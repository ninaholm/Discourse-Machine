'For fannerme mand, mit hoved!'
Hypokondri er en angstlidelse med overopmærksomhed på unormale fornemmelser i kroppen, hvor patienten tolker dem som tegn på en alvorlig sygdom


 Den lille, magre bornholmer, der boede i den trange etværelses lejlighed mellem os og naboen overfor, følte sig jævnligt dødssyg. Det nyttede ikke noget, at han selv ringede til lægen, forklarede han, lægen var overbevist om, at han var hypokonder. Derfor bad han mig om at ringe for sig. Jeg lod mig overtale til det en enkelt gang, for da satte bornholmeren sig i en stol inde hos os og så virkelig forfærdeligt syg ud. Svedende, med strittende hår og rande under øjnene.
»For fannerme mand, mit hoved!« udbrød han den ene gang efter den anden og knugede en hånd mod panden. Jeg tog telefonen inde på mit værelse, så bornholmeren ikke kunne høre, hvad jeg sagde til lægen. Jeg forklarede, at jeg udmærket var klar over, at bornholmeren var hypokonder, men at han for en gangs skyld virkelig så ud, som om han var alvorligt syg. Lægen indvilligede i at komme på besøg det var stadig almindeligt i 70'erne. Senere hørte jeg ham ringe på inde hos bornholmeren, og også at han gik igen en halv time senere. Kort efter kom bornholmeren og bad mig om at hente medicin til ham på apoteket. Selvfølgelig, sagde jeg. Jeg spurgte, hvad det var for noget medicin. Hjertemedicin, sagde bornholmeren med et mørkt blik. Derefter knugede han om sin pande, et mærkeligt fingergreb med tommel- og pegefinger. For fannerme mand, mit hoved! sagde han klagende.
'Hjertemedicinen' hed Retardin. For i helvede, tænkte jeg, da jeg stod med det i hånden nede på apoteket. Jeg kendte det godt, det var et middel mod diarré. Da jeg kom hjem med det, skældte jeg bornholmeren ud. Hvad fanden bildte han sig ind at spilde min tid på den måde! Og jo da også, nu vi var ved det, lægens tid. Han mumlede en eller anden usammenhængende forklaring. Hans hjertesygdom, skulle man forstå, medførte langvarig diarré, den måtte stoppes, ellers ville den rigtige hjertemedicin, han havde inde i sin lejlighed, ikke virke. Derfor, mente han, var det vel rimeligt nok, at kalde hans Retardin for hjertemedicin? Da han havde liret sin forklaring af, knugede han sin pande. »For fannerme mand, mit hoved!« med andre ord. Vi havde heldigvis dørspion.
Noget alvorligt, måske
Næste gang, og næste gang igen, han ringede på, lukkede jeg simpelthen ikke op. Den tredje gang faldt jeg i, han stod med en flaske vin pakket ind i grønt papir derude. Så jeg lukkede op, jeg forstillede mig selvfølgelig, at vinen var en slags undskyldende gestus. Men nej, han spurgte bare, om jeg havde en proptrækker og om jeg ville åbne flasken for ham, for det var han ikke selv i stand til. Min gigt, forklarede han. Jeg gjorde, som han bad mig om, men derefter smækkede jeg døren i. Det fik ham til, straks, at ringe på igen. »Hvad vil du?,« spurgte jeg, absolut ikke videre venligt. Han ville bare vide, om jeg var sur over noget. På ham, måske? Nej, sagde jeg og knugede min pande i et greb med tommel- og pegefinger. »For fannerme mand, mit hoved!« stønnede jeg. Han måbede men han tilbød mig også at ringe efter lægen. Hovedpine er måske ikke i sig selv alvorligt, sagde han, men den kan være et symptom på noget, der er meget værre. Det er ikke nødvendigt, sagde jeg, jeg trænger vist bare til at lægge mig lidt.
Aldrig mere ringe
Jeg blev, forhåbentlig endegyldigt, kureret for hypokondri som barn. Jeg blev konstant sammenlignet med en af mine morbrødre. Jeg skulle være hans udtrykte billede, såvel i udseende som i væremåde. Der var bare det ved den pågældende morbror, at han døde meget ung. Af et dårligt hjerte, fortalte de voksne. I lang tid troede jeg, jeg skulle dø hver gang, jeg følte mig lidt utilpas. Hvis jeg havde feber, havde jeg en gennemtrængende smag af blod i munden og var sikker på, at nu var det kun et spørgsmål om tid. Kort tid. Men eftersom der jo ikke skete noget jeg kom over det hver gang med livet i behold endte det med, at jeg nærmest blev aggressiv, når de voksne fordybede sig i lange, uhyggelige sygdomshistorier. Jeg ville ikke høre på det og sådan har jeg det for så vidt stadig. Da jeg som syttenårig fik at vide, at min morbror ikke døde af dårligt hjerte, men begik selvmord, blev jeg ganske vist ikke fuldkommen overrasket, for jeg havde anet det. Men for mig var det dødsstødet, så at sige, til al overbærenhed med hypokondere. Jeg kan ikke tåle dem.
Alligevel var jeg, uden helt at ville indrømme det for mig selv, fascineret af den lille bornholmer. Hvordan han bar sig ad, ved jeg ikke, men det skete stadig at lægen en tyk, besværet mand med rødt skæg stod ude på afsatsen og ringede på hos bornholmeren, der som regel var længe om at åbne døren og hver gang gjorde det, mens han stønnede: »For fannerme mand, mit hoved!« Det skete også, at han ringede på hos os, men han bad mig aldrig mere om at ringe til lægen. Det ordnede han selv nu.
Jeg spurgte ham en dag lige ud, om han aldrig havde tænkt den tanke, at han måske ikke fejlede noget som helst. At han ikke, sådan som lægen også havde sagt til ham mange gange, havde hverken dårligt hjerte, en svulst i hjernen, leukæmi eller lungekræft. At han ikke havde forstadier til epilepsi eller blindhed. »Kan lægen ikke have ret,« spurgte jeg. Bornholmeren spredte fingrene på højre hånd og knugede sin pande. Jo, det kan godt være, sagde han og grinede pludselig muntert. Men måske trøster han mig bare, fordi han ved, at jeg snart skal dø.
Derefter kom det: »For fannerme mand, mit hoved!«

