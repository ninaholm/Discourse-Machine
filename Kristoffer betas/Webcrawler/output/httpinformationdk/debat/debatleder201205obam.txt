Da Obama opgav Afghanistan ...



 Det ville være en misforståelse at tro, at NATO’s uigenkaldelige beslutning på et topmøde mandag om at indstille alle kamp-operationer i Afghanistan fra midten 2013 og trække kampstyrkerne ud af landet i 2014 blev taget i fællesskab. Sådan så det måske ud, da de 28 stats- og regeringschefer fra NATO’s medlemslande var forsamlet i Chicago, men sandheden er en ganske anden.
Beslutningen blev taget ene og alene af USA’s præsident Barack Obama.
Hvis man skal tro en artikel i The New York Times for nylig, skete det tilbage i december 2009. Allerede så tidligt i Obamas første embedsperiode kom han til konklusionen, at krigen i Afghanistan var umulig at vinde.
Datoen er vigtig at holde ’in mente’. I løbet af efteråret 2009 var Obama blevet presset af generalerne i Pentagon og i Afghanistan til at udvide den amerikanske styrke i Afghanistan med 32.000 soldater. Formålet var at gentage ’succesen’ fra Irak, hvor general David Petraeus havde inddæmmet og svækket sunni-oprøret ved at beordre en udvidet amerikansk kampstyrke til at indtage og kontrollere fjendtlige territorier og leve blandt civilbefolkningen. Allerede en måned efter offentliggørelsen af optrapningen i Afghanistan i november 2009, besluttede Obama uden om generalerne, forsvarsminister Robert Gates og udenrigsminister Hillary Clinton at igangsætte en proces, som året efter mundede ud i en (hemmelig) beslutning om at afslutte krigen i 2014.
Obama opfyldte strengt taget sit løfte fra valgkampen i 2008 om at afslutte Irak-krigen og anvende de frigjorte ressourcer til at optrappe krigen i Afghanistan. Men der gik kun nogle få måneder, før han vendte på en tallerken. Præsidenten var uvillig til at fortsætte med at bruge 85 mia. dollar på krigen mod Taleban midt i en dyb og lang økonomisk krise, hvor pengene i stedet kunne investeres i at ’genopbygge’ USA. Han anså Bush-regeringens plan om at forvandle Afghanistan til et moderne demokrati for et urealistisk forehavende. Han stolede ikke på præsident Karzai og anså Pakistan for at være en større trussel mod USA’s sikkerhed end afghanske Taleban.
Obamas beslutning i 2010 var historisk. I 2014 vil krigen i Afghanistan have varet i 13 år, længere end nogen anden i de sidste 100 år. Det er en krig, som for evigt vil have forbindelse til 11/9. Den vil blive husket som endnu en konflikt i et fjerntliggende land, som supermagten USA trods sin militære overlegenhed ikke kunne vinde. Ingen kan forudsige, hvad det endelig resultat af en årelang massiv militær og civil indsats bliver i Afghanistan efter 2014. Sikkert er det, at der udelukkende ligger politiske og økonomiske overvejelser til grund for tilbagetrækningen af USA’s og NATO’s kampstyrker og overdragelsen af ansvaret for sikkerheden til den afghanske hær og det afghanske politi. Vesten har ikke længere en synlig militær strategi for Afghanistan, ej heller for Pakistan.
For USA vil de militære besparelser fra 2014 og frem være kolossale. Obama har lovet, at USA vil bevilge 2,3 mia. dollar om året til Afghanistans forsvar. Det er en 1/40 af udgifterne i 2011. De europæiske NATO-lande vil – trods fleres uvilje mod at spytte i kassen i Chicago – også spare betragtelige beløb. Politisk set er facit også positivt. Obama kan i sin valgkamp fremhæve at have afviklet krigen Irak og forberedt afslutningen i Afghanistan.
Alle europæiske ledere kan ånde lettet op. Endelig vil en upopulær krig, der har kostet dyrt i penge og menneskeliv, være ovre. En konflikt, man kun fortsatte med at være engageret i i solidaritet med USA og for at bevare sammenholdet i NATO, som Helle Thorning-Schmidt antydede i Chicago.
Forhåbentligt er der lang tid til, at USA og NATO begiver sig helt planløst og uengageret ud i et lignende krigseventyr. For det danske forsvars vedkommende er det på tide, at regeringen prioriterer om og efter 2014 stiller flere soldater, våben og logistisk udstyr til rådighed for FN’s fredsbevarende operationer, der selvsagt nyder en bredere international opbakning end krige ført af USA og NATO.
Ingen siger, at NATO har udlevet sin rolle. Men det ville falde pænt i tråd med de tre regeringspartiers historiske opbakning til konfliktløsning inden for FN’s rammer at sende nogle danske styrker til brændpunkter i Afrika og Mellemøsten. FN har brug for dem.

