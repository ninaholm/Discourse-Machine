Mænds skyld i egen svaghed
Det er ikke kvindernes skyld, at mænd ender som hjemløse og falder igennem i skolen


 Når man følger den løbende debat om køns- og ligestillingsproblematikker, hører man gang på gang, at kvindefrigørelsen og ligestillingen er gået for vidt, hvilket har medført, at det i dag er mænd, der er det svage køn.
Som en begrundelse for, at det er mænd, der skulle være det svage køn i dagens Damark, fremføres det, at der er langt flere mænd i fængslerne, at flere mænd end kvinder er arbejdsløse, at der er flere mænd end kvinder blandt de hjemløse og alkoholikere, og at mænd har en højere selvmordsrate end kvinder.
Men jeg spørger mig selv, hvis vi nu går 60 år tilbage i tiden og ser på det Danmark, der var uberørt af 1970'ernes kønskamp og kvindefrigørelse, var situationen da anderledes? Havde man i 1951 ligestilling mellem mænd og kvinder set i forhold til antallet af fængslede, arbejdsløse, hjemløse, alkoholikere og selvmordere? Ikke så vidt jeg ved.
Det er lidt ligesom når det påstås, at det er kvinderne, der er skyld i, at drengene klarer sig dårligere end pigerne i skolesystemet, fordi de kvindelige lærere insisterer på, at eleverne skal sætte sig ned og lære noget, en undervisningsform der efter sigende slet ikke passer til drenge.
Men altså, helt ærligt: Ideen om, at man lærer bedst, hvis man placerer sin dertil indrettede på en stol og koncentrerer sig om at læse i en bog i en længere sammenhængende periode, kan spores tilbage til katedralskolerne. Eller sagt med andre ord: 'Sæt dig ned og terp'-pædagogik er opfundet af mænd, og den er oprindeligt tiltænkt drenge.
Et klassespørgsmål
Og det er her, tampen brænder, for det er nemlig for upræcist at tale om mænd og drenge. Den sorte skole var udformet af overklassens og middelklassens mænd, og den var beregnet på at forme samme klassers drenge i deres eget billede.
I stedet for at tale om, at skolen ikke passer til drengene, burde vi derfor se på, om det nu virkelig er alle samfundsklassers drenge, der klarer sig dårligt i skolen, eller om det måske ikke snarere er arbejderklassens drenge, der har svært ved at takle dens krav.
Generelt savner jeg i kønsrolle- og ligestillingsdebatten fokus på det, som kaldes for hegemonisk maskulinitet altså den maskulinitet der ikke bare består i forsøget på at dominere kvinder, men som også er kendetegnet ved en  aggressiv konkurrence mellem mænd.
Her undertrykker overklassens mænd underklassens mænd, her undertrykker hvide mænd sorte mænd, her undertrykker heteroseksuelle mænd homoseksuelle mænd og transmænd.
I stedet for at give kvinderne skylden for eksistensen af en svag gruppe af mænd burde vi derfor i stedet se denne gruppe som et produkt af en aggressiv maskulinitet, der ikke bare producerer vindere, men også tabere.

