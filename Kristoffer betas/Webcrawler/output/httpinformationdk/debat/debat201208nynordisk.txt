Ny Nordisk Skole er udvikling, der virker
Vi har brug for Ny Nordisk Skole, fordi den gør skoler og institutioner til et samfundsprojekt, som skaber konsensus om de primære målsætninger for skoler og institutioner


 I en kronik i Information (21. august) beskriver Steen Nepper Larsen Ny Nordisk Skole som en tynd kop te. For Nepper Larsen er det et ideal, at skolens målsætninger deler vandene og fører til teoretiske skrivebords-diskussioner. Men Ny Nordisk Skole tager udgangspunkt i virkeligheden og skaber udvikling, der virker.
Vi står over for en masse udfordringer, hvis vi skal ruste børn og unge til uddannelsessystemet, arbejdsmarkedet og livet i almindelighed: Som det er i dag, drænes almenundervisningen for ressourcer ved at udskille for mange elever til specialtilbud, og vi vil gerne lære endnu flere at regne, læse og skrive. Derfor har vi brug for Ny Nordisk Skole – en skole som gør skoler og institutioner til et fælles anliggende for samfundet og skaber konsensus for læring og viden. Undersøgelser fra Finland viser, at get skaber bedre læringsresultater. Her har den nationale konsensus om skolens målsætninger givet bedre læringsresultater. Men ikke bare det. I den canadiske provins Ontario har den nationale opbakning også givet de professionelle større arbejdsglæde.
Krav til skolen
Det særlige ved Ny Nordisk Skole er også, at den koncentrerer sig om ganske få centralt fastsatte målsætninger. For eksempel at alle børn og unge skal blive dygtigere. Såvel de ressourcestærke som de ressourcesvage. Banalt og intetsigende mener mange, men ikke desto mindre helt afgørende. Igen kan man se på eksemplet fra Ontario, der også kun har tre centralt fastsatte målsætninger – eller man kan bare bruge sin sunde fornuft. Man kan ikke fra centralt hold detailstyre skoler og institutioner gennem en alenlang liste af love og regler. En skole skal selv være i stand til hele tiden at udvikle endnu bedre undervisning ud fra skolens egen løbende analyse og dokumentation af elevernes læring. Betyder det færre krav til skolen? Nej, men det drejer sig ikke så meget om, hvad skolen skal gøre. Her er de professionelle eksperterne. Der stilles derimod krav til, hvad skoler og institutioner skal kunne. Eleverne skal gennem skolerne og institutionernes egne projekter rent faktisk blive dygtigere, og det skal dokumenteres. Tidligere har skoler og institutioner følt, at de skulle dokumentere en masse, som de ikke selv har været med til at beslutte. Elevplanerne begyndte først for alvor at virke, da skolerne selv fik indflydelse på, hvordan de skulle se ud og bruges i forældresamtaler og lignende. Fra at være en hadegave fra regeringen, blev elevplaner for mange skoler et vigtigt dokumentationsredskab.
Skal skoler og institutioner så klare det hele selv. Igen er svaret nej. Ny Nordisk Skole kan kun lykkes, hvis der gennemføres en række indsatser for at skabe positive forandringer og opbygning af kapacitet i skoler og institutioners praksis. Hvis en skole beslutter sig for at forbedre elevernes læseevner gennem digitale læremidler, så kan kapacitetsopbygning eksempelvis bestå i, at et team på den enkelte skole i samarbejde med nogle få ressourcepersoner udefra formulerer en udviklingsplan.
Skolen skal altså kontinuerligt have støtte af få ressourcepersoner, men den har selv ansvaret for det konkrete udviklingsarbejde, fordi det skaber et større ejerskab til de nye undervisningsformer og -metoder blandt lærere og skoleledere. Tidligere har alt for meget pædagogisk udvikling og kompetenceudvikling af lærere og pædagoger foregået uden for skoler og institutioners mure. Kompetenceudvikling og -støtte skal rette sig mod de behov, som lærere og pædagoger oplever i deres daglige pædagogiske praksis.
Viden skal bringes i spil
Et andet led i kapacitetsopbygningen på de nye nordiske skoler er det partnerskab, som de bliver en del af. Nye nordiske skoler og institutioner skal mødes jævnligt og udveksle viden og erfaringer. Ved de møder skabes der også dialog med skoler og institutioner i andre lande, forskere, der producerer relevant viden, og andre ressourcepersoner, der forholder sig til udvikling og uddannelse i praksis. I Ontario har sådanne partnerskaber resulteret i betydelig læring fra skole til skole. Og pædagogiske forskere og andre skal gå i direkte dialog med skoler og institutioners udviklingsprojekter. De skal sidde sammen og drøfte, hvordan de i fællesskab kan bruge hinanden og blive klogere. Forskningen skal også lære af skoler og pædagogisk praksis og ikke bare sidde på behørig afstand og agere Kloge Aage. Ingen nævnt, ingen glemt.
Ny Nordisk Skole funderes på nogle velkendte værdier, som er karakteristiske for danske og nordiske uddannelsesmiljøer. Man kan tage et værdisæt som individ og fællesskab. I nye nordiske skoler skal der være mulighed for at dyrke såvel den enkeltes som fællesskabets muligheder og give børn og unge individuelle og fælles erfaringer på godt og ondt. Et eksempel på samspil mellem individ og fællesskab kan være inklusion. I Norden har vi tradition for at tackle udfordringer gennem fællesskaber. Men vi lykkes ikke med det, til trods for at vi ved, at elever lærer mere, når de er sammen med nogle, som kan noget andet end dem selv.
Et nationalt ressourcecenter for inklusion skal ikke bare opsamle viden om, hvad der virker, men gennem et korps af ressourcepersoner bringe den viden i spil. Ellers lykkes vi ikke. Viden skal bringes i spil i den pædagogiske praksis, så den virker og får en blivende betydning. Det er et af de initiativer, der skal til, hvis Ny Nordisk Skole skal virke.
 
Andreas Rasch-Christensen er forsknings- og udviklingschef på VIA University og sidder med i dialoggruppen for Ny Nordisk Skole

