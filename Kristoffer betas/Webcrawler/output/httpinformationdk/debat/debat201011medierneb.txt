Medierne skal ikke beskytte magthaverne
Ingen nation bringes i fare af de lækkede diplomatindberetninger fra Wikileaks


Har vi ret til det? Må en avis afsløre en nations hemmelige diplomatiske kommunikation, som en ukendt person har downloadet ulovligt? Med The Guardians og andre mediers omtale af det første udvalg af i alt 250.000 indberetninger til USA's udenrigsministerium er det moderne diplomatis vilkår forandret radikalt: Der findes ikke længere noget, der hedder sikre elektroniske arkiver. Ingen organisation kan fra nu af behandle digital kommunikation som fortroligt materiale. En 'elektronisk hemmelighed' er fremover encontradictio in adjecto.Alt, som siges og gøres i et demokratis navn, må i sagens natur påkalde sig offentlig interesse. Når dette demokrati tilmed hævder at være 'verdens politimand' - en selvforståelse, der tydeligt løber mellem linjerne i disse indberetninger - bliver interessen global.Det amerikanske udenrigsministerium fik kendskab til lækagen for måneder siden og har haft rigelig tid til at advare medarbejdere på følsomme steder. Men tåbeligt nok præsterede dets forebyggende skræmmekampagne at referere til dele af materialet, som slet ikke er offentliggjort. Ej heller er der tale om materiale, som er klassificeret som tophemmeligt: Tre millioner ansatte i det amerikanske regeringsapparat har mulighed for at få adgang til det, idet det er tilgængeligt via det amerikanske forsvarsministeriums interne net, Siprnet.Denne offentliggørelse har ikke den overraskende og koldblodige umiddelbarhed, som kendetegnede Wikileaks militærlogs fra Irak og Afghanistan med deres forbløffende indsigt i en tankegang hos kæmpende soldater, som tilsyneladende er løsrevet fra krigens etik. Afsløringerne er i vidt omfang analyser eller sladder på højeste niveau. Sensationelle er de ikke desto mindre i den udstrækning, at de udstiller en grad af korruption og løgnagtighed hos magt- haverne, herunder en manglende overensstemmelse mellem hvad de siger, og hvad de gør.Ikke overraskendeFå vil blive overrasket over at erfare, at Vladimir Putin bestyrer verdens mest sensationelle kleptokrati; at det var saudiarabernes ønske, at amerikanerne skulle bombe Iran; eller at Pakistans ISI er håbløst filtret ind i Taleban-grupper i et forhold af djævelsk kompleksitet. Vi andre ved nu, at det ved Washington også. Det fulde omfang af den amerikanske involvering i Yemen kan nok forurolige dette lands regering, men er næppe overraskende. Hvis det er rigtigt, at Pentagon har udpeget flygtningelejre til målrettede bombeaktioner, bør dette være af almen interesse. Amerikanske kongresmedlemmer vil måske også være interesseret i oplysningerne om, hvilke summer der udbetales til visse udenlandske generaler - angiveligt for at disse skal betale for militært udstyr med dem.Mediernes opgave er ikke at beskytte magthavere imod pinligheder. Hvis amerikanske spioner bryder FN's regler ved at skaffe sig biometrisk viden om FN's generaldirektør, har han ret til at høre om det. Britiske vælgere bør vide, hvad de afghanske ledere har ment om de britiske styrker i det land. Skatteydere i flere lande vil måske også finde på at spørge, hvorfor nogle af de milliarder af dollar, der går i støtte til Afghanistan, forlader landet igen fra Kabul lufthavn.Ingen skade er sket ved, at vi bliver delagtiggjort i topdiplomatisk sladder om præsident Nicolas Sarkozys vulgaritet eller om upassende adfærd i den britiske kongefamilie. Hvad den amerikanske ambassade i London tænker om koalitionen, vidner ikke så meget om en alliance i fare for opløsning, som om en ambassade, der har svært ved at rekruttere talentmasse.Enkelte stjerner skinner igennem banaliteten. Især er der grund til at fremhæve den heroiske udsending i Islamabad, Anne Patterson. Hun bemærker i en analyse, at hele Washingtons politik er kontraproduktiv: Den »risikerer at destabilisere den pakistanske stat, at skabe modvilje mod os i såvel den civile regering som i den militære ledelse og fremprovokere en omfattende krise i regeringsførelse uden i sidste ende at nå målet«. Ej heller vil noget pengebeløb kunne bestikke Taleban over på vores side. Pattersons indberetninger er som meldingerne fra et synkende Titanic, der allerede har kurs mod bunden.Pengespildet er overvældende. Bistandsudbetalinger er aldrig blevet fulgt til dørs, aldrig kontrolleret, aldrig evalueret. Man får et indtryk af, at verdens supermagt fumler hjælpeløst rundt i en verden, hvor ingen opfører sig, som den byder. Iran, Rusland, Pakistan, Afghanistan, Yemen, De Forenede Nationer - alle bevæger sig konstant uden for manuskriptet. Washington reagerer så kluntet som en såret bjørn, dets instinkter er et imperiums, men dets magtudstråling ufrugtbar.Katastrofer kan afværgesUSA's udenrigspolitik afsløres som underlagt politiske højretendenser, som martret af frygten for bombeeksplosioner i udlandet eller for et proisraelsk kongresmedlem i hjemlandet. Hvis indberetningerne fortæller om en udvikling hen imod nye krige mod Iran, i Pakistan eller Gaza eller Yemen, kan deres afsløring måske rejse en nødvendig debat om vildvejene i en politik, der, som Patterson siger, synes at føre i netop den retning. Måske kan vi nu se, hvordan katastrofer er på vej til at udfolde sig, mens der endnu er tid til at afværge dem. Hvis ikkedeter i offentlighedens interesse, kan jeg ikke se, hvad er.Det er klart, det tilkommer regeringer, ikke journalister, at beskytte offentlige hemmeligheder. Hvis der var nogen tungtvejende national risiko på spil ved at afsløre dem, ville større tilbageholdenhed måske nok være påkrævet. Men der findes ikke nogen sådan overordnet fare, bortset fra faren ved selve de politikker, som afsløres. Hvis en stormagt forsøger at gøre det rette, bør den kunne tåle pinlige afsløringer.Hvad hele denne saga må gøre, er at ændre ved grundlaget for diplomatisk rapportering. Hvis Wikileaks kan skaffe sig adgang til hemmeligt materiale, uanset metoderne, så kan en fremmed magt formentlig også. Ord på papir kan beskyttes, det kan elektroniske arkiver ikke. Lækagerne har sprængt et hul i de barrierer, bag hvilke stater bevogter deres hemmeligheder. Alle hindringer er nu porøse. I fremtiden vil de eneste hemmeligheder være dem, der bliver udtalt mundtligt. Om dette så er en god ting, kunne nok fortjene en offentlig debat.Simon Jenkins er tidligere chefredaktør for aviserne The Times og Evening Standard. Han er i dag kommentator for The Guardian.© The Guardian og InformationOversat af Niels Ivar Larsen
