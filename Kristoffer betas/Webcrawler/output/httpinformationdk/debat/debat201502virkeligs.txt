Er der virkelig så mange unge, der boller for en burger?
Politikere og journalister himler op om unge, der sælger sex for materielle goder. Men meget tyder på, at der er tale om et falsk problem, drevet frem sensationshungrende journalister og politikere, der vil score billige point på ansvarlig medfølelse


 KRONIK
Næsten samtlige medier har de seneste dage udråbt et nyt fænomen til at være en fare for ungdommen. Og politikere fra en række partier mener, det er tid til handling. Særligt Liv Holm Andersen (R), Mai Mercado (K) og Yildiz Akdogan (S) har været ude med forslag til, hvordan vi bekæmper dette nye omsiggribende onde, hvor unge piger i stor stil lokkes til sex med tilbud om burgere og iPhones. Men der er et par ting, journalister og politikere har overset.
Der er ikke skyggen af bevis for, at det er et udbredt problem blandt unge, eller at problemet er i stigning i disse år. Dertil kommer, at ingen medier eller politikere gør sig den ulejlighed at komme med en rimelig definition af fænomenet, eller et bud på hvordan man kan adskille det fra udveksling af intimitet og materielle goder i andre forhold, for eksempel kæresteforhold, ægteskaber eller fra prostitution eller sexarbejde. Derfor er det også svært at bedømme, om den seksuelle udveksling, der henvises til, overhovedet er problematisk i sig selv, eller om vi i højere grad bør diskutere og sikre selvbestemmelse og bevidsthed om risici i unges intime transaktioner.
Det er problematisk at kalde disse handler for semiprostitution eller at sige, at de nødvendigvis hænger sammen med prostitution. Særligt når man ikke kan komme nærmere en definition end skandaliserende historier om »sex for en iPhone«.
Ligesom andre mennesker bruger unge deres seksualitet til at handle med, i deres afsøgen af begærets og tiltrækningens potentiale. Men der kan ligeså vel være tale om en gensidig byttehandel, som der kan være tale om udnyttelse af den ene part. Det viser udenlandsk forskning, der beskæftiger sig med transaktionel sex (fænomenets videnskabelige betegnelse) blandt unge. Vi skal have suppleret den viden, vi har, med flere og bedre undersøgelser herhjemme, men alene det, at forskere omtaler emnet transaktionel sex, sugardaddy-forhold eller intime bytteøkonomier og afviser, at vi kan forstå det som prostitution, bør mane til eftertanke.
Sensationslystne medier
Når journalister og politikere ukritisk (gen)bruger udtrykket ’gråzoneprostitution’, bliver det langsomt accepteret i offentligheden som et velkendt fænomen, og en veldokumenteret sandhed. Men det er ligeså korrekt at sige, at udtrykket ’gråzoneprostitution’ er opfundet til lejligheden for at forme en politisk dagsorden ud af en kompleks virkelighed, vi kender meget lidt til. Og for at skabe en forargelse, der kan bane vejen for flere ressourcer til at bekæmpe ’problemet’, der muligvis slet ikke er et problem.
Den udenlandske forskning og de danske sociologer Marie Heinskou og Jakob Demants, der arbejder på området, peger på en virkelighed blandt unge, hvor følelser, gaver, penge, druk, sex og venskab flyder sammen, ligesom det ofte gør det i mange såkaldt almindelige kæreste- eller elskerforhold, som vi jo ikke problematiserer. Men den viden går ikke igen hos de sentationshungrende journalister.
I sin artikel om fænomenet skriver Politiken-journalist Milla Mølgaard følgende: »Sex for cigaretter. Et blowjob for en taske. Eller et kærestelignende forhold for at blive beskyttet mod en udsat tilværelses lurende farer. Gråzoneprostitution kaldes det, når unge udveksler sex for ydelser som gaver, stoffer, husly eller beskyttelse.« Det vil være mere journalistisk korrekt at forklare, hvem der mener, at det er ’gråzoneprostitution’, hvad vi ved om det, og hvor grænsen går mellem dette og andre intime forhold. Men med en ukritisk gengivelse af skrækeksempler og henvisning til undersøgelser uden kildeangivelse er sensationen i hus til gavn for avisens forargede læsere.
I Berlingske skriver journalist Jasmina Blichert om Mai Mercados opråb om ’problemet’: »Det er ikke blevet taget alvorligt nok på Christiansborg. Sådan lyder meldingen fra de Konservatives politiske ordfører, Mai Mercado (K), om gråzoneprostitution, hvor børn og unge giver seksuelle ydelser mod en ny smartphone, en pakke cigaretter eller kolde kontanter.« Intet sted bringer Blichert eller de andre journalister modstemmer, for eksempel fra forskere, der arbejder med emnet, og som ikke mener, det er et større problem.
Mangler viden
De nævnte medier og ovennævnte politikere, hvoraf førstnævnte var med til at afholde en høring om emnet i Folketinget i går, baserer bl.a. deres påstande om en stigning i fænomenet på udtalelser og en rapport fra hjælpeorganisationen LivaRehab. Men ngo’en hævder ikke selv, at ’gråzoneprostitution’ er i stigning, eller at det skulle være et udbredt fænomen. LivaRehab påpeger blot, at der er brug for mere viden, og at socialarbejdere på landets opholdssteder ikke har tilstrækkelig viden og redskaber til at arbejde med området. Derudover opfordrer en rapport til, »at der nationalt tages initiativ til fyldestgørende undersøgelser af fænomenet gråzoneprostitution«.
Man kan kun bakke op om, at området undersøges nærmere, så vi kan få mere at vide om fænomenets udbredelse, nuancer, typer af forhold, sammenhæng med ungdomskultur og social baggrund, og hvorvidt det er et større problem. Men hvis ikke de påstande, som lige nu fremføres i medierne og blandt politikere, kan underbygges, hvorfor får ’gråzoneprostitution’ så lov til at fylde debatten?
Her et par mulige svar. Først og fremmest er der journalistisk tradition for, at emner, der kan chokere og skabe moralsk opstandelse, udsættes for meget lidt kritisk granskning, ikke mindst fordi journalisten dermed risikerer at fremstå kynisk, og som om vedkommende er ligeglad med, at ’unge sælger sig selv for en cheeseburger’. For det andet sælger historier om den fortabte ungdom altid aviser og skaber en aura af etisk stillingtagen omkring de medier, der tager historien op. For det tredje er det en gratis omgang for politikere, der gerne vil fremstå som moralens vogtere. For hvem tør modsige dem? Der er stemmer i at se ud, som om man kæmper for de svage, og særligt her op til et valg forpligter det ikke. Udtalelser koster som bekendt ikke noget.
Et par spørgsmål står tilbage: Hvorfor har journalisterne på Berlingske, DR, TV 2, BT og Politiken m.fl. ikke spurgt forskere og andre eksperter, der har indsamlet empiri på området, hvad de mener og vurderer? Og hvorfor har politikerne ikke gjort det samme? Hvorfor hævder Yildiz Akdogan (S), at der ikke er lavet forskning på området, når der findes ph.d.-afhandlinger, bøger og artikler, der dækker relaterede emner i Danmark såvel som i andre lande? Hvorfor sørger politikerne ikke for at bevillige penge til mere grundig forskning på området, før de konkluderer noget – frem for fejlagtigt at referere ngo’ers rapporter, der netop efterspørger flere undersøgelser på området? Og hvorfor ikke bruge pengene på at bekæmpe social ulighed? Det vil sige forhøje ydelser til unge, sikre adgang til arbejde og uddannelse, frem for at bekæmpe noget vi endnu ikke ved noget sikkert om?
Christian Groes er lektor ved Institut for Kultur og Identitet, Roskilde Universitet

