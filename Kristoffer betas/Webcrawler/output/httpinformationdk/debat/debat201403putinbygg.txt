Putin bygger en sikkerhedskorridor
Rusland samler på småstater, der skal agere stødpude mod NATO og EU


 
	Der er forbløffende ligheder mellem situationen på Krim og hændelserne i den tidligere sovjetrepublik Moldova i 1992. Dengang sendte Rusland ’fredsbevarende’ tropper til den omstridte enklave Transnistrien. Siden da har den været de facto selvstændig.

	Transnistrien blev først en del af Republikken Moldova i 1940, og dens befolkning består af nogenlunde lige dele af moldovere, ukrainere og russere. Da Moldova erklærede sig selvstændig i 1990, frygtede den russisktalende befolkning i Transnistrien, at landet ville genforene sig med Rumænien, som den moldovisktalende del af befolkning har stærke kulturelle og sproglige bånd til.

	Efter en kort krig i 1992, som blev støttet af russiske tropper fra den 14. Sovjetiske Armé, som var udstationeret i Transnistrien, blev udbryderepublikken de facto selvstændig. De russiske tropper befinder sig stadig i Transnistrien som ’fredsbevarende’.

	Siden 1992 har man forsøgt utallige løsninger på konflikten, men uden held. Det såkaldte Kozak-memorandum (opkaldt efter Dmitri Kozak, Vladimir Putins viceminister for administrative anliggender) fra 2003 er nok det hidtil mest detaljerede løsningsforslag. Det krævede, at Moldova skulle indgå i en federation med Transnistrien, hvor de to parter var ligeværdige, og at russiske styrker skulle forblive i landet. Efter pres fra Vesten underskrev tidligere præsident Vladimir Voronin ikke aftalen, men han var meget tæt på.

	Sikkerhedskorridor

	Er historien om Transnistrien et muligt scenarie for Krim? Det tyder meget på. Ligesom Transnistrien i Moldova har Krim kun været en del af Ukraine i kort tid: siden 1954. Og Rusland har en vigtig geostrategisk interesse i begge de to regioner gennem flådebasen på Krim og militærbasen i Transnistrien.

	I forhold til Krim er det afgørende for Putin at bevare de nuværende forhold omkring den strategisk og historisk vigtige russiske flådebase Sevastopol. Den har dybvandshavn til Sortehavet, med udsejling til Middelhavet og bl.a. forbindelse til Ruslands flådebase i Syrien.

	Selv om Transnistrien ikke er lige så vigtig som Krim, har enklaven betydning som en base, hvorfra man kan holde øje med det uroplagede Balkan-område samt det amerikanske missilskjold, som er placeret ved Sortehavet i Rumænien. Putins reaktion over for Moldova og nu over for Ukraine antyder, at drømmescenariet kunne være at gøre Ukraine og Moldova til føderationer, hvor Krim og Transnistrien har selvstændig status. Putin kan på den måde få udstrakt indflydelse på de to landes interne og eksterne forhold og forhindre en yderligere tilnærmelse til EU.

	I den forbindelse er det interessant at notere sig den tidligere georgiske præsident Mikheil Saakashvili og tidligere chef for den ukrainske sikkerhedstjeneste Evgheni Marciuks bemærkninger fra i sidste uge om, at Rusland er i gang med at etablere en sikkerhedskorridor langs med Sortehavet uden for Ruslands grænse. Den skal fungere som en bufferzone mod ekspansion fra EU og NATO.

	Det lyder ikke usandsynligt, for Rusland har nu kontrol med Krim samt Georgiens udbryderrepublikker Abkhasien og Adjarien, som også ligger ud til Sortehavet, hvor Rusland har militærbaser, samt Transnistrien, som ikke ligger direkte ud til Sortehavet, men tæt på. Transnistrien er det tætteste, Putin kan komme på EU og NATO-landene.

	Uklarhed gavner Rusland

	Ser man på det store billede, viser der sig et mønster i Ruslands ageren i konflikterne i Georgien, Moldova og nu Ukraine. Indtil nu har de små udbryderrepublikker fra Georgien og Moldova haft en uklar status, og Rusland har trods deres ønsker ikke vist vilje til at indlemme dem. Lignende udsigter tegner sig for Ukraine og Krim.

	For Rusland er det fordelagtigt at bevare den uklare situation, der kan bruges som et instrument i landets forhold til de tre tidligere sovjetrepublikker. Hvis landene samarbejder med Rusland på Ruslands præmisser, kan Putin nedtone støtten til udbryderrepublikkerne, og hvis de tre lande orienterer sig mere mod EU og NATO, kan han optrappe støtten. Rusland har selv været plaget af separatisme, og derfor er Putin påpasselig med at acceptere løsrivelse af disse de facto-republikker, idet andre i Rusland kunne blive inspireret til at efterligne dem.

	Det bliver spændende at se, om Putin også vil prøve at få kontrol med Sortehavsporten Odessa, som ligger i Ukraine, mellem Krim og Transnistrien. Det ville fuldende sikkerhedskorridoren. Men måske venter Putin til næste gang, der bliver uroligheder i Ukraine.

Ruxandra Lupu Dinesen er ph.d.-stipendiat på Institut for Statskundskab ved Københavns Universitet.

