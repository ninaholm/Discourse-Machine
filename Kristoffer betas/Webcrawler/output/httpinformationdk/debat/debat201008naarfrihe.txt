Når frihed bare er et andet ord
- for ikke at have noget at miste


 Forsiden og artiklen i går i Information om »En krise vi ikke kan kapere: Nu giver klimakrisen 'lig på bordet' - hvorfor handler vi (så alligevel stadig) ikke?« sluttede med et udsagn af idéhistorikeren Ole Morsing: »Jeg ser på en gang friheden som vort samfunds største helt og største skurk.«
Hvilket uvilkårligt får en efterhånden noget forslået veteran fra det på én gang så berømte og så berygtede 1968-oprør til at mindes Kris Kristoffersens og Janis Joplins uforglemmelige: »Me and Bobby McGee« med det tvetydige omkvæd: »Freedom's just another word for nothing left to lose/ Nothing, I mean nothing, honey«.
Eller måske snarere: entydige 68-omkvæd om den tvetydige moderne frihed.
Da havde gårsdagens artikel allerede citeret filosoffen Slavoj Zizek for iagttagelsen: »Den begrænsning af vor frihed, som bliver håndgribelig med den globale opvarmning, er det paradoksale resultat af selve den eksponentielle vækst i vor frihed og magt.«
Frihed er bare et andet ord for ikke at have - nogen natur at miste. For naturen har vi jo magten over. Ikke sandt? Som moderne frigjorte mennesker med moderne menneskerettigheder og moderne frihedsrettigheder har vi som bekendt det totale herredømme over naturen. I kraft af vores alt forklarende naturvidenskab, vores alt beherskende (bio) teknologi og mekanik i det hele taget og vores alt beregnende (penge) økonomi.
Eller har vi?
Hvorfor gør vi intet
Har vi alligevel risiko for at miste something? En natur, der giver os og andre dyr og planter - over bacille- og bakteriestadiet - mulighed for nogenlunde tålelige og skikkelige tilværelser?
Ja, netop den risiko for something left to lose/ Something, I mean something, honey hævder i dag langt de fleste naturvidenskabsfolk, vi løber.
Hvis vi fortsætter med vores stadig stigende forbrug af naturen i dens materialitet, sådan som vi har vænnet os til det, siden det moderne gennembrud for alvor slog igennem. Jamen, skal naturvidenskaben nu til at tage udviklingen, fremskridtet, det moderne, selve friheden fra os? Hvor det ellers i århundreder var naturvidenskaben med deraf følgende teknologi, teknik og moderne pengeøkonomi, der forjættede den absolutte frigørelse fra naturen og grænseløse frihed for menneskets egen magt Og er det i sidste ende den dybeste årsag til, at vi trods alle ligene på bordet stadig ikke ønsker at handle? At Senatet i USA, trods Katrina-katastrofen i 2005 og Deepwater Horizon-katastrofen denne sommer, har valgt intet at gøre? At EU, hvor vi har haft hedebølger, brande og oversvømmelser, ikke vil skærpe klima-ambitionerne i tråd med udfordringen? At viljen til at indgå en ny klima-aftale på den globale scene nu er helt i bund trods klimaekstremerne i Rusland, Pakistan, Kina, Grønland osv.? Og at kun de færreste af os i det daglige liv drager mærkbare konsekvenser af indsigten i klimakrisens følgevirkninger?
Vi vil simpelthen ikke opgive vores moderne frihedsdrømme og -forestillinger af hensyn til noget så gammeldags og forældet som naturen i dens egen ret og med dens egne grænser. Med øget teknologisk og teknisk indsats skal derfor de økologiske følger af vores eksponentielle vækst i teknologisk og teknisk frihed og magt bekæmpes. Med øget økonomisk vækst i forbrug af naturen skal vi få råd til at overvinde følgerne af vores økonomiske vækst i forbrug af naturen.
Morsing taler om en privatisering af, hvad vi hver især kan lide og opfatter som naturligt, godt og rimeligt. Og denne privatisering er farlig, siger han.
Man må stadig håbe
»Det er fuldstændig afgørende, hvordan opfattelsen af, hvad der er naturligt, får lov at udvikle sig. I dag er vi frie og liberale med et dominerende syn på verden, der hedder 'vi er os selv nok'. Det kan derfor sagtens være, at det bliver naturligt, at titusinder dør på grund af økologiske kriser, nøjagtig som det i dag er naturligt, at der dør tusinder i trafikken.«
»Nothing is, but what is not?« spørger Shakespeare (i Macbeth). Vi taler om naturen, som om den var en genstand uden for os selv. Som om vi havde et sted uden for naturen, uden for alt, i intetheden, i nothing, i den rene ånd, abstraktion, teori, hvorfra vi kan begribe, beregne og beherske alt.
Den livsløgn vil naturvidenskaben nu tage fra os moderne gennemsnitsmennesker. Men foreløbig tyder alt på, at der skal mange, mange flere lig på bordet, før vi er parate til at opgive løgnen. Allerede for tre år siden kunne FN's Udviklingsprogram (UNDP) udsende en Human Development med konstateringen: »262 mio. mennesker blev berørt af klimakatastrofer fra 2000 til 2004 med over 98 pct. af dem i u-landene. I OECD-landene blev én ud af 1.500 berørt af klimakatastrofer. Til sammenligning er tallet for u-landene én ud af 19.«
Alligevel førte det store klimatopmøde I København for godt er halvt år siden kun til - nothing.
Nu forholder det sig imidlertid også sådan, at man I stedet for at opfatte friheden som en frigørelse fra naturen, tværtimod kan erfare friheden som den forbundethed med naturen, der sætte en fri for overdreven afhængighed af dagens noteringer og andres meninger om dit og dat og en selv.
Det fører til taknemmelighed over naturen - og deri kan man stadig hente et stort håb.


