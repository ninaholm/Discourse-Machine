Marx og Keynes er stadig vigtige i dag



 Peter Nielsen (PN) skrev 26. marts at økonomien i dag fungerer på en helt anden måde end på Marx’ og Keynes’ tid, og at deres teorier derfor er forældede. Desværre forholder PN sig ikke til, hvordan økonomien så fungerer i dag, eller hvad deres teorier ville sige til den nuværende økonomiske udvikling.
Her ville jeg omvendt fremhæve, at begge teorier rummer gode bud på både, hvad der er sket, og hvad man kan gøre for at komme ud af miseren. PN afskriver teorierne med blandt andet den tungtvejende begrundelse, at ophavsmændene er døde.
Finanskrisen endnu en af de ifølge Marx uundgåelige, dybe kriser, som følger af kapitalismens indre modsigelser. Marx mente lidt vidtgående, at der kun fandtes en løsning, og det var at afskaffe kapitalismen.
At kapitalismen har overlevet Marx med mere end 100 år tyder på, at der også er andere Methoden. Med Marx i hånden kan man finde nye områder, der kan gøres profitable, eksempelvis miljø- og energiområdet.
Det er forbløffende, at PN undlader at forholde sig til, at havde det ikke været for Keynes’ tanker, var verdensøkonomien endt i et hul, måske værre end i trediverne. Redningsaktionen til bankerne og vækstpakkerne var i høj grad keynesiansk inspirerede.
Hvad der skete herefter, kan Marx og Keynes også forklare. Da kapitalismen nogenlunde var reddet, gik interessekampen i gang igen, og ideer viste sig – som Keynes også udtrykte – langt mere magtfulde, end man skulle tro.
Indre modsigelser
Pludselig handlede alting om offentlige underskud og offentlig gæld, men det kan man vel ret beset ikke laste Marx og Keynes for. Begge peger på vækst som vejen frem, og Keynes ville fremhæve, at en tilstrækkelig høj vækst automatisk fjerner underskud og gæld.
At verdensøkonomien ikke fungerer bedre i dag kan også forklares ud fra de samme teorier. Det skyldes en kombination af en række indre økonomiske modsigelser, men også manglende politisk vilje til at udfordre og gøre noget ved de modsigelser.
Der hvor Marx og Keynes kommer til kort er, at gør verden ikke som kollektiv noget ved ressource- og miljøsituationen, ja, så er ikke bare kapitalismen udfordret, men menneskeheden som sådan. Og det kunne man ikke forudse på deres tid.
 
Poul Thøis Madsen, lektor, Aalborg universitet

