Er det humant?
LEDER


Der er ingen konventioner, som tvinger Danmark til at tage sig af syge mennesker fra andre lande.Alligevel besluttede Folketinget sig i 1985 for at hjælpe nogle af de allersvageste mennesker i landet ved at oprette det humanitære ophold. Den midlertidige opholdstilladelse bliver givet til mennesker med særlige humanitære hensyn, især til mennesker med fysisk og psykisk sygdom. Justitsministeriets embedsmænd vurderer, om et menneske er sygt nok til at få humanitært ophold. Sidste år fik blot 76 mennesker humanitært ophold i Danmark, inklusive de syges familiemedlemmer.Siden 1985 er forholdene for humanitært ophold blevet ændret ad flere omgange. De retningslinjer, som gælder i dag, blev vedtaget under Birthe Rønn Hornbechs tid som minister i 2010, og de er de strammeste, vi nogensinde har haft. Under Birthe Rønn Hornbech gik man fra at vurdere, om den syge ansøgers medicin var reelt tilgængelig i hjemlandet til at vurdere, om medicinen var formelt tilgængelig. Hvis medicinen formelt er tilgængelig, behøver Justitsministeriet ikke tage hensyn til, om ansøgeren har råd til medicinen eller overhovedet har mulighed for at komme til de dele af landet, hvor medicinen er.Altså kan man lovligt sende syge mennesker ud af landet, selv om de reelt ikke har adgang til den medicin, som kan være livsnødvendig for dem.Stramningerne mødte massiv kritik blandt fagfolk, da de blev vedtaget, men det er ikke kun under den borgerlige regering, at grebet er blevet strammet om de syge asylansøgere. Også den siddende regering har strammet grebet.Selv om man i Justitsministeriet hævder, at der ikke er sket nogen praksisændringer på området, er antallet af afslag på humanitært ophold allerede nu fordoblet i forhold til sidste år. Samtidigt bliver flere og flere syge mennesker sendt ud af landet, fordi ministeriet hævder, at medicinen er formelt tilgængelig i hjemlandene. Efterprøvninger fra både DR og Information har dog rejst tvivl om dette.Denne avis har også beskrevet, hvordan man i stigende grad benytter sig af den medicinske database ’MedCOI’ til at dokumentere, at der er adgang til medicinen i hjemlandet. Databasen er lukket for offentligheden, og Justitsministeriet stoler blindt på oplysningerne derfra og har endnu ikke følt behov for at efterprøve oplysningerne. Fagpersoner, som kunne have interesse i at tjekke informationerne, har ikke adgang til databasen. Denne avis har også beskrevet tilfælde, hvor barnets tarv bliver fuldstændigt ignoreret, når der bliver truffet beslutninger. Og vi har beskrevet problematikken ved, at der ingen ankeinstans er: Når først Justitsministeriet har truffet sin beslutning, er der ingen øvre instans at gå til.På grund af alle disse problematikker gav det god mening, da den nuværende regering i sit regeringsgrundlag lovede, at den ville gå lovgivningen på det humanitære område igennem. Nu – to år senere – er intet sket, og i lovkataloget for det kommende års politiske arbejde er der ingen tegn på, at der vil ske forandringer i indeværende lovgivningsår. Nå ja, en enkelt forandring er der blevet plads til. Nemlig et lovforslag om, at man ikke længere bør kunne opholde sig i Danmark, mens ens ansøgning behandles. Dén ændring har allerede mødt kritik fra læger og Foreningen af Udlændingeretsadvokater og er langt fra, hvad både interesseorganisationer, læger og asylansøgerne havde håbet på.For kan det virkelige passe, at vi efterlader de allersvageste mennesker i samfundet uden en ankeinstans? Kan det passe, at vi systematisk ignorerer de krigsramte børns tarv? Og kan det passe, at beslutninger om liv eller død skal træffes ud fra oplysninger, som Justitsministeriet ikke engang selv tjekker validiteten af?Når den danske praksis skal forsvares, er det ofte med påstande om, at Danmark ikke kan være hele verdens sygehus. Og nej, det kan og skal Danmark heller ikke være. På sigt kan man håbe, at adgangen til medicin og behandling i resten af verden ikke kun er formel, men bliver reel.Indtil damå vi overholde det ansvar, som Folketinget bestemte sig for i 1985.&nbsp;
