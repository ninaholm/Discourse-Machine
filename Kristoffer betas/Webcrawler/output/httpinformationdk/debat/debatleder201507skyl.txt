Skyld
LEDER


 De tog afsted med regeringens opbakning og vendte hjem som landsforrædere. Nu skal en af de overlevende danske østfrontfrivillige retsforfølges på ny. Det mener i hvert fald Simon Wiesenthal-centret, der i denne uge under stor mediebevågenhed sendte en ’nazijæger’ fra Israel til Danmark for at indlevere en politianmeldelse af en nu 90-årig dansker, der angiveligt skulle have været vagt i en tvangsarbejdslejr nær den hviderussiske by Bobruisk. I lejren døde 1.400 jøder – enten af den umenneskelige behandling i lejren eller ved henrettelse.
Retsforfølgelsen af de danske østfrontfrivillige har været lemfældig, vanskelig og afslørede mere om den danske stats behov for at dømme kollektivt end om de individuelt begåede forbrydelser. Da omkring 12.000 danskere meldte sig frivilligt og 6.000 af dem blev optaget i Waffen SS, skete det med samarbejdsregeringens velsignelse. I retsopgøret gjorde de samme politikere de frivilliges militærtjeneste ulovlig med tilbagevirkende kraft. Under krigen var det til det danske styres fordel at tillade, at de få meldte sig frivilligt, så man undgik, at tyskerne selv tog de mange. Efter krigen var det til styrets fordel at retsforfølge dem for at tilfredsstille modstandsbevægelsen og et hævngerrigt folk og for at stadfæste landets nye status som en slags allieret. De østfrontfrivillige fik fængselsdomme. Men ingen sprængte strafferammen, og mange af de dømte blev benådet. Man vidste godt, at det juridiske grundlag var tvivlsomt. Derfor var dommene også mest af alt moralske. Og som filosoffen Hannah Arendt påpegede i sine teorier baseret på retssagen mod Adolf Eichmann, så er det ikke den slags domme, vi bør fælde i retssalene.
Betyder det, at de frivillige i dag ikke kan stilles til ansvar for deres handlinger? Nej, det gør det ikke. Og det betyder slet ikke, at de er uskyldige. Der er ikke noget i vejen for at retsforfølge disse personer, så længe vi ved, hvorfor vi gør det og på hvilket grundlag. I et retssamfund er det vigtigere end straffen.

