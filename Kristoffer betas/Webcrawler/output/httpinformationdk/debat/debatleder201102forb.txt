Forbud mod købesex duer ikke



 I Sverige betragtes prostitution som vold mod kvinder, og med inspiration fra nabolandet ønsker Socialdemokraterne og SF at indføre et forbud mod køb af sex, hvilket man i en årrække har haft på den anden side af sundet.
Men med Radikale Venstres nye udmelding om, at partiet efter længere betænkningstid er imod et forbud mod købesex, er der ikke flertal for kriminalisering, hvis oppositionen overtager regeringsmagten efter et valg.
Det er positivt, at Radikale nu tager afstand fra, at politikere skal bestemme, hvad 'god' sex er. Samtidig med at partiet er enig med den øvrige opposition om, at der bør være mere hjælp til prostituerede såsom sundhedstilbud og aktivt opsøgende arbejde over for de kvinder, der ønsker at komme ud af prostitution.
Selv om man ikke selv stræber efter at gøre prostitution til en levevej eller nødigt ser at ens børn skulle ønske det, behøver man ikke at bekæmpe andres ret til at leve deres liv, som de vil. Sociale problemer skal bekæmpes med  socialpolitik, og menneskehandel er ikke synonymt med prostitution. Trafficking skal bekæmpes med midler, der rammer bagmændene. Vi skelner mellem arbejde og tvangsarbejde, mellem ægteskab og tvangsægteskab, og vi forbyder jo heller ikke ægteskabet, fordi vold mod kvinder ofte begås af en ægtemand.
Kriminalisering af sexkunder vil sende et signal om, at samfundet ikke ønsker, at mennesker køber sex af hinanden. Men det vil bare ikke fjerne prostitution.
Det er heller ikke tilfældet i Sverige, hvor sexkøb-loven har skubbet prostituerede endnu længere ud i det dunkle og lyssky, hvor de lever livet farligere end tidligere og bliver yderligere marginaliserede som samfundets pariaer. Med Radikales udmelding kan oppositionen koncentrere deres kræfter om en aktiv indsats over for de mænd og kvinder, der tvinges ud i prostitution. Og lade de andre, der mener, at prostitution bør være et erhverv på linje med alle andre, selv bestemme, hvad de gør med deres kroppe.

