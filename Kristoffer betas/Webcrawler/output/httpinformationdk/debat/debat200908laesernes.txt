Læserne skriver
Debat fra dagens avis


 Fiskernes  profit
Johs. Poulsen, MF og Miljøordfører for Radikale Venstre
Fødevareminister Eva Kjer Hansen (V) lever ikke op til sit ansvar om at vogte over havets ressourcer og sørge for, at de udnyttes bæredygtigt. Jeg er nødt til at sige, at fødevareministeren er dumpet. Ved at være mere optaget af snævre erhvervsinteresser end af at fremtidssikre de biologiske naturskatte, som de danske farvande indeholder, prioriterer hun forkert og forkasteligt.
Som minister bærer Eva Kjer Hansen ansvaret for, at regeringen fortsat ikke beskytter de udpegede Natura 2000-områder, sådan som Danmark er blevet det pålagt af EU. Dermed svigter hun endnu engang, når valget står mellem beskyttelse og benyttelse af den danske natur. Eva Kjer Hansens linje er alt andet end en ansvarlig minister værdig. Det er så bedrøveligt, at regeringen gang på gang påkalder sig det grønne image, samtidig med, at de hver gang der skal udvises grøn handling, ikke kan leve op til udmeldingerne.
Voldsramte kvinder er retsløse
Jens Kimby, Haderslev
I den vestlige verden roser vi os af, at kvinder har ligestilling. Men tusindvis af kvinder bliver hvert år udsat for grov vold og psykisk terror af deres mandlige partnere. Alene her i landet bliver hvert år 41.000 kvinder udsat for vold - typisk i deres eget hjem. Som hovedregel er det den voldelige mand, der bliver boende i det fælles hjem, mens kvinden og eventuelle børn må søge ly på et krisecenter. Et flertal i Folketinget indså i 2004, at denne situation var uholdbar og vedtog derfor den såkaldte Bortvisningslov, der pålægger voldsmændene at flytte fra hjemmet og afholde sig fra at søge tilbage.
Loven virker bare ikke, angiveligt fordi de sociale myndigheder og politiet ikke har ressourcer til at gennemtvinge loven i modsætning til i Østrig, hvor man har såkaldte interventionscentre, der aktivt hjælper kvinder og børn med at komme fri af voldsmænd. Den danske lov har kun været brugt 52 gange - på fem år!
Hvad hjælper al den snak om ligestilling, når så mange kvinder bliver udsat for endog meget grov vold uden at det får særlige konsekvenser for voldsmændene. Når danske mænd begår vold eller voldtægt over for kvinder, skyldes det jo ikke, at de er blevet hjernevasket på en koranskole i nogle fjerntliggende bjerge, men simpelthen fordi de er psykopater. Dette er en sindstilstand, der ikke kan helbredes med medicin, eller som falder ind under psykiatrien. Derfor må loven strammes op, således at kvinder med deres børn ikke tvinges til at sidde i månedsvis på et krisecenter og føle sig retsløse.
Folkeskolen  skal altid være gratis
Marianne Jelved, MF og uddannelsesordfører for Radikale Venstre
Det står klart og tydeligt i den danske grundlov, at folkeskolen skal være gratis. Det er en fundamental dansk rettighed, som Radikale Venstre ikke ønsker at pille ved. Derfor kan spørgsmålet om helhedsskoler kun komme på tale, hvis de er gratis.
Jeg afviser på det kraftigste ideen om at lave forsøg med helhedsskoler, der ikke er gratis. Hvis man åbner op for betaling i det her tilfælde, så åbner vi også op for, at vi i fremtiden kommer til at betale for alt muligt andet. Radikale Venstre slås for at uddannelse skal være gratis. Det har vi altid gjort, og det gør vi fortsat
Det giver ingen mening at kalde det helhedsskole og så samtidig kræve, at man skal betale for noget af det, fordi det ikke er skole. Og det  >giver >slet ingen mening, hvis det både er obligatorisk at gå i skole og samtidig muligt at kræve betaling for det.
Vi har allerede helhedsskoler i Danmark, og jeg har ikke hørt, at forældrene betaler for den. Derfor er jeg ærlig talt forbavset over, at Bertel Haarder (V) og Christine Antorini (S) åbner op for sådanne forsøg.
Afsindigt  vås om kropslighed
Vagn Søndergaard,  København K
Kære Tine Brun. Jeg tror, du tager fejl (klumme om frisind i Information 8.-9. august): Når så mange mænd agerer fjoget, kejtet og komiske, skyldes det snarere, at de bevidst eller ubevidst prøver at leve op til en stereotyp antagelse - simpelthen af skræk for deres egen feminine side, der skal skjules for at undgå at virke som det, du forskellige steder kalder »tøset«, »fesent«, »blødsødent«, »kvindagtigt« eller »homoseksuelt«.
Inde på galleriet på Nikolaj Plads finder du postkort af en meget smuk og elegant dame i gråt. Hun viser sig at være David Bowie. En anden skøn dame, der enten bærer hat eller ser ud til det, er i virkeligheden den franske kunstner Brancusi.
Du påstår, at kvinder har patent på kropslighed. Prøv dog en gang at se rigtigt på Obama, som for øvrigt sagtens kunne illudere som underskøn og elegant dame i den rigtige kjole - >valgt af Michelle for eksempel. Du forsikrer, at du ikke vil udsige noget om mænd »som jeg hverken er en del af selv, finder det særligt reelt at generalisere over, eller har nogen mening om, hvor skal bevæge sig hen«, men du gentager mange gange, at »hvis jeg som mand« og slutter med at hvis sådan og sådan »ville jeg i dag stå som mand og far og insistere på, at jeg havde en sanselig krop under mit hoved« (sic!). For derefter at slutte med svadaen om, at »kvinderne må snart nosse sig sammen«.
Hvad angår begær og det, du kalder kønslighed, så er kroppen en for dig som for mig selvstændigt agerende krop, hvis bevæggrunde er os ukendte. Så måske skulle vi nøjes med at glæde os over kroppens evne til at skænke os så megen vellyst  - din som min.
En dame
Jørgen Hagmund, Køge
Søren Hansen har snydt i skat siger anklagemyndigheden. Camilla Broe har smuglet narkotika, siger anklagemyndigheden. En dame har haft omgang med narkotika, siger anklagemyndigheden. >
De første to er almindelige danskere, derfor er navnene offentliggjorte. Sidstnævnte tilhører det højere bourgeoisi, derfor må navnet hverken skrives, siges højt eller blot hviskes. Er der lighed for loven?
Selvjustits  til Haarder
Søren Boserup Lauritsen, 3.g'er på Odense Katedralskole
Endnu engang har Bertel Haarder (V) og hans kompaner ændret i den ellers så velfungerende gymnasiereform. Det nye nyttige tiltag er, at skoleåret er strukket tre uger længere ind i maj. Dette betyder en væsentlig formindsket læseferie, som efter uddannelsesministeriets tankegang blot bliver brugt til særlige læseferie-rejser etc.
Det er yderst interessant, at endnu et tiltag er udformet af de såkaldte 'eksperter' inden for området, og at det efter deres særprægede indsigt utvivlsomt vil medføre mere fokuserede studenter. Ærligt talt er jeg godt træt af, at alle analyser med hensyn til forbedring af gymnasiet er udført med en akademisk tilgang. Der er ingen analyser af de studerendes holdning, og hvis ikke regeringen vil udføre disse, vil jeg med glæde udføre arbejdet for dem: Langt de fleste studerende begynder at blive trætte af skolen i slutningen af 3.g, og begynder i disse sidste måneder at fokusere mere på, hvad der skal ske efterfølgende, end på hvordan de skal forberede deres eksaminer. Derfor er det fuldstændigt absurd, at man frarøver de studerende denne måneds overskudsgivende læseferie. Hvad enten man rejser, flader ud, eller andre ikke studierelaterede ting, får man et overskud til at tage sig sammen til prøverne. Denne hjerneaktivitetsfritid er det, som mange har brug for, men disse personer må nøjes med at blive endnu mere stressede. Måske er jeg meget polemisk, men jeg bliver simpelthen nødt til at stille dette spørgsmål: Har Bertel Haarder absolut ingen form for selvjustits efter en (selv blandt studievejledere) uforståelig gymnasiereform og endnu flere tåbelige tiltag?
Flygtninge
Bo Sand, København S
Når jeg læser, at præster beskylder deres kollega Per Ramsdal fra Brorsonskirken for at politisere, bekræfter det mig i at være ateist.
Brorsonnatten og Europa
Niels Barfoed, forfatter, dr.phil.
Jeg har tilbragt det meste af mit liv med at foragte og bekæmpe samfund, hvor familier kan blive banket op midt om natten af politiet, skilt ad, for mændenes vedkommende bagbundet, og ført bort.
Dette er midler, som kan være på deres plads, når det angår hårde, samfundsskadelige kriminelle. I Brorsonskirken sad ingen kyniske narkobaroner, ingen hensynsløs mafia, ingen  terroristcelle, der var i færd med at undergrave samfundet. Men det mener over 60 pct. af befolkningen. Og det mener den takket være en årelang massiv, indvandrerfjendtlig propaganda - ikke fra små randgrupperinger, men fra et stort antal folkevalgte.
Samfund, der under Den Kolde Krig gik sådan til værks som under razziaen i Rantzausgade, satte sig uden for det gode selskab og fordømtes med rette af deres omgivelser.
Den vej, Danmark har betrådt i disse år, anført af et stort flertal på Christiansborg, og som førte til Brorsonnatten med et solidt befolkningsflertals velsignelse, vil - ud over at befordre yderligere opløsning i vores eget samfund - afstedkomme et tab af anseelese i Europa, som jeg ikke kunne forestille mig, jeg skulle opleve.

