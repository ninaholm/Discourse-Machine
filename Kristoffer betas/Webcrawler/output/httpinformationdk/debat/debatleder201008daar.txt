Dårlige nyheder



 Det er selvfølgelig en lidt trist nyhed sådan at inlede semestret med. Men – som det bl.a. fremgår af denne artikel – så er de danske universitetsuddannelser ringere i dag, end de var for ti år siden. Det mener i hvert fald en stor del af underviserne, flere eksperter, industrien, fagforeninger og de studerendes egen organisation. Universitetet er blevet for masserne, og man har ikke kunnet holde niveauet. Der stilles færre krav til de studerende, undervisningen er blevet dårligere, og det er blevet lettere at bestå eksamen. Der er sket meget på universiteterne de seneste ti år, og Information har flittigt dækket ændringerne og den betydning, som de har haft for de studerende og samfundet. Der er enkelte positive ændringer, men de negative stritter ud. ’Pølsefabrik’, siger en af kommentatorerne i denne avis – det er måske et hårdt ord at bruge, men der er en klar tendens til, at universiteterne er blevet markedsgjorte. Og når det sker, betragtes de studerende ikke længere som en del af universitetet, men som ’kunder’, der skal få butikken til at løbe rundt. 
For nylig kom det frem, at man på Humaniora på Københavns Universitet prioriterer sine uddannelser efter, hvad der giver den største økonomiske gevinst. De små fag, der ikke kan ’løbe rundt’, fordi man fra politisk side aflønner universiteterne pr. studerende, er lukningstruede. For at spare flere penge stuver man de studerende sammen i nedslidte auditorier, hvor de undervises af underbetalte, løstansatte lærere, hvorved man mister den forskningsbaserede undervisning, som ellers er en af de væsentligste forskelle på universitetet og de øvrige uddannelsesniveauer. Samtidig skal man finde sig i at høre skiftende stats- og videnskabsministre holde flotte taler om 'universiteter i verdensklasse’ og uddannelsernes vigtighed i videnssamfundet. Man skal være seriøst dårligt uddannet for ikke at kunne se det hule i den slags formuleringer. Det er også derfor, vi bringer nyheden om, at uddannelserne er blevet ringere, selv om den er lidt trist. ’Dårlige nyheder’ kan være nødvendige, og det ligger i Informations natur at være kritisk. Den første udgave af avisen blev lavet på befrielsesnatten i 1945. Det var modstandskæmperen, Børge Outze, der var drivkraften. Hans enorme engagement og ’modstand’ i form af en kritisk tilgang til magthaverne kan forhåbentlig stadig fornemmes i spalterne.
Desuden er det vigtigt at tale om tingene, som de reelt er. Det lader til, at det eneste, der ikke har ændret sig i universitetsverdenen de seneste år, er måden, hvorpå vi taler om universiteterne. En universitetsuddannelse fremstår stadig som ’det ypperste’ – noget særligt og næsten uopnåeligt, selvom sandheden er, at hver tredje dansker får plads på et universitet. Og hvis universitetsuddannelsen langt hen ad vejen er et udvidet gymnasium, hvor løstansatte lærere, der ikke selv har forskningserfaring, underviser umotiverede studerende, der trods ringe fagligt niveau får lov til at bestå eksamenerne, fordi universiteterne aflønnes for hver studerende, de får moslet igennem systemet, ja, så skal det frem i lyset og italesættes. Kun på den måde kan vi handle på problemerne. Masseuniversitetet med det lavere niveau er måske slet ikke så dumt endda – hvis man bare sørger for at have et alternativ til den del af befolkningen, som kan mere. Så kan man give masserne en middelgod uddannelse – uden at foregøgle, at det er ’noget ganske særligt’ – mens eliten kan få en uddannelse i reel verdensklasse.

