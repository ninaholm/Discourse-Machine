Duellen: ’Uden globaliseringen er staterne prisgivet’
Globaliseringen har ikke medført mere magt til de store selskaber. Tværtimod er det kun i en global virkelighed, at staterne kan udøve demokratisk indflydelse, mener CBS-professor


 I en globaliseret tidsalder har stater vanskeligere ved at påvirke økonomierne, hævder dagens kronikør. Men det møder kritik fra professor ved Center for kreditret og kapitalmarkedsret på CBS, Finn Østrup.
»Jeg er lodret uenig i det synspunkt. Hvis man foretager en nærmere økonomisk analyse, vil det vise sig, at staters muligheder for at påvirke deres økonomier ikke bliver reduceret med globaliseringen,« siger Finn Østrup.
Professoren har igennem længere tid undersøgt spørgsmålet, og han hører ofte udsagnet, at globaliseringen medfører en underminering af nationalstaten og demokratiet.
»Men hvis man går ind og undersøger argumenterne økonomisk, vil man opdage, at de i stort omfang ikke holder,« slår Finn Østrup fast.
Ingen indflydelse
At store selskaber får større indflydelse på bekostning af staterne i en globaliseret verden er Finn Østrup også uenig i.
»Man skal huske på, at en globaliseret verden også medfører, at stater kan trække på udenlandske selskaber og få dem til landet. På den måde skabes konkurrence for de indenlandske selskaber. Derfor er jeg uenig i, at stater taber indflydelse til de store selskaber,« siger professoren.
Han mener tværtimod, at stater i en ikkeglobaliseret verden kan risikere at miste indflydelse, da den så er prisgivet de betingelser, som den danske producent udstikker. Det er dog ikke nogen begrundelse for ikke at stække store virksomheders indflydelse.
»Selv om de store selskabers magt er blevet svækket igennem de sidste 50-100 år, har de stadig for stor magt.«
Betyder det, at verdens største virksomheder er uden for demokratisk kontrol – og derved hævet over det politiske niveau?
»Det tror jeg ikke. Man kan tværtimod sige, at stater oftere har global indflydelse. Netop under finanskrisen har det vist sig, at store selskaber – bilfabrikker for eksempel – har henvendt sig til regeringen for at få støtte. Finanskrisen har netop vist, at store virksomheder ofte har behov for staters støtte.«
Professoren frygter derfor ikke, at globaliseringen udhuler demokratiet, og mener grundlæggende ikke, at den har haft den store skadevirkning: »Jeg er ikke sikker på, at samfundet er blevet så meget mere kompliceret.«

