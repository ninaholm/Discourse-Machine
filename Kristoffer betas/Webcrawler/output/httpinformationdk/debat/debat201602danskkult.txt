Dansk kultur står af i Roskilde
I Danmark må man vælge, om man vil udtrykke det vedtagne eller ingenting. Roskilde og Herning står som symbolerne på landets åndelige efterlønsperiode og kulturelle apati


 En søvndyssende epoke lader til at være omme. Historien er begyndt på ny med kulturkløfter, masseindvandring, terrortrusler og lignende nedslående faktorer. Det er i sagens natur trist, men skal man endelig udlede noget positivt heraf, må det være, at brydningstider som denne historisk anskuet giver anledning til kulturelle opblomstringer.
Det oplevede vi med den franske revolution og napoleonskrigenes indvirkning på romantikken, med industrialiseringens, urbaniseringens og revolutionernes grobund for det moderne gennembrud osv.
Nu er vi atter ved at blive mennesker, der lever i en historie, og ej længere ligger vi henslængt som i en have i Tisvilde, hvor historien alene er at finde læderindbundet inde på bogreolen ved siden af Hanne Vibeke Holst og tre jumbobøger.
Dette er en brydningstid, og endskønt sådanne sjældent er smertefrie, er de dog ofte også som veer for kulturlivet at regne, for pludselig er her nu igen skibbrud og pludselige død. Men i kulturlivet sker der ikke en skid.
Rent kulturelt har Danmark to fyrtårne, om end ingen af disse rejser sig mærkbart i landskabet. Her tænkes i abstrakt forstand på Herning og Roskilde.
Førstnævnte er på sæt og vis blevet det borgerlige Danmarks symbol. Byen udmærker sig ved kun at være lidt mere end 100 år gammel, den er opført på den jyske hede i nogle af landets mest uinspirerende naturomgivelser.
Her er der håndbold i Jyske Bank Boxen, her køber man stort ind og fryser ned, her ser man måske ligefrem med glæde på nederlaget i 1864, fordi man så ikke skal køre så langt for at spare lidt penge på grænsehandlens dåsebajere.
Herning personificerer dansk borgerlighed eller rettere mangel på samme, for Danmark udmærker sig i forhold til andre europæiske nationer ved ikke at have et egentligt borgerskab endsige en egentlig borgerlighed.
Vi har ganske vist nogle mennesker, der gerne vil betale lidt mindre i skat, men en egentlig internaliseret borgerlig kulturel identitet stiller sig ingen steder til rådighed her til lands.
I den anden lejr har vi domkirkebyen Roskilde, der med sin festival og aparte universitetscenter udmærker sig som et passende sted at begrave konger.
Byen personificerer den bedagede modkultur og den letkøbte pseudoprogressivitet, som dansk kulturliv i sit fravær af en borgerlig modpol lader til at være komplet monopoliseret af.
Det er i denne kultur, vi møder de utallige kunstnere, medie- og kulturfolk, hvis største præstation lader til at være den at gentage tidligere tiders vidt accepterede former og budskaber.
På forunderlig vis opnår de herved til stadighed både renegatens udmærkelse og konformistens komfort, om end disse to burde være hinanden gensidigt udelukkende.
Det er en ufarlig pseudoavantgardisme, hvori det meste af dansk kulturliv svøber sig, og som enhver kvinde vil vide, er der ikke nødvendigvis noget angribeligt i at klæde sig i tidligere tiders mode, når blot det ikke er sidste års mode, og det er netop den, som dansk kulturliv i sin skincourage ikke kan afklæde sig.
Det er lige før, at Finn Nørbygaard og Jette Torps rundrejsende forestilling ’Musik og fis’ var mere kontroversiel end det seneste punkband på Orange Scene.
Således kan vi læse tidligere dramachef Ingolf Gabolds tilståelse, at DR helt bevidst har produceret endeløs og politiserende venstreorienteret propaganda.
Vi kan her som overalt i kulturlivet se de samme letkøbte autoritetsopgør i et samfund blottet for autoriteter og et forsvar for feminismen i et af verdens mest afmaskuliniserede samfund for slet ikke at tale om litteraturens utallige humanioradrenges i egen selvforståelse modige hang til patetisk at forenkle og nedbryde sproget (ligesom far og mor gjorde det i 60’erne). Det er den evige reproduktion og drab på de døde.
Disse to byer og det, de repræsenterer, holder således hinanden i skak, for i Roskilde vil man bestemt ikke være som i Herning, og i Herning vil man bestemt ikke være som i Roskilde, men ingen gnister springer af denne forstenede konfrontation.
Rent kulturelt må man i Danmark vælge, om man vil udtrykke det vedtagne eller ingenting, endskønt det netop nu er tidens fylde til at mene noget og lade sig inspirere af vores genindtræden i historien.
Mads Holger er forfatter og ba.theol. 
Klummen er udtryk for skribentens egen holdning

