Religion ind i det offentlige rum
Er de historieløse? Den tidligere statsminister Anders Fogh Rasmussen (V) og den måske kommende, Helle Thorning-Schmidt (S), har begge udbredt sig om, at ’religion skal ud af det offentlige rum’. Dermed viser de to ledere af landets største partier sig uden viden om den folkelige kraft, der har ligget bag de to partier ude i folket i 100 år, ikke mindst i højskole og kirke
Der mangler kirke og medmenneskelighed i dansk politik, mener dagens kronikør Asger Baunsbak-Jensen. Han mener dog ikke, at Dansk Folkepartis Søren Krarup (t.h.) er den rette til at repræsentere kirken i dansk politik.

Der er mellem folk og kirke en sammenhæng, som har været en hovedkraft, når det gælder skole og undervisning og hele synet på indretningen af den enestående danske velfærdsstat. I mange generationer var højskolen drivkraft i den offentlige debat, og derigennem hentede folket identitet.Det er det største folkelige tab, vi har lidt, at folkehøjskolen er blevet en niche og ikke længere er et kraftigt talerør for det frisind, som skal være dansk demokratis kendetegn.Grundtvig talte om »frihed for Loke såvel som for Thor«. Det var også frihed for andet end kristendom, men et liv uden åndelig frihed er »helvedes kval«.»Religionen kan slet ikke komme ud af det offentlige rum«, hed det på en konference i december, som blev holdt på den grundtvigske højborg Vartov i København.Når en Venstre-statsminister og Socialdemokraternes kommende puster sig op, som de gør, mener de sandsynligvis Islam ud af det offentlige rum. Således er det gået i Grundtvigs fædreland, at vi ikke kan rumme et muslimsk mindretal, uden at det politiske lederskab vil have al religion ud af det offentlige rum. Er det uvidenhed? I hvert fald har den åndelige tomhed sejret, og markedskræfterne har overtaget hele magten.Nu har jeg for nylig udgivet en bog,Kirke før politik, om de seneste 100 års danske kirkehistorie, og her hæfter jeg mig ved, at der altid har været nogle, der stillede krav om, at kirke og stat skulle adskilles. For 100 år siden var det socialdemokrater, hvis ledere var ateister, og konservative missionsfolk, der var bange for, at de troende ikke fik magten i menighedsrådene.Men heroverfor stod Venstre og de radikale fast på Grundtvigs frihedssyn og ville bevare en rummelig folkekirke. Det førte til vældige debatter i Folketing og Landsting, hvor en hel uge blev afsat til møder med dette ene punkt på dagsordenen. Disse debatter blev refereret og kommenteret i de hundreder af dagblade, der var dengang, samt på højskolernes folkelige efterårsmøder, der varede tre-fire dage.Senere fik Bodil Koch, kirkeminister i 13 år, gjort socialdemokraterne til folkekirkens forsvarere.FrihedStat og kirke er ikke blevet adskilt. Endnu. Og selv ateister kræver ikke religion ud af det offentlige rum. De ved, at i den offentlige debat skal alle parter have frihed til at kæmpe for det, de tror på.Ingen steder demonstreres frisindet bedre end inden for den danske folkekirke. Folketinget lovgiver, kirkeministeren administrerer, og kirken selv med dens præster og biskopper, er sikret en forkyndelsesfrihed, som end ikke menighedsråd kan gribe ind i; for de har intet at sige over den åndelige frihed. Det er en fantastisk sikring af friheden, og den evangelisk- lutherske kirke har ingen pave over sig og kan aldrig udøve politisk magt. Den danske folkekirke vil aldrig blive et politisk magtinstrument.Inden for kirken møder vi de kirkelige retninger: Grundtvigianisme, Indre Mission, Luthersk Mission, Tidehverv, og der er da vældige modsætninger her. Det var der, da vi fik lov om kvindelige præster i 1947, og det er der nu, da nogle præster ikke vil vie eller velsigne homoseksuelle par. Der er forskellige opfattelser af Bibelen; men folkekirken kan rumme dem. Præsten har sin forkyndelsesfrihed på prædikestolen, og er der nogle, der ikke kan tåle den forkyndelse, kan de løse sognebånd til en præst, de er på linje med. Det er frihed i praksis.Mere religionI USA, hvor stat og kirke altid har været adskilt, har præsten ikke denne frihed. Hvis han prædiker om den rige bonde og der udlægger det til at være kapitalisten i multinationale selskaber, skal han være meget forsigtig, for ellers kommer udmeldelserne på stribe, og hans kirke vil miste sit indtægtsgrundlag og han selv sin løn.Læg mærke til, at netop det private kirkesystem kan skabe Tea Party-bevægelse som magtfaktor med dens fundamentalisme og politiske højredrejning. Ingen her forestiller sig religionen ud af det offentlige rum, men den danske folkekirke er garant for, at kirken ikke får politisk magt. Den magt vil først tegne sig klart den dag, stat og kirke adskilles.Hvad jeg savner i Danmark i dag, er mere religion i det offentlige rum. Jeg savner, at mange flere grundtvigianere og missionsfolk går ind og blander sig i debatten og engagerer sig politisk i de forskellige partier.Det er ulykkeligt, at Søren Krarup (DF) og Jesper Langballe (DF) er de eneste præster i det nuværende Folketing. Her savner jeg gæve grundtvigianere og missionsfolk. Det er, som om det Tidehverv, de to præster fører sig frem med, er det, folk får øje på og i en historieløs tid let identificerer kirken med.Da højskolen satte dagsordenen i dansk politik, nogle grundtvigske, nogle indremissionske og arbejderhøjskoler med socialdemokrater, var halvdelen af Folketingets medlemmer op til 1960 højskolefolk, enten elever, lærere eller forstandere.Vi lever virkelig i en åndløs tid. Folk har kun rationel tilgang til politik. Kun det, forskningen frembringer, og det, markedssamfundets folk sætter sig igennem med, kommer på banen.Man overser, at religion er irrationel.Og det irrationelle skal netop sikre, at mennesket kommer i centrum. Det kan rationaliteten ikke. Den fører sig frem med effektivitet, produktion og forbrug.Uden menneskesynSå tales der om værdier, og der tales etik. Jeg har selv siddet i Det Etiske Råd, og det var en oplevelse, fordi det irrationelle, synet på, hvad et menneske er, spillede en hovedrolle. Men når Rådet havde talt, og det hele skulle omsættes i lovgivning, stod partierne tomhændede, for de havde ikke længere et menneskesyn. De rummer nemlig ikke de elementer, der skal til for at lovgive for fremtiden, og de etiske råd bliver hurtigt skubbet til side af markedskræfterne og de økonomiske interesser.Klimatopmøderne viser i al deres gru, at hvis ikke moralske holdninger kommer til at dominere, er det ude med kloden. Vi står med de voldsomste udfordringer til demokratierne; men det viser sig, både når det gælder klimaet og finanskriser, at demokratiet er tvunget i knæ, for det har ikke moralsk styrke til at løse fremtidens problemer.Hvordan forstår vi menneskets natur? Det er det grundlæggende politiske spørgsmål. Og netop her er det fortvivlende, når danske ledende politikere afslører sig med historieløshed og mangel på indsigt i det, der giver den politiske debat dybde.Mediernes overtagUniversitetsuddannede, medietrænede politikere har afløst højskolefolket på Christiansborg. Det er derfra, den åndelige tomhed kommer, og der manipuleres med folket, når statsministeren selv vil bestemme indholdet af tv-dueller med oppositionen. Spindoktorerne er kommet efter højskoleforstanderne.»Medierne har overtaget den rolle, religionen havde«, sagde religionssociolog Henrik Reintoft Christensen på Vartov-konferencen.Kirken skal på banen. Den skal ikke ud af det offentlige rum. Dens røst savnes i skoledebatten, hvor det ikke drejer sig om PISA-undersøgelser eller karakterer fra 6. klasse. Det er i manglen på et menneskesyn, skolen bliver slagmark for effektivitetsdyrkelse.Børn og unge betaler prisen for, at partierne ikke længere har folkelige kræfter. Et menneske er så meget mere end det, der bestemmes af produktion og forbrug; men det er karakteristisk for den åndelige krise, vi oplever, at ord som menneskesyn, skolesyn og folkeoplysning er lagt i graven.Der er vældige kræfter ude i folket, som spærres ude, fordi det politiske bliver til på et Christiansborg, hvor politikerne går i selvsving med mediernes folk og kobler folket af. I 1960 var 27 procent af vælgerne medlem af et parti, i dag er det 3,5 procent.Globaliseringen er en fantastisk mulighed for med nye medier at få et gennembrud på tværs af lande, kulturer og religioner, der alle rummer historisk tilgang til de værdier, mennesket skal udvikle sig fra og overleve på. Vi skal ikke have religion ud af det offentlige rum, men åbne døren op til den tilværelsestolkning, som er nedlagt i dybe lag af historienAsger Baunsbak-Jensen er præst og forfatter
