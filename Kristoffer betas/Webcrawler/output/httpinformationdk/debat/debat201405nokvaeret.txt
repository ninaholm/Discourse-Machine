Man skulle nok have været der



 
	I vores generation giver konsekvenserne af befolkningens nej til Maastricht-traktaten, den gammelkendte følelse af, at man nok skulle have været der.

	Når vores generation kigger tilbage, er billedet tydeligt: Danmark blev det første medlemsland nogensinde, der snød sig selv fra indflydelsen på samarbejdet.

	Retsforbeholdets konsekvenser bliver stadig mere tydelige. Med Lissabontraktaten bliver det retspolitiske samarbejde nemlig overstatsligt. Borgeren mister skilsmisse- og arverettigheder på tværs af landegrænser.

	Danmark kan ikke være med til at udvikle et fælles solidarisk asylsystem. Endelig kan vi ikke være med i det fælles politisamarbejde, Europol, og dermed kampen mod terror, menneskehandel og organiseret kriminalitet.

	Forsvarsforbeholdet blev til i frygten for en EU-hær og angsten for, at vi skulle i krig steder, vi ikke ønskede. Der har dog aldrig og er ikke udsigt til en EU-hær.

	Danmark ville ikke være blevet tvunget i missioner mod vores vilje, for det skulle Folketinget i sidste ende bestemme uanset hvad. Vi kan imidlertid hverken hjælpe med at opbygge politiet i Afghanistan eller bekæmpe pirateri ved Somalia.

	Man kommer lang med et ja

	Euroforbeholdet blev til ønsket om at undgå en fælles valuta.

	I dag har vi fastkurspolitik og en række forpligtelser til at føre en ansvarlig økonomisk politik. Det betyder, at vi praktisk talt har euro i Danmark. Men alligevel er borgere og virksomheder udsat for vekselomkostninger. Nationalbanken skal have en enorm valutareserve i stedet for at lade pengene arbejde som i de lande, der er fuldt ud med i Eurosamarbejdet.

	Nu hører vi kampagnerne om et nej til patentdomstolen. De er et ekko af erfaringerne fra vores opvækst. Det er på tide, at folk tør sige ja. Ja til indflydelse og opbygning af et meningsfuldt samarbejde. Ja til nemmere vilkår for de små virksomheder, der skal søge ét sted på ét sprog frem for på 28 forskellige. Ja til en fælles og friere fremtid.

	Det første ord om EU, vores forældre lærte os, var ’nej’. Længe nok har vi måttet leve med konsekvensen af det. Vi må lære vores og fremtidige generationer, hvor langt man kan komme med et ja til indflydelse.

	Lad os stemme ja til patentdomstolen og derefter komme forbeholdene til livs.

Christopher Røhl, landsformand for Radikal Ungdom og Christian Kjølhede, kandidat til Europa-Parlamentet (R)

