Værdidebatten ligger dybt i folk
Opposition og kloge hoveder har endnu en gang alt for travlt med at dømme DF ude, siger Pia Kjærsgaard, der blankt afviser, at danskerne skulle have mistet lysten til værdidebat. Selv har hun 'sværere og sværere ved at skelne mellem islam og islamismen'
Jeg føler ind imellem, at folk bare finder på et eller andet for at dømme os ude. I stedet skulle man se på, hvad Dansk Folkeparti rent faktisk har været med til siden 2001, siger Pia Kjærsgaard.


 Spekulationerne om VKO's krise efter Christian H. Hansens exit fra Dansk Folkeparti er ude af proportioner, mener DF's formand, Pia Kjærsgaard. Selv om de tre partier nu kun kan samle et flertal, hvis man medregner den  færøske Edmund Joensen, så er dén situation ikke anderledes, end hvad man har stået i tidligere, påpeger hun.
»Prøv at høre her: Vi har fuldstændig samme flertal i dag, som vi havde i perioden fra valget i 2007 til marts 2009, da Naser Khader meldte sig ind i de Konservative. Da voksede vi til 91 mandater - og nu er vi tilbage på 90 mandater igen. Det er sørgeligt, at det er mig, der skal gøre opmærksom på det,« siger Kjærsgaard.
Hun mener, at kræfter i oppositionen og blandt politiske kommentatorer endnu en gang har alt for travlt med at dømme Dansk Folkeparti ude. Det gælder også, når det handler om at beskrive de værdier, som VKO-samarbejdet bygger på, som yesterday's news.
»Jeg synes aldrig, at der har været mere tale om værdidebat, end der er i øjeblikket. Statsministeren overraskede mig - og, kunne jeg se,  også mange journalister - ved at stå så fast, som han gør i burkasagen. Vi har hele spørgsmålet om Kurt Westergaard, vi har terrortruslen mod Jyllands-Posten, og vi har debatten om kunstneres selvcensur. Så jeg må sige, at der tager de kloge hoveder fejl.«
En stat, hvor islam styrer
- For et par år siden gjorde I meget ud af at skelne mellem muslimer og islamister. Men det virker som om, at I på det seneste har skruet op for den hårde retorik over for stormoskeer, minaretter og så videre?
»Jeg bryder mig ikke om dem, der generaliserer mu-slimer. Men med selve islam, der må jeg sige, at jeg har sværere og sværere ved at skelne mellem islam og islamismen. Jeg ville gerne, men jeg har svært ved det. Jeg tror, at vi alle har lært meget af det, som Ayaan Hirsi Ali siger og skriver. Og hun skelner overhovedet ikke.«
Pia Kjærsgaard understreger igen, at hun dermed ikke angriber muslimer.
»Men der er sket det i de senere år, at en del af dem, der bekender sig til islam i Danmark, bruger religionen til at fremme et langt større mål: En stat, hvor det er islam, der hersker. Jeg ville gerne, men jeg finder det personligt sværere og sværere at skelne.«
- Flere iagttagere mener, at I skruer op for tonen for at få fokus tilbage på jeres 'favoritemne'?
»Ja, jeg har set vores udmeldinger blive udlagt som symbolpolitik. Der var der også mange, der sagde inden valget i 2001. Jeg tror ikke, at der var nogen, der havde forestillet sig, at vi ville få gennemført så meget, som vi har. Jeg er overbevist om, at vi nok skal få de ting igennem. Og så må jeg også sige: Hvis jeg var sådan en symbolpolitiker, så tror jeg ikke, at jeg havde bragt mig i den situation, jeg sidder i i dag, hvor jeg har to livvagter og er truet, fordi jeg har de holdninger, jeg har«.
Stabile meningsmålinger
- Vælgerundersøgelser viser, at det i dag kun er otte procent af danskerne, der mener, at indvandrerspørgsmål er det vigtigste. Krise og sociale problemer er rykket op og er vigtigere. Er I ikke ved at miste jeres vigtigste politiske platform?
»Krisen er utrolig vigtig - det er der overhovedet ingen tvivl om. Og vi er det parti, der vil sørge for, at vi kommer sikkert igennem den. Men det vil aldrig nogensinde udelukke værdidebatten. Jeg kan bare se på alle de mail, breve og henvendelser, jeg får. De er ikke for nedadgående. Jeg tror, at danskerne stadig er meget optagede af det her.«
- På Ekstra Bladets debatredaktion fortæller man ellers om en kraftig afmatning i danskernes lyst til at debattere islam, integration og så videre?
»Det er muligt. Men jeg er overhovedet ikke i tvivl om, at de spørgsmål ligger meget dybt i folk. Du kan jo også se, hvor stabilt DF ligger i meningsmålingerne. Hvis det, du siger skulle være rigtigt, så burde vi jo nærmest være halveret«.
- Det har jo været nemme år for VKO indtil nu - hvor det mest handlede om at fordele rigdom og goder. Kan DF også finde ud af at stramme op og skære ned?
»Jeg føler ind imellem, at folk bare finder på et eller andet for at dømme os ude. I stedet skulle man se på, hvad Dansk Folkeparti rent faktisk har været med til siden 2001. Vi har været med til en lang række af reformer, og vi har også gentagne gange måtte ud og forsvare noget i en finanslovsaftale, som vi ellers ikke har brudt os om.«
»Det er ikke det rareste, at vi har en international krise, der griber ind i dansk økonomi og tvinger os til at reagere. Men det gør vi - også. Vi er der, når der deles kager ud. Men vi er der altså også, når der kun er vand og brød.«

