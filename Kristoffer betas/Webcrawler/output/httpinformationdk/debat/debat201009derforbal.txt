Derfor skal Balkan med i EU
Europa bør råde bod på sin passivitet i de væbnede konflikter på Balkan og samtidig tage konsekvensen af, at Sydøsteuropa er vital for europæisk sikkerhed
I Sarajevo ser man ikke længere så lyst på udsigterne til at blive optaget i EU-fællesskabet.


 Befinder du dig i dag i Bosnien-Hercegovinas hovedstad, Sarajevo, skal du lede langt efter optimisme om fremtiden. Flere planlagte byggeprojekter er gået i stå eller er aldrig blevet påbegyndt, og spørger du folk på gaden om deres forhåbninger om landets politiske fremtid, smiler de og ryster opgivende på hovedet. Spørger du, om de ikke er glade for, at de fra næste år ikke længere skal købe visum for at komme end i EU, får du som svar, at 'det er de jo blevet lovet så mange gange'.
Til trods for store løfter er processen med integrationen af Balkan i EU ved at køre fast. Håbet og interessen på Balkan falder, og EU's mulighed for at sikre stabilitet i regionen daler i samme takt. Man kan spørge sig selv, om denne region overhovedet er vigtig for EU? Nedenfor følger et svar på dette spørgsmål.
I den lille portugisiske by Santa Maria da Feira mødtes EU's regeringsledere til et topmøde i juni 2000. Mødet var specielt, fordi man blev enige om at anerkende hele den sydøsteuropæiske halvø som en fremtidig del af EU, og dermed også det politisk omtumlede Eks-jugoslavien. Dette kom sig bl.a. af, at man året før i Helsinki havde anerkendt Tyrkiet som potentielt medlem - og så var det naturligt ligeledes at acceptere det område, der lå imellem Tyrkiet og EU-landene.
Ny traktat på vej
Denne beslutning kom til stor gavn for EU. Nu havde man skabt et uvurderligt sikkerhedspolitisk værktøj. Det potentielle medlemskab viste sig at være en enormt effektiv gulerod til at lokke forskellige reformer igennem i landene på Balkan, så der kunne skabes bedre markedsvilkår og menneskerettigheder, og demokrati blev respekteret. Helt konkret skabte denne betingelsesstrategi et væld af økonomiske aftaler, og både Kroatien og Makedonien fik kandidatstatus.
Blandt staterne på Balkan vidste man godt dengang, at der i virkeligheden ikke var plads til dem i EU pga. strukturelle årsager i den gældende traktat. Men man vidste jo, at der var en ny på vej, der ville lave om på dette - ligesom Amsterdam-trakteten i 1998 havde fået plads til de 10 nye lande, der blev medlemmer i 2004. Men i 2005 opstod problemet: Forfatningstraktaten blev ikke til noget. Frankrig og Holland sagde nej tak til flere udvidelser. Tyrkiet - der jo var delårsag til, at EU overhovedet anerkendte Balkan som potentielle medlemmer - var et tungt argument på nej-fløjen i begge lande.
Den følgende usikkerhed om traktatens fremtid og forkastelsen af Lissabon-traktaten i Irland i tre år senere understregede blot EU's uvilje til yderligere udvidelse og bidragede til voksende EU-skepsis blandt landene på Balkan, hvor man begyndte at miste tålmodigheden.
Svær at vende
Problemet er i dag, at selv om Lissabon-traktaten nu endelig er blevet vedtaget, er det svært at få accelereret udvidelsesprocessen igen, og man kan ikke uden videre genoptage betingelsesstrategien som før. EU's vægelsind og udvidelsesskeptiske befolkninger har gjort sit indtryk, og det er svært at vende pessimismen. Den hårde kurs imod Tyrkiet, hvor centrale europæiske personligheder som Merkel, Sakozy og Rompuy har udtrykt klart negative holdninger om udvidelse, får EU-gulerødderne til at lugte råddent.
For at gøre ondt værre har flere EU-medlemsstater enkeltvis sat en kæp i hjulet for specifikke ansøgerlande. For eksempel Slovenien har blokeret for kroatisk medlemskab, Holland blokerer for serbisk, Grækenland blokerer stadig for makedonsk, og Bulgarien truer med at blokere tyrkisk medlemskab. Alt sammen pga. nationale bi- laterale årsager. Hvis vi ikke passer på, vil EU's tvetydighed og fraværende engagement kunne ende med disintegration i regionen frem for det modsatte.
Europas passivitet
Hvorfor kan vi ikke bare være ligeglade og lade disse lande køre deres eget show? ,
For det første bør Europa råde bod på sin passivitet i de væbnede konflikter på Balkan. EU forsøgte at mægle i de indledende faser og forhandlede freden efter 12-dageskrigen i Slovenien i 1991, men herefter slog alle diplomatiske tiltag fejl, og volden eksploderede snart i Kroatien og Bosnien-Hercegovina. Til gengæld opretholdt EU en helt håbløs og illegitim våbenembargo af begge lande. Besøger man i dag for eksempel Bosnien eller Kosovo, findes der udbredt skepsis over for EU's indsats - både da og nu - mens man til gengæld hylder USA. Pristina byder f.eks. på både billboards og statue af Bill Clinton.
For vores egen samvittigheds skyld - og for de diplomatiske relationer - bør EU tage sig sammen og lancere en dedikeret og ambitiøs strategi for Balkan.
USA bestemmer
For det andet har EU tabt ansigt i forhold til omverdenen pga. den mangelfulde indsats på eget kontinent. Det var NATO (læs Clinton), der bombede de bosniske serbere til forhandlingsbordet i Bosnien i 1995, og det var USA, der forhandlede Dayton-freden i Ohio. Det var NATO (læs Clinton), der bombede Milosevic til forhandlingsbordet i 1999 i Kosovo-konflikten, og det var igen NATO, der standsede konflikten i Makedonien i 2001. Europa har stået på sidelinjen og set til.
Hvis Europa skal vise sig som en global sikkerheds- politisk spiller, vil det være et minimum at have styr på sit eget kontinent. Hvis ikke EU finder en bæredygtig helhedsstrategi for Vestbalkan, vil det fortsat være USA, der bestemmer over EU's egen baggård.
Effektiv metode
For det tredje er Sydøst- europa vital for europæisk sikkerhed. Det har været standardpolitik for EU at benytte udvidelse og betingelsespolitik for at sikre sikkerhed på kontinentet. Det handler for eksempel om konsolideringen af det spanske demokrati efter Franco, det græske efter juntaen, det portugisiske efter Salazar og hele den europæiske østblok, efter de sovjettro autoritære kommunistiske regimer opløstes i 1989. Metoden har været højst effektiv, og vi har ikke set nye udemokratiske regimer i Unionen siden.
EU-medlemskab vil ligeledes kunne sikre stabilitet på Vestbalkan, og man vil få bedre mulighed for samarbejde på tværs af grænserne for blandt andet at bekæmpe organiseret kriminalitet i regionen. Landene på Balkan har begrænset kapacitet for bekæmpelse af organiseret kriminalitet - narkohandel såvel som menneske- og våbenhandel. En fælles europæisk indsats vil kun være mulig inden for EU's rammer.
Det sidste stykke tid er stabiliseringen på Balkan begyndt at gå baglæns. Nationalkonservative har fået vind i sejlene i Makedonien, efter at nabo- og EU-medlemslandet Grækenland har blokeret for landets medlemskab af NATO samt for de indledende forhandlinger om optagelse i EU pga. en bilateral strid om terminologi. I Bosnien-Hercegovina er den nationalistiske retorik eksploderet igen, og den bosnisk-serbiske del af landet kræver ret til at udråbe selvstændighed, selv om det strider imod landets forfatning, der var kernen i fredsaftalen i Dayton i 1995. I Serbien har det radikale nationalistiske parti genvundet fodfæste, efter at den internationale domstol ICJ har afvist Serbiens anklager om en illegitim løsrivelse af Kosovo fra Serbien, og i Albanien har hele det politiske miljø været sat på standby i et år pga. politisk krise.
Alt dette kan selvfølgelig i første omgang ses som bevis på, at Balkan ikke er klar til at blive optaget i EU, men samtidig er det et klart udtryk for manglende lokal optimisme for fremtiden. EU er ganske enkelt stadig meget langt væk for befolkningerne i disse lande. Men der findes simpelthen intet alternativ.
Tiden er derfor mere end moden til et velsammentømret hands on-engagement fra EU's side. Vi skal vise, at vi stadig tager vores ansvar alvorligt, og at døren står åben.
Kristoffer Hecquet er cand.mag i historie med speciale i EU-Balkan relationer

