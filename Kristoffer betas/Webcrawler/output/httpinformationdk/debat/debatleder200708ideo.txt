Ideologisk tomgang



LAD IDEOLOGERNE SE0JLE i deres egen sø. Det kunne være budskabet i dagens Polen, hvor endnu en regeringskrise har fået landet på slingrekurs. Skal der nu udskrives valg? Eller klamrer regeringen sig til magten endnu en gang? Premierminister og lov-og-orden ideologen Jaroslaw Kaczynski har kun 150 ud af 460 pladser i det polske parlament, Sejm. Derfor har han hidtil støttet sig til to andre ideologer, nemlig det EU-kritiske bondeparti Samoobrona og den højre-katolske Polske Familieliga. Denne koalition kommer jævnligt ud at gynge - og er det igen for tiden. Men meningsmålingerne peger egentlig ikke til valg, hvorfor de tre ofte har fundet sammen igen.Siden Polen har nærmet sig EU, har polakkerne vist en udpræget mangel for ideologisk interesse. Et eksempel er EU-modstanden blandt landmændene - og dermed opbakningen til måske-ikke-længere-regerings-partiet Samoobrona.De polske landmænd - der udgør knap en femtedel af arbejdskraften - var yderst kritiske overfor EU i lang tid. De ville ikke engang registrere sig for at få landbrugsstøtte. Hvem havde nogensinde foræret de polske bønder noget - uden at kræve noget retur? Ministeriet måtte bede kirken om hjælp med at tale til bønderne, inden de registrerede sig. Men så kom støtten.Resultatet var entydigt: Før medlemskabet gik mindre end halvdelen af de polske bønder ind for EU-medlemskab, efter støtten begyndte at blive udbetalt, var tallet på få måneder henved 70 procent EU-tilhængere. Pengene var gode nok.DEN POLSKE REGERING førsøger at sælge - og sælge sig selv på - værdier. Lov og orden. Oprydning i den kommunistiske fortid med trussel om 'berufsverbot' til store grupper af højtuddannede, lød et forslag - der godt nok er faldet foreløbigt. Politiske og personlige angreb mod folk, der formastede sig til blot at nævne homoseksualitet. Strengt katolske livsformer og snævert nationale interesser lyder mantra'et oppefra.Men selv om polakkerne stemte på de tre partier i sin tid, lader det ikke til, at ideologierne bider ordentligt på dem. Polakkerne er optaget af alt andet end ideologi - ikke kun landmændene.Titusindvis af polakker flytter til andre EU-lande for at tjene penge. Startkapital til en lille virksomhed, penge til børnenes studier, eller bare penge til en ny bil, et nyt tag, bedre levestandard. De knokler, de lærer nyt, de rejser, de arver en gammel computer og sætter ting i værk. Nogle grupper prøver at afdæmpe de hårdeste konsekvenser af den økonomiske omstilling, andre at bekæmpe de mest vildtvoksende forslag fra den siddende regering.Befolkningen prøver på bedste beskub at leve i denne økonomiske og politiske brydningstid, hvor de økonomiske kontraster mellem øst- og vest-EU og i selve Polen stiller kæmpe udfordringer.Egentlig et opmuntrende forbillede i en tid, hvor ideologierne tromler frem i mange lande, og politikere til tider synes så optagne af "værdikampe" og "kultursammenstød", at de glemmer de reelle politiske løsninger på de reelle menneskelige problemer.
