Løkkes magt
LEDER


 Navngivningen af de nye ministerier tegner et både interessant og urovækkende portræt af Venstres mindretalsregering. Under gårsdagens overdragelsesforretninger i ministerierne hævede de nyslåede ministre glassene og sagde alt det rigtige om alt det gode, de vil arbejde for.
Deres intentioner er der ingen grund til at betvivle, men med fordelingen af den reelle magt imellem ministerierne signalerer Lars Løkke Rasmussen nogle klare prioriteringer for det samlede regeringsprojekt. Og på en stribe områder varsler det ikke godt.
Når miljø og fødevarer sammenlægges i ét ministerium under Eva Kjer Hansen, så ved vi godt, at fødevareforretning overtrumfer miljøhensyn. Er du i tvivl, så kig på rømningen af reelt politisk indhold fra Miljøministeriet: Ansvaret for planloven er flyttet til Erhvervs- og Vækstministeriet, mens drikkevand, spildevand og affald fremover sorterer under klimaminister Lars Chr. Lilleholt.
Når social og indenrigs sammenlægges i ét ministerium under Karen Ellemann, så ved vi godt, at økonomistyring overtrumfer hensynet til samfundets svageste. Er du i tvivl, så kig på det loft for kontanthjælp, der ifølge regeringsgrundlaget skal gennemføres i år, så der kan findes finansiering til skattelettelser i 2016.
Når udlændinge, integration og bolig sammenlægges i ét ministerium under Inger Støjberg, så ved vi godt, at begrænsning af udlændinge overtrumfer integrationsindsats. Er du i tvivl, så vent til fredag og se det udspil, som ifølge regeringsgrundlaget skal gøre det ’mindre attraktivt’ at søge asyl i Danmark.
Ved enhver given lejlighed betoner Lars Løkke Rasmussen, at han er »sig fuldt bevidst« om, at hans lille mindretalsregering kun kan få gennemført sin politik, hvis mindst to andre partier stemmer for. Derfor kan det umiddelbart undre, at han så klart og utvetydigt med sammensætningen af ministerier afslører, hvem Venstre primært vil være regering for. Og navnlig hvem den ikke vil være regering for.
Men netop med sammensætningen af ministerier udøver Lars Løkke Rasmussen ugeneret den magt, han som mindretalsstatsminister i det løbende parlamentariske arbejde får vanskeligt ved at komme igennem med. Det er effektiv magtudøvelse, og i den disciplin savner Lars Løkke Rasmussen sin ligemand i dansk politik.

