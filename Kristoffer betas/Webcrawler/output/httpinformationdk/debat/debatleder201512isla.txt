Islamisk Stat og Vestens dilemma
LEDER


 Umiddelbart forekom det fornuftigt, at USA’s præsident, Barack Obama, søndag imødegik panikken i den amerikanske offentlighed, da han for kun tredje gang i syv år talte fra det ovale kontor efter et radikalt islamisk ægtepars skyderier i San Bernardino i Californien, hvor 14 blev dræbt og 21 såret. Obamas ærinde var tydeligvis at lægge låg på forventningen om udvidede repressalier mod Islamisk Stat (IS) og at dæmme op for en ny bølge af kollektivt had til muslimer, pirret af populistiske politikere og masseret af medier.
Men talen afdækkede især pinagtigheden i det problem, det selvbestaltede kalifat i Syrien og Irak udgør, nemlig at der ikke er nogen troværdig strategi for, hvordan det skal nedkæmpes.
Obama gentog, at han belært af erfaringen fra Irak ikke vil indsætte landstyrker, der på to måneder vil fjerne Islamisk Stat fra landkortet. Det kan lade sig gøre, men vil dels have store tabstal, dels opleves som ny besættelse – og hvad så bagefter? Set fra Obamas skrivebord er der ikke noget strategisk tiltrækkende alternativ til IS, der garanterer Vestens interesser i Irak og Syrien.
At tage IS ud af Mellemøstens ligning vil kun styrke Iran og Ruslands klient-regimer, ikke sætte en stopper for den sekteriske krig mellem sunnier og shiitter, der er den grundlæggende konflikt.
Og selv om Obamas skitsering af fortsat sejpineri med luftbombardementer, droner støttet af moderate, lokale sunnimilitser, trænet og vejledt af vestlige specialstyrker, lyder besnærende realistisk, vil det ikke virke af den simple grund, at ingen arabisk sunnimilits kan slå IS med eller uden vestlige specialstyrker. Og kurderne passer først og sidst på sig selv og er i øvrigt ikke velkomne i de arabiske områder.
Dertil kommer, at de sunnimuslimske stater, der kan gøre en forskel mod IS, hvis de vil, hidtil har lurepasset. Til åbenlys irritation for Obamas forsvarsminister, Ash Carter, der forleden brokkede sig over Saudi-Arabiens passivitet i Syrien og Irak: »Det er fint, at de køber vores kampfly, men det, der er brug for nu, er deres land- og specialstyrker,« snerrede han på et møde i Kongressens forsvarsudvalg. De seks Golf-stater med saudierne i spidsen har sendt hjælpestyrker til Bahrain og bomber de shiitiske houthier i Yemen, men har stort set ikke rørt en finger mod IS. Tværtimod har de Golf-arabiske medlemmer af USA-koalitionen droppet IS-engagementet. Valget mellem at banke IS og dermed støtte Iran-Ruslands klientregimer i Syrien og Irak er i deres optik ligetil.
Den anden sunnimagt, Tyrkiet, har sendt soldater til det kurdiske Nordirak, udadtil for at træne en styrke, der skal befri Mosul fra IS, indadtil for at påse, at alliancen med Nordiraks kurdere sikres i forhold til PKK og dets allierede syriske kurdere i PYD – og uden at spørge Haider al-Abadis shia-regering i Bagdad, der truer med at indklage Ankara for Sikkerhedsrådet for suverænitetskrænkelse.
Det fuldender billedet af ligegyldighed over for truslen fra Islamisk Stat, at Saudi-Arabien i disse dage er vært for den uenige syriske opposition med henblik på samling forud for forhandlinger med Syriens regime i Wien – men uden centrale aktører som Jabhat al-Nusra og det kurdiske PYD, der ikke er inviteret. Nu som før er præsident Bashar al-Assads forbliven ved magten en afgørende knast, så et ædrueligt bud er, at en samlet opposition næppe lader sig etablere.
For USA og Europa er Islamisk Stat en eksistentiel trussel, for Rusland, Iran, Saudi-Arabien og Tyrkiet et problem blandt andre problemer.
For Rusland og Iran kan IS håndteres, når Bashar al-Assad er stabiliseret. Og hans hovedfjende er de sunni-fundamentalistiske militser som Jaish al-Islam, Ahrar al-Sham og Jabhat al-Nusra.
Riyadh og Ankara ser Islamisk Stat som en trussel, men en sunni af slagsen, der kan nakkes efter al-Assad er fjernet. Ingen af dem har lige nu appetit på en landkrig, der samtidig vil være en støtte til det syriske regime og kurderne.
Det er USA’s og Europas dilemma – der er ingen rigtige venner i Mellemøsten. Og ingen vilje til at gøre arbejdet selv – eller til at presse de nominelle allierede til at gøre det.
Det bliver langt og sejt.

