Holokitsch
Spørgsmålet er, hvorvidt respekten omkring Holocaust forsvinder, når historien bliver gjort poppet


 
	Historien bør være genstand for fri bearbejdning, men visse begivenheder er så følsomme, at vi fristes til at pålægge dem æstetisk censur. Lørdag bragte Information artiklen om, at Holocaust-overlevere deltager i miss-konkurrencer, unge israelere får Auschwitz-fangetatoveringer på underarmene, og der udkommer kogebøger med overlevernes favoritopskrifter. Den jødisk-amerikanske forfatter og søn af Holocaust-overlevere, Norman Finkelstein, kalder israelernes kommercialisering af udryddelserne for bizar. »Vanviddet har nået sit højdepunkt, men det er uden grænser, og hvis du ikke går med på det, bliver du erklæret Holocaust-fornægter,« siger han.

	Spørgsmålet er imidlertid, hvorvidt respekten omkring Holocaust forsvinder, når historien bliver gjort poppet. Det gør den næppe. For alvoren i jødeudryddelserne afhænger ikke af, at historikere eller de sidste erfaringskilder får patent på at komme med dokumentariske beretninger fra triste israelske plejehjem. Hvis man ikke kan se tragedien gennem pailletter og tatoveringsblæk, så er det ikke historiefortællingens format den er gal med, men historiebevidstheden.

	I dag har de færreste erfaringer med Holocaust, og mindet dør med den ældste generation. Hvad vi står tilbage med, er ikke et minde, men en bevidsthed om Holocaust. Og hvis den bevidsthed skal være moralsk rettesnor for fremtidige generationer, bør vi ikke gøre os dommere over den gode Holocaust-smag. Idealet må være, at flest muligt opnår en historisk indsigt i Holocaust, lige meget om den er hentet på catwalken eller i historiebøgerne. Problemet opstår først, når Holocaust bliver brugt som politisk våben i den israelske udenrigspolitik. Men heller ikke det kan vi ændre, hvis ikke nye generationer af israelere for lov at slippe taget i den eksisterende diskurs ved at fortolke historien på deres egen måde.

