Kulturmødet på højskolen
Det vigtige er, at højskolen har noget at byde på, og vi gennemtænker vores uddannelsesplaner, så kulturmødet fremstår naturligt og ikke påtvunget


 Jørgen Dragsdahls har 1. juli og 7. juli skrevet to interessante dog problematiske indlæg om kulturmødet på de danske højskoler. Hans indlæg havde tvivlsomme bud på, hvordan højskolen rent praktisk skal gribe udfordringen an. I Dragsdahls kronik den 7. juli kommer han med nogle forslag om f.eks. at oprette pigegange og bederum. Hvilket virker paradoksalt, når der stort set ikke er nogen muslimske elever på de danske højskoler. 
Hvor er de sorthårede?
Sommeren 2007 sad jeg på Krogerup Højskoles forstanderkontor med daværende forstander Erik Boel. Jeg var nyansat og blev bl.a. bedt om at udarbejde et idékatalog til at gøre højskolen multikulturel. Man havde hidtil haft Mona Sheikh ansat som timelærer, hun underviste i Islam og Europa, man havde oprettet et meditationsrum/bederum etc., men lige lidt hjalp det. Erik Boel fortalte mig om en pige med anden etnisk baggrund, som havde været på skolen i én dag, hun havde forladt skolen med ordene "hvor er de andre sorthårede?" At opbygge en multikulturel skole er et langt sejt træk, med idéudvikling og en strategi for implementering af idéer, der skabes i samarbejde med kommende elever, højskolens ansatte og centrale aktører. Efter udarbejdelse af en rekrutteringsstrategi og udvikling af et nyt journalistfag med særligt fokus på etniske minoriteter var der 14 nydanske elever tilmeldt forårsholdet 2008. 
Misforstået kulturmøde
Jeg husker, at Erik Boel fortalte, hvordan Dragsdahl var kommet over til ham og sagt "endelig lykkedes det for os, vi har arbejdet på det i mange år". Men Dragsdahl havde ikke udtænkt eller analyseret sig frem til, hvordan højskolen kunne bryde "hvidheden". Det virker som om han har fået et kulturchok. Da han underviste på Krogerup Højskole, blev han kritiseret for at overfokusere på eleverne med anden etnisk baggrund. Nu skriver han kronikker om bederum og pigegange. Jeg har holdt flere møder med praktiserende muslimer og muslimske organisationer. De har alle understreget, at man ikke skal slå sig op på bederum, pigegange og halal mad. Vi skal blot være åbne og tilpasse os, hvis situationen byder sig. Det vigtige er at højskolen har noget at byde på, og vi gennemtænker vores uddannelsesplaner, så kulturmødet fremstår naturligt og ikke påtvunget. 
Den multikulturelle journalistik på Krogerup var et eksperiment, som ikke er set før på en dansk højskole. Et sådant eksperiment skal selvfølgelig underlægges en efterkritik, så vi i fremtiden kan gøre det endnu bedre. Højskolerne Hus har givet mig støtte til at lave en sådan evaluering og efterfølgende forsøge at udbrede mine erfaringer til to andre højskoler. På Grundtvigs Højskole har man valgt at udbyde to fag. Et traditionelt journalistfag og faget medier og samfund som bl.a. har et fokus på mediebilledet af etniske minoriteter, hermed gøres kulturmødet til et frivilligt kulturmøde. Hvis Europahøjskolen også vil lægge ramme til at udvikle initiativet, vil jeg med glæde dele erfaringer med dem.
Jeg tror, at det er vigtigt, at vi som lærere lytter til elevernes behov, dvs. kommer ud af det elfenbenstårn, som det kunne tyde på at Dragsdahl er fanget i. Hal Koch udtrykte det klart: "Lærere og elever skal lære hinanden mere om, hvad meningen med livet er". Hal Kochs filosofi var: "Vi kan ikke eje et budskab. Vi må være fattige, dvs. ligestillede med vore elever". At skrive kronikker er simpelthen ikke nok. Hvis den multikulturelle højskole skal lykkes, kræver det hårdt arbejde, hvilket er årsagen til at Dragsdahl kan sole sig i vores erfaringer fra Krogerup Højskole.
Debatten mellem Jørgen Dragsdahl og Søren Lerche om højskolen stopper her

