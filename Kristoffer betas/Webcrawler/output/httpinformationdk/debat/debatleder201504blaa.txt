Blå blodtud
LEDER


 Bask, bang! Nu er der igen håndgemæng hos de borgerlige. I gårsdagens udgave af Morgenavisen Jyllands-Posten langer Dansk Folkepartis formand, Kristian Thulesen Dahl ud efter Venstres statsministerkandidat, Lars Løkke Rasmussen.
»Jeg savner sammenhæng hos Venstre,« erklærer Thulesen Dahl. Han mener, det »tangerer« hykleri, når Løkke advarer mod en »økonomisk maveplasker« efter 2020, hvis ikke Danmark forinden har gennemført nye vidtgående økonomiske reformer. Thulesen Dahl mener, at Venstre har øget drænet på de offentlige kasser ved et SRVK-forlig i 2012 om rabat for at lade kapitalpensioner beskatte i 2013 og 2014 i stedet for udbetalingstidspunktet.
De fremrykkede skattebetalinger gav statskassen et løft på 80 milliarder, som Thorning-regeringen har kunnet bruge til at pynte regnskaberne med. Og altså bistået af Venstre, mener Thulesen Dahl.
Thulesen Dahls udfald må undre. I det store 2020-perspektiv spiller en fremrykket skattebetaling på 80 milliarder kr. ingen væsentlig rolle. Thulesen Dahl må have følt trang til at mobbe Venstre. Lige som Thulesen Dahl gjorde i forgårs, da han satte stemplet »usympatisk« på et forslag fra Dansk Arbejdsgiverforening om at skære dybt i de offentlige ydelser – et forslag, som Venstre roste, omend uforpligtende.
Thulesen Dahl har benyttet anledningen til at gentage Dansk Folkepartis recept mod alle danske dårligdomme. Skære i offentlige ydelser vil han ikke: »Men hvis vi får styr på indvandringen, vil det løse problemet.« Hvis udlændinge sparkes ud af job i Danmark, bliver der arbejde til danskere, også de svagere, lyder Thulesen Dahls argument. Som Venstre næppe køber. Nogen stor ansvarsfølelse over for Danmarks langsigtede økonomiske tilstand har Dansk Folkeparti ikke udmærket sig ved. Sidste år lavede drillepinde hos Socialdemokraterne en optælling af »tulliarderne« – Dansk Folkepartis mange ufinansierede gaveforslag til det danske folk: 181 milliarder kr. løb de op i.
Thulesen Dahl vil måske anvise, hvordan indbetalinger fra udlændinge kan dække dette. Det kan de borgerlige så slås videre om. 

