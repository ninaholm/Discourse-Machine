Måden vi elsker os selv på
Facebook er for den kollektive selvforelskelse, hvad afføring er for den et-årige: et spejl der peger på vores tabte fornemmelse af 'helhed'


Jeg må hellere præsentere mig. Mit navn er John, John James, John James Jr. faktisk, og jeg er på Facebook. Jeg har selvfølgelig også et 'rigtigt' navn - det er Søren Bo, og føles en smule prosaisk, det er f. eks. ham, der taler nu - men det handler egentlig om den anden. Det handler om John James. Det handler om mig som John James.I forbindelse med identitetsdannelser i virtuelle rum og realityprogrammer hører man nu, at nutidens unge er 'narcissister'. Dette prædikat modtages af de ældre med en nikkende, indforstået mine, (som en sandhed man ikke kan forklare, men hellere må acceptere) og af de unge med en skuldertrækning. Men frem for ukritisk at sluge denne kollektive selvforelskelse som en mystisk X-faktor, må man se på de psykologiske, og i dybere forstand kulturelle og økonomiske, determinanter, der ikke bare fortæller, at jeg skal elske mig selv, men også hvordan jeg skal gøre det.Et af de mest populære steder, hvor jeg kan få lov til at dyrke mig selv er Facebook. Når jeg vågner om morgenen, famler jeg mig hen til computeren og lader den starte. Kort efter tikker det ind med opdateringer på virtuelle begivenheder: nye 'venner', min nuværende hotness-rank, 'fællesskaber' for det ene og mod det andet, nye tests jeg kan tage for at kende min personlighed bedre. Hver dag er der en lang række beslutninger, der skal træffes, og jeg føler mig som en romanforfatter til en uafsluttelig bog om mig selv.I begyndelsen oprettede jeg et falsk navn: John James (What's in a name, right?), men blev hurtigt klar over at dette ikke var normen. Tværtimod var det en anelse plat og useriøst. Frem for at blive betragtet som en sexet cyber-renegat, en digitaliseret James Dean med virtuel vind i håret, led min 'status' under denne åbenlyse mangel på forståelse af Facebooks sociale kodeks.Folk på Facebook er på trods af den åbenlyse selviscenesættelse 'bare sig selv', ifølge det sociale kodeksMan skulle naturligvis hedde sit 'rigtige' navn, ganske som hele mit sociale netværk havde valgt at gøre. Man er jo, som en ven forklarede mig, 'bare sig selv', hvilket vil sige mere af sig selv - man bliver en slags mer-identitet, 'suppleret', 'fyldt ud', man opnår en art tabt 'helhed'. Men hvilken?Den kastrerede vaffelIfølge den franske psykoanalytiker Jaques Lacan, fødes jeg som en menneskelig 'omelet' (l'homme-lette som han vittigt kalder det), hvilket vil sige, at jeg lever i et libidinøst flow, hvor alt opleves som mig, og jeg spredes i alle retninger.Snart rives jeg dog ud af min oceaniske omelet-tilværelse, jeg 'kastreres', ifølge Lacan, til en slags vaffel-tilstand, jeg udbredes og formes nu i bestemte retninger, jeg bliver opmærksom på særlige nydelsesområder (mund, røv, penis etc.), hvorigennem min libido kanaliseres.Men kluden eller brystet jeg sutter på, bleen jeg skider i, stemmen jeg kærtegnes af, garnvindingen jeg leger med, adskilles endnu ikke fra mine nydelsesområder, men opleves som 'manglende' dele af mig. De er mig, og dog er de noget udvendigt. Derfor fascineres jeg så meget af min egen afføring - det er en 'manglende' del af mig selv, noget ydre som jeg identificerer mig med - og som jeg kun kan forholde mig ambivalent over for.Det mest fundamentale af disse selv-fremmede komponenter og udvendige identifikationer er imidlertid mit eget spejlbillede. Her ser jeg en slags sammenhængende helhed, noget jeg har 'mistet', et levn fra en fjern omelet-tilværelse, et ideal-jeg. Personen i spejlet er både mig, og samtidigt noget uigennemtrængeligt andet.Bevidstheden om min 'mangel' - de her 'kastrationer' - træder dog først egentligt i kraft senere, retrospektivt, ved min tilegnelse af sprog, subjektivitet og betydningsdannelse, som er det radikale brud med enhver rest af omelet-tilværelsen. Sproget er, for Lacan, ikke noget vi bare bruger - det bruger samtidig os. Det definerer os. Sprog har, som ethvert semiotisk system (tøjstil, bipbip-spil, busplaner - youname it!), snarere en intern betydningsdannelse, nogle 'funktioner'(som Jeg og Du), der udfyldes af subjekter i udsigelsen. Vi 'råbes an' i sproget, 'rekrutteres' af dets betydningsdannende funktioner, tager 'residens' i dets jeg og du.Ideal-fatamoganaetDrengen og pigen får nu gennem sprogets betydningsdannelse, henholdsvis nogle faderlige og moderlige ideal-repræsentationer, som skal 'udfylde' deres 'mangelforhold'. Disse er ikke biologiske størrelser, men diskursivt og kulturelt forankret - de ideal-repræsentationer jeg skal spejle mig i, er formidlet gennem institutioner som stat, skole og medier. Men da de er 'overindividuelle', kan ideal-repræsentationerne netop aldrig opnås - de forskyder sig fatamorganisk, når jeg griber efter dem. Som Rimbaud sagde, "Jeg er en anden", skal John James og hans samtidige, hvis Lacan har ret, snarere sige 'Jeg er den Anden' - forstået som de diskursive institutioner, som jeg bliver subjekt igennem.Identitetsdannelsen i massemedierne (cyberspace, tv, film, reklamer etc.) former sig efter disse ideal-repræsentationer. Mine spejlbilleder her former sig som en 'manglende' del af mig selv. At danne en internet-identitet, eller identificere sig med personer 'der spejler os selv' i kitchede reality-shows er vores svar på, hvad det 1-årige barn gør når det fascineret og ambivalent betragter sin egen afføring. Det er mig - og dog noget udvendigt. Det er min retrospektivt, tabte 'helhed'.'Vi er narcissister!' samstemmer vi jublende, hver gang massemedierne ringer med klokken, og vi, som Pavlovs hund, går til fadet af kulturkitsch, der er så grundigt foretygget efter faste identifikatoriske formler, at ingen risikerer at få det galt i halsen.Det er indlysende, at disse narcissistiske identifikationsdannelser i kulturindustrien passer som hånd i handske med vestlig forbrugerisme og monopolkapitalisme. Tilsyneladende mindsker vi skellet mellem en dominerende politisk og økonomisk elite og den brede middelklasse, når jeg på Facebook kan 'realisere' mig selv som om jeg var en filmstjerne, eller når Martin fra X Factor kan styles til at ligne Justin Timberlake. Samtidig overtager vi dog ukritisk de værdier, som vores ideal-spejlinger repræsenteres og forklarer dem som udtryk for vores 'realiserede' selv, vores 'naturlige' psyke. "Se her, vi kan også" siger vi, "Skellet er slet ikke så stort".Den falske lighedMen skellet er stort, og vi bekræfter ukritisk de nuværende magtstrukturer, ved at spejle os i de ideal-identifikationer senkapitalismen mulig - og nødvendiggør, og vi bliver i samme greb selvfølgelig de mest effektive forbrugere. Vi tilslører afstanden mellem pædagogen og præsidenten fordi begge kan sende en sms-besked og drikke en cola, hvad der på den ene side er et oprør mod senkapitalismens reelle modsætninger og på den anden side er en 'ufarlig' løsning.Men, kan man indvende, er dette ikke bare en fagskadet litteraturstuderende, der er sur over at betale licens, lider af vennemangel på Facebook, har glemt sit kodeord til Myspace, og derfor gået på finkulturelt raid mod lidt afslappende underholdning? Det er det sikkert også, men det er vigtigt at indse, at denne dumpt mættende underholdningsindustri er ikke harmløs, bare fordi den glider let ned. Tværtimod er det netop ved, at skjule sig og benægte deres egen eksistens, at vores samfunds 'magtstrukturer' virker særligt effektivt - magt som ikke så meget er 'noget nogen af har' (skumle mænd, der stryger sorthårede katte ved et egetræsbord), som 'noget der virker igennem os' (et slags 'uskyldigt' led i systemet selv), og vores kollektive narcissisme, denne 'ret' til at 'realisere sig selv' har psykologiske, og i videre forstand sociale og økonomiske, årsager. Ved vores blinde tilegnelse af kulturelle værdier som universelle, som noget naturligt, der har været undertrykt bliver vi (uden egentlig at vide af det) dårligere til at stille spørgsmål til hvilket samfund vi vil have, og hvilke mennesker vi vil være.Måske skulle Det Store Spørgsmål i sidste uge ikke have været, hvem der vandt X-faktor, men Martin Heideggers "Hvorfor er der overhovedet Væren og ikke bare Intet?".Nu kan man desværre ikke 'adde' Heidegger som sin friend' på Facebook. Men John James har allerede postet dennes spørgsmål på sin profil - under billedet af sig selv i et dampende badekar, solbrændt naturligvis, hvor skyggerne slikker sig over mavemusklerne på den 'rigtige' måde, hvor blikket er drejet nobelt væk fra billedet mod en metafysisk ukendt, en mytisk X-faktor, og hvor det lange, lysblonde surferhår falder med tilkastet elegance.Søren Bo Aggerbeck Larsen er studerende ved Litteraturvidenskab, Institut for Kunst - og Kulturvidenskab, Københavns Universitet.
