Der er brug for en ny velfærdsmodel
En ny velfærdsmodel kan være alternativ til større arbejdsstyrke


 Oppositionen vil have valg nu, så vælgerne kan tage stilling til den økonomiske politik. Det får den næppe, men diskussionen om den økonomiske politik vil fortsætte helt frem til valget.
Oppositionen vil øge sin kritik af regeringens skattelettelser og argumentere, at skattelettelser til de rige forringer velfærden. Regeringen vil hævde, at det er økonomisk uansvarligt, hvis oppositionen ikke vil være med til nok besparelser.
Det er en helt klassisk politisk situation og et tema, som danske vælgere har taget stilling til mange gange før. Alligevel er det en noget uvirkelig dagsorden. Det er selvfølgelig vigtigt, hvor meget der skrues op eller ned for skatterne for at skaffe penge til velfærd, men forskellen på opposition og regering er så begrænset, at det er svært for vælgerne tro på, at nogen af parterne har løsningen på de åbenbare velfærdsproblemer.
Håbløs sag
Den økonomiske sagkundskab har længe sagt, at løsningen er at få folk til arbejde mere. Det er bestemt ikke en nem sag, at overbevise de yngre generationer om, at de skal blive længere på arbejdsmarkedet, end de har løst til, fordi de store årgange allerede er gået på efterløn eller går på pension nu. Forslaget virker så uretfærdigt og politisk håbløst, at det ikke er helt uforståeligt, at finansministeren siger, at økonomerne må lave deres eget parti, hvis de vil have forslaget gennemført.
Det kan selvfølgelig være fornuftigt at øge pensionsalderen, når det rent faktisk viser sig, at folk lever længere og ønsker at være længere på arbejdsmarkedet.
Men den tid, den sorg eller glæde. Det kan også være fornuftigt at folk, der ønsker at stoppe tidligt på arbejdsmarkedet, selv skal betale, og derfor privatisere efterlønnen. Men hvis folk selv betaler, hvorfor skal de så ikke have lov at holde op, når de har lyst? Og der kan sagtens argumenteres for, at mange i fremtiden vil have lyst til det. Så det er tvivlsomt, om det overhovedet er muligt for politikerne at bestemme, hvornår folk skal holde op med at arbejde.
Når der mangler hænder i den offentlige sektor, må den naturlige løsning vel være, at løse opgaverne med færre hænder. Det kan ske ved at indføre ny teknologi og ved at finde smartere måder at løse opgaverne på. Det kaldes innovation. Hvis innovation af velfærdsydelserne kan give en produktivitetsgevinst på 20 pct., vil det frigøre ca. 150.000 hænder, og det er vel stort set det, der kommer til at mangle.
Brug for ny model
At innovere velfærdsydelserne, så de bliver bedre, og der bruges færre hænder, er en logisk måde at løse problemet på, og mon ikke også det er en måde, der kan opnå bred folkelig støtte. Det kan derfor overraske, at løsningen knap nok diskuteres.
Traditionelle økonomer, som befolker regeringens råd og nævn og dominerer den politiske dagsorden, har ikke innovationspolitik, som en del af deres interesseområde, så de foreslår ikke den løsning, og er næppe heller egnede til at vurdere dens muligheder. Politikerne er også tilbageholdende, fordi de i dag har det direkte ansvarlig for produktionen af velfærdsydelser, og en radikal fornyelse af den måde det forgår på uden tvivl forudsætter, at politikerne overlader ansvaret til andre.
Politikerne skal selvsagt ikke opgive ansvaret for kvalitet, omfang og pris på velfærdsydelser, men de bør ikke længere selv have ansvaret for produktionen. Det har de sidste 20 - 30 år vist, at de ikke magter. Det er derfor, der er brug for en helt ny velfærdsmodel.

