Høj løn giver ikke bedre forskning



 
	I troen på, at en høj løn i sig selv garanterer kvalificerede ledere, har staten aftalt rundhåndede stigninger i lønnen for alle ledelsesniveauer på universiteterne. Intet taler indtil videre for, at lønstigninger som en del af universitetsreformen vil bidrage til opnåelse af de ambitiøse forsknings og undervisningsmål.

	Martin Paldam, økonomiprofessor ved Århus Universitet, fortæller i Information den 22. februar, at de 60-70 højest lønnede ansatte ved universitetet ikke har nogen undervisnings- eller forskningsaktiviteter. Det er konsekvenserne af den førte universitetspolitik. Den besluttede ‘top down‘-styring af forskning og undervisning afspejler sig i lønpolitikken.

	Martin Paldams oplysninger viser, at forsknings- og undervisningsaktiviteterne fastlægges af en stærkt opsvulmet lønhierarkiseret ledelse. En ledelse med uindskrænket magt og ansvar. Når det går godt, reklameres det som et resultat af ledelsens kyndige beslutninger og direktiver.

	Når det går galt, viser ledelsens manglende evner og dømmekraft sig i beslutningernes konsekvenser. Virkeligheden er evidensen.

	Intet selvkritisk universitet

	Hvis virkelighedens kritik formuleres og udtrykkes offentligt af involverede forskere og undervisere, så betragtes de som illoyale af ledelsen. Den indbefatter rektor, direktør og bestyrelse. Ledelsen er arbejdsgiver, kritikerne dens ansatte. Illoyalitet belønnes ikke.

	Hvis du vil beholde din løn, så skal du ikke undergrave min autoritet, mit omdømme og min ledelsesløn. Sådan er den faktiske autoritets- og incitamentsstruktur i universitetsreformen.

	Der er for længst blevet rettet ind. Tilsigtet eller ej, så markerer det enden på det selvkritiske universitet med dets medarbejderdrevne videnskabelige forskning. Sat på spidsen markerer Milena Penkowas universitetskarriere den nye tid. Det er vigtigt at følge udviklingen efter universitetsreformen, som er endnu et eksempel på en fiks idé, der er ført ud i livet på trods af alle ædruelige indvendinger.

Carsten Heyn-Johnsen, Kongerslev

