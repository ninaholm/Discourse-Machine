Venstrefløjen vinder den moralske valgkamp
Valgkampen handler mere om moral end politiske løsninger. Der kæmpes om at lave forsimplinger af verden, som vi finder moralsk forkastelige. Den mediekamp står venstrefløjen til at vinde. Og modsat den gængse opfattelse, giver krisen endda de røde partier ekstra vind i sejlene
Hvordan ser en efterl©nner ud? Regeringen fors©gte l©°nge med fort©°llingen om den golf°©-   s°©pillende l©°ge, men siden har venstrefl©jen haft held til at tegne et billede af en lavt uddannet udkantskvinde.


 Et samfund er vanskeligt at begribe. Nogle er gamle, andre er unge. Nogle er hvide, andre er farvede. Nogle er kvinder, andre er mænd. Nogle har en god uddannelse, andre har ingen uddannelse. Nogle har arbejde, andre er arbejdsløse. Nogle har penge, andre har ingen. Accepterer man disse simple todelinger har vi allerede 64 forskellige kombinationer eller typer af danskere. Tager vi tredelinger, får vi 729 typer. Tager vi firdelinger, får vi 4.096 typer. Et moderne samfund er voldsomt komplekst.
Det er et grundvilkår, at vi ikke kan begribe den moderne verden i dens kompleksitet. Det kan borgerne ikke, det kan politikerne ikke, og det kan samfundsforskere heller ikke. Men det er værd at bemærke, hvor stor magt der ligger i vores forsimplinger af verden. Det gælder ikke mindst i den aktuelle valgkamp, hvor hver blok kæmper om at skabe forsimplede billeder af medborgere. Disse politiske forsimplinger appellerer til vores følelser ikke til vores fornuft. Det er ganske effektivt, da vores partivalg formentlig er mere styret af følelser end fornuft. Det ved spindoktorerne udmærket.
Efterlønskampen
Spørgsmålet om efterløn, der dominerede debatten op til valget, er et godt eksempel på kampen om forsimplingerne. Det var helt centralt for denne debat, hvem denne efterlønner egentlig var.
Regeringens velfærdskommission satte for alvor gang i denne kamp om forsimplingen af verden. Kommissionen var klar over, at det ikke var nok at fremlægge de makroøkonomiske gevinster ved at afskaffe efterlønnen. Der skulle også moralske argumenter til. Derfor forsøgte man at dokumentere, at efterlønnerne ikke havde dårligere helbred end andre i samme aldersgruppe.
Den hoppede DR på og viste flere gange en frisk, løbende mandlig efterlønner. Signalet var klart. Det var moralsk forkert, at denne mand skulle have efterløn.
Myten om den løbende mandlige efterlønner er dog efterhånden manet i jorden. Det har venstrefløjens analyseenheder kløgtigt investeret en del energi i.
Den typiske efterlønner er en ufaglært kvinde. Hun går ikke markant oftere til lægen, men hun har flere ledsmerter og dør tidligere. Det faktum har sat sig fast. Selv fortalere for afskaffelse af efterløn har skiftet den løbende mandlige efterlønner ud med en kvindelig SOSU-assistent.
Angrib Joakim von And
Generelt er det venstrefløjen, der står til at vinde kampen om forsimplingerne. Man har snedigt fået et nyt skattetrin benævnt 'millionærskatten'. Man kan diskutere det retfærdige og effektive i at forøge den andel, som de med de højeste indkomster skal betale. Men man kan ikke diskutere, om millionæren skal bidrage lidt mere. Alt andet ville jo være umoralsk.
Der er ikke megen diskussion om, hvem millionæren egentlig er. Der er ganske få, der egentlig kender en millionær. Men det gør blot betegnelsen endnu stærkere. Mit ubevidste billede er sådan en nærig Joakim von And, der ikke laver andet end at svømme rundt i penge. Måske fordi jeg stammer fra en tid, hvor en million var styrtende mange penge.
'De fattige' er en anden forsimpling, som venstrefløjen gør kløgtigt brug af. Det er samme logik. Man kan godt diskutere for og imod ydelsesniveauer og deres effekt på arbejdsudbud. Men man kan ikke argumentere for eller imod fattigdom. Den kategori er så moralsk betændt, at ingen politikere rigtigt tør give sig i kast med at problematisere den.
Trumfen i denne moralske stillingskrig er de fattige børn. Her er vi ved en af de kategorier, som vi finder allermest værdige til at modtage hjælp. En borgerlig vælger kunne måske dristes til at tænke, at nogle fattige kunne være skyld i deres egen fattigdom. Men fattige børn er uforskyldt havnet i deres ulykkelige situation. Og netop spørgsmålet om skyld er centralt for vores moralisering. Uskyldigt ramte er langt mere værdige til at modtage hjælp end selvforskyldt ramte.
Effektivitet uden point
Modstandere af velfærdsstaten har det generelt meget vanskeligt i Danmark. Ét af deres hovedproblemer er, at de har svært ved at fremstille forsimplinger, som vi finder moralsk forkastelige.
Derfor har Liberal Alliance det svært. Deres krav om lavere skat og tilbagerulning af den offentlige sektor legitimeres udelukkende med henvisninger til effektivitet. De mangler den moralske dimension.
Vi skal helt tilbage til Glistrup i 1973 for at finde en ordentlig folkelig modstand mod velfærdsstaten. En folkelig modstand, der ikke havde rod i et nyt neoliberalt verdenssyn. Det var det moralsk forkastelige i, at en rig advokat havde en skatteprocent på nul, der satte sindene i kog. Med et moderne, ukorrupt og effektivt bureaukrati til skatteinddrivelse er den flanke lukket i dansk politik.
En anden klassiker er at anfægte moralen hos modtagerne af velfærdsydelserne. Men også her har velfærdsmodstandere det svært i en dansk kontekst. I en befolkning, hvor alle betaler skat (selv af offentlige ydelser), og næsten alle modtager mindst en offentlig ydelse, er det vanskeligt at anfægte det moralsk forkastelige i at modtage ydelser, som man kunne klare sig uden.
Det er også vanskeligt at finde snyd med ydelser. Det skyldes, at vi stadig har mange universelle ydelser. Man kan ikke snyde sig til børnecheck, vuggestueplads, hospitalsseng, folkepension etc. Og ved de målrettede ydelser, f.eks. kontanthjælp, har befolkningen (berettiget) en opfattelse af, at man har strammet så hårdt op, at der ikke kan være meget snyd tilbage.
Og skulle man være i tvivl, så afsluttes opsummering af Fair løsning altid med en pointe om, at kontanthjælpsmodtagere også skal arbejde for deres ydelse. Så er den moralske flanke effektivt lukket.
Indvandrersprækken
Den eneste betydelige sprække i dette bolværk mod rigtig økonomisk liberalisme har været indvandrere fra ikkevestlige lande.
Her var et område, hvor befolkningen kunne blive moralsk forarget. Denne gruppe havde ikke tidligere bidraget til vores samfund, og tilsyneladende var de end ikke taknemmelige for den hjælp, som de blev givet. Og værst af alt. De var tilsyneladende udstyret med en kultur, der ikke tilskyndede til arbejde.
Så sent som i 2009 svarede 29 procent af danskerne, at ikkevestlige indvandrere var dovne (negativt på en syvpunktsskala).
Her bærer medierne deres del af skylden. I et netop afsluttet mediestudie dokumenteres, hvordan indvandrere langt oftere vises i negativt vinklede end i positivt vinklede historier om fattigdom. Det var denne forsimpling af ikkevestlige indvandrere (og i særdeleshed forsimplingen af den ikkevestlige indvandrerkvinde), der gjorde, at landets politikere overhovedet turde give sig i kast med beskæringerne i kontanthjælpssystemet. Nu er en del af disse indvandrerkvinder og deres børn skiftet til kategorien fattige. Så nu kommer de tilbage som en boomerang.
Krise giver rød sejr
Den økonomiske krise er det eneste håb, som den borgerlige lejr har tilbage. En krise kalder jo potentielt på dramatiske reformer. Det er med den henvisning, at halveringen af dagpengeperioden og afskaffelse af efterlønnen bliver solgt. Der tales til vores fornuft.
Problemet er imidlertid, at krisen påvirker vores moralisering i omvendt retning. Jo mere krise, des mere opleves modtagere af sociale ydelser som uskyldige ofre, der naturligvis skal hjælpes. Hvorfor er det de svageste, der skal betale? lyder det igen og igen fra Helle Thorning og Villy Søvndal.
Det er en gammel kendt sandhed blandt velfærdsstatsforskere, at det ofte er nemmere at beskære velfærdsydelser i opgangstider end i nedgangstider. Derfor står venstrefløjen til at vinde. De vinder ikke på nye løsninger og gode ideer. Venstrefløjen vinder på gammeldags moralisering.
 
Christian Albrekt Larsen er professor ved Institut for Statskundskab på Aalborg Universitet

