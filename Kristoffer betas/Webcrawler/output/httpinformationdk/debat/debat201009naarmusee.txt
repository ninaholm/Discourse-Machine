Når museet rydder forsiden
For os har det været en fascinerende oplevelse pludselig at være mediernes kastebold og ikke bare tilskuere. Men debatten om, hvorvidt tegningerne i vores udstilling om animeret børneporno er kunst, og om man kan udstille børneporno som kunst, er skæv i forhold til vores ærinde


Det hører til sjældenhederne, at et museum sætter dagsordenen i medierne. Når det sker, er det gerne i kunstens verden, hvor en kunstner har skabt værker af udstoppede dyr eller guldfisk i blendere. Måske er det denne tradition for, at kunstmuseer trækker overskrifter, der medførte forvirring i medierne, da Mediemuseet pludselig kom på forsiden af Dagbladet Information (20. august) med vores debatudstilling om animeret børneporno. Og i løbet af dagen fik vi taletid i både radio, tv og digitale medier.Journalisterne fokuserede især på, hvorvidt der var tale om kunst. Mediemuseet er et samtidshistorisk museum, og vi udstiller ikke de erotiske manga-tegneserier som kunstværker, men som masseproducerede og distribuerede medieprodukter, som kan købes i Danmark af almindelige forbrugere. Hele debatten om, hvorvidt tegningerne er kunst, og om man kan udstille børneporno som kunst, er derfor skæv i forhold til vores ærinde.Vores formål med udstillingen er at skabe debat om den argumentation, der ligger til grund for et forbud mod animeret børneporno. Nogle forskere mener, at animeret børneporno kan have samme tilskyndende effekt på potentielle krænkere som fotografisk børneporno. Altså: Det fiktive medieprodukt påvirker vores tanker, som så igen påvirker vores handlinger. Men har medierne virkelig så meget magt over vores tanker? I så fald er der mange andre medieprodukter som splatterfilm og voldelige computerspil, som også bør forbydes. Eller serienDe unge mødre.For nylig var der argumenter fremme om, at tv-serien kunne lokke teenagepiger til at blive gravide for at komme i tv. Hvor går grænsen? Og er det snarere moral end forskningsresultater, der begrunder forbud?Debat - ikke chokHvis vi vil kontrollere fantasier og tanker gennem forbud, kræver det et tankepoliti, som skal træffe de svære valg: Giver det f.eks. mening, at politiet skal vurdere alderen på tegnede figurer? Manga-serierne spiller klart på de barnagtige ansigtstræk hos de kvindelige karakterer, men de har ofte meget veludviklede kvindekroppe, en kombination som ikke findes i virkeligheden, hvilket understreger, at der er tale om en fantasifigur, der ikke kan aldersbestemmes.For et par mediehistorikere og nyhedsjunkier som os har det været en fascinerende oplevelse pludselig at være mediernes kastebold og ikke bare udenforstående tilskuere. Ord skaber billeder, og de perverse tabuoverskridende historier, som vi omtalte i pressemeddelelsen for udstillingen, har skabt nogle billeder på nethinden hos flere journalister, der derefter så udstillingen som en provokation eller chokudstilling.Det stod hurtigt klart, at journalisterne ønskede saftige billeder, og at selve udstillingen ikke levede op til deres forventninger. Fokus for udstillingen er nemlig ikke tegningerne, men selve dilemmaet og debatten om det. Så kan man jo beskylde os for at holde igen og ikke sætte sagen på spidsen ved at vise de rigtig slemme ting. Vi mener, at det var unødvendigt, at vise de mest eksplicitte tegninger, da formålet med udstillingen ikke er at chokere, men at skabe debat. Pointen gik fint igennem, alene ved at vise for- og bagsider, samt beskrive bladenes historier, hvilket den megen virak i medierne tydeligt viser. Det er også i den ånd, som publikum reagerer på den. Der er masser af meningstilkendegivelser på de forskellige ytringsplatforme, som er en del af udstillingen.Debatudstillingens format har vist sig at være velvalgt, fordi vi kan holde udstillingen levende ved løbende at indarbejde de forskellige udsagn om den, som kommer f.eks. ved at hænge en flyer fra Pornofrit Miljø op i udstillingen og lægge en scrapbog frem, hvor publikum kan se den omfattende presseomtale. Animeret børneporno er det første aktuelle mediedilemma, som Mediemuseet vil behandle i en sådan debatudstilling. Krydsfeltet mellem moral og ytringsfrihed i vores medier kaster konstant nye problematikker af sig, som det er vigtigt at debattere og tage stilling til.På Mediemuseet er vi glade for den ugelange debat, som vores udstilling har skabt i medierne og i selve udstillingen, hvor publikum ikke er blege for at give deres mening til kende. Vi kan kun opfordre alle journalister til at holde et vågent øje med landets museer, der ofte behandler kontroversielle og væsentlige temaer i deres udstillinger, og som fortjener en tur i mediemøllen.Ervin Nielsen er museumsdirektør, og Christian Hviid Mortensen er museumsinspektør, Mediemuseet
