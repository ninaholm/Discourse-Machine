Imperiet må falde
Før i tiden havde vi ’preppere’ ry for at være paranoide, men nu har virkeligheden jo indhentet sig selv. Militærindsats. Undtagelsestilstand. Forsamlingsforbud. Kapitalen bevæger sig frit i Paris – det er demonstranterne, der er blevet forbudt


 Paris lugter af pis, og hun tuder i mine ører. Så selvfølgelig elsker jeg hende, det er ikke dét. Det er mere det, at de sorte biler med de sorte ruder og de flagrende flag kører igennem Paris, som om hun ikke betyder noget. Der er politi over det hele. Militær. Maskingevær. Store, fede, sorte helikoptere summer som hvepse over vores hoveder
Her sidder vi på fortovscafeerne og glor på klimatopmødet, der kører forbi og kører forbi igen, men det har ikke rigtigt noget med os at gøre.
Klimatopmødet foregår ude i forstæderne. Forstæderne egner sig åbenbart til den slags. Forhandling. Den anden dag tog jeg derud, men blev afvist i døren. Ret brutalt, faktisk. Havde det ikke været for delegationen af sydamerikanske indianere, der pludselig kom gående, kunne det sagtens være endt galt, vagten fik travlt med indianerne, jeg daffede af.
Jeg er i Paris for at bevidne klimatopmødet. Jeg er også i Paris, fordi jeg er prepper. En prepper er en, der forbereder sig på when the shit hits the fan. De fleste preppere er amerikanere (og går derfor virkelig meget op i våben). Den skandinaviske prepper er kendetegnet ved at være lidt mere solidarisk i det. Det er på grund af solidariteten, at jeg er her.
Det er på grund af indianerne, hvis land bliver snuppet af olieselskaberne; det er på grund af øerne, der drukner; det er på grund af syreregnen; det er på grund af arternes uddøen. Så fælder de alle træerne i min skov, som om alle træerne ikke betyder noget, som om menneskerne på fortovscafeerne ikke betyder noget, som om vi er magtesløse, som om det ikke har noget med mig at gøre, som om vi ikke kan gøre noget.
Hvis der er én ting, jeg har lært af at være prepper, så er det, at man skal bruge sine hænder; at man altid kan gøre noget med sine hænder; at man kan mere, end man tror; at hvis man vil have noget gjort, skal man gøre det selv.
I øvrigt bor jeg i en bjælkehytte, jeg selv har bygget, langt ude i de svenske skove, langt ude i de svenske skove har jeg lært, at alting hænger sammen. Vandet. Molekylerne. Luften. Jorden. Det er ikke adskilt. Jeg er afhængig.
Nå. Men inden for bæredygtighedsparadigmet taler man om doomers versus boomers. Boomers er dem, der tror på, at den grønne teknologi kan redde os. Doomers er dem, der tror, at der skal en langt større radikal ændring til. Imperiet må falde.
Så her sidder jeg i paris, på fortovscafeerne og glor på imperiet, mens jeg forbereder mig på solstorme, pandemier, atomkrig, peak oil, verdenskrig, økonomisk kollaps, økologisk kollaps, social ustabilitet. Zombier. Klimakrise.
Det er klart, jeg er doomer. Jeg er jo prepper.
Nogle preppere forskanser sig i store fort, containerkomplekser bygget med det mål for øje, at de skal kunne forsvare sig selv mod horderne af desperate civile. Nogle preppere gemmer sig i skovene, guerillastyle, nogle preppere bor i helt almindelige huse og har helt almindelige job og ser helt almindelige ud, men så har de f.eks. en kælder fuld af forsyninger (vand, mad, medicin, krydderier, olie, tændstikker) eller syr pulvermad ind i foret på deres vinterjakker.
Før i tiden havde preppere ry for at være paranoide, men nu har virkeligheden jo indhentet sig selv. Hvepsehelikopter. Militærindsats. Undtagelsestilstand. Forsamlingsforbud. Kapitalen bevæger sig frit i Paris, det er demonstranterne, der er blevet forbudt.
Med mine prepperøjne iagttager jeg politiet. Med min prepperhjerne hører jeg politikerne sige, at nu vil de virkelig gøre noget ved klimakrisen. Min preppersjæl vrider sig, når jeg overhører demonstranterne sige: »Hvad kan vi gøre?« Min prepperkrop er helt anspændt. Prepperhukommelsen gennemgår forsyningerne hjemme i hytten, risikoanalyser, worst case scenario, man burde bygge en dome over køkkenhaven ...
Nu kommer den skandinaviske prepper op i mig. Nu siger hun: »Hey mand, hvad så med de andre?« jeg siger: »Nå ja.«
Så knytter jeg hænderne, op mod himlen, så tager jeg til klimatopmøde i Paris.
Andrea Hejlskov er forfatter og foredragsholder. Klummen er udtryk for skribentens egen holdning

