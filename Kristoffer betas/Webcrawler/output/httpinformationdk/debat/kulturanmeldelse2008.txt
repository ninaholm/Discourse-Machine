Festival for samtidskunst vil provokere og skabe debat
I går åbnede Danmarks svar på en international festival for samtidskunst 'U-turn'. Festivalen giver sit bud på, hvad der rører sig på den internationale kunstscene, og det går ikke stille for sig. Politiet har allerede pillet et af værkerne ned


 Venedig har en biennale, Berlin har én, ja sågar Bukarest har én - og nu har København altså også fået en tilbagevendende international festival for samtidskunst. Den kommer godt nok kun til byen hvert fjerde år og er derfor en kvadriennale med titlen U-turn. 
Hovedudstillingen er i Carlsbergs gamle tappehal, Tap E, men festivalen slår også sine folder i en lang række af Københavns andre kulturinstitutioner og når helt ud i det fri med installationer og performances i gaderummet. Også i Stege og Århus er der sattelitprojekter.
Når man bevæger sig fra den gamle have og ind i den rå udstillingshal i Carlsbergs nedlagte fabriksbygning, støder man som det første på seks franskbrød med indbagte brosten og glaserede flødeskumskager. Brødene er en installation af den serbiske kunstner Mladen Stilinovic med titlen For Marie-Antoinette '68 (2008), og med referencen til den franske dronning, som mente, at de sultende masser i Paris vel kunne mætte sig i kage, hvis ikke de havde råd til brød, er tonen for U-turn slået an. 
Værkerne på festivalen er kendetegnet ved ikke at vende sig indad og alene beskæftige sig med kunsten som kunst, men ved i stedet at åbne sig mod samfundet og forholde sig til historiske, politiske og kulturelle spørgsmål. 
Kunst skal skabe debat 
Ifølge Judith Schwarzbart, en af de tre kuratorer, der vandt Kunstrådets konkurrence om at arrangere festivalen for samtidskunst, skal U-turn være med til at give kunsten en ny rolle som forum for samfundskritik og debat. 
"Kunsten skal ud af det der lidt kedelige hjørne, som den er blevet trængt op i i vores kulturliv. Kunsten bliver enten opfattet som dekorativ eller som underholdende. Der har ikke været så meget plads til det, som kunst også er, nemlig det debatskabende, engagerende, udfordrende og provokerende, så det håber vi, der bliver her," siger Judith Schwarzbart. 
Kuratorerne ønsker at starte debatten ved at stille spørgsmålet - "kunne den bedste kur mod frygt være nysgerrighed?" Ifølge Judith Schwarzbart er ikke kun Danmark, men hele den vestlige verden nemlig i al for høj grad lammet af frygt og idéen om, at det fremmede er en trussel. Danskerne er ifølge hende blevet "stive i nakken", og det skal U-turn være med til at lave om på.
"Danskerne er blevet ekstremt selvoptagede. Vi tænker enormt meget over, hvad det vil sige at være dansk, og over hvem vi er. Men hvis man hele tiden kun kigger på dem, der er magen til én selv, kommer man til at gå i ring. U-turn er idéen om en vending. Vi prøver at vride nakken lidt, så vi også kan kigge ud til siderne og måske få en lidt bredere horisont," siger Judith Schwarzbart. 
Festivalen har allerede levet op til kuratorernes ønske om at provokere og skabe debat. Torsdag maskerede den rumænske kunstner Daniel Knorr en lang række statuer i København. Blandt andet statuen af H.C. Andersen og Lurblæserne på Rådhuspladsen. Men det fik politiet hurtigt sat en stopper for. 
"Måske kan det støde nogen, at der bliver sat spørgsmålstegn ved H.C. Andersen som kulturel faderfigur," siger Judith Schwarzbart og tilføjer: "Vi tror ikke, at vi er sensitive omkring vores nationale og kulturelle symboler, men når det kommer til de statuer, som ingen bekymrer sig om til hverdag, så er vi i virkeligheden meget mere følsomme omkring vores egen kulturhistorie, end vi går og tror." 
Kunst som kulturmøde
Festivalen er kurateret ud fra fire temaer: Det ny Europa, Performativitet, Byen i transformation og Kulturel oversættelse. 
"Vi syntes, tiden var inde til at kigge på, hvad kulturel selvforståelse og kulturel identitet er, for det er et meget komplekst og brændende spørgsmål herhjemme, og nogle gange er det interessant at få et blik på det udefra, så det ikke kun er danskere, der reflekterer over deres kulturelle identitet, men også er nogle andre, der reflekterer over det," siger Judith Schwarzbart, som fortæller, at U-turn derfor har inviteret en lang række kunstnere til København for at skabe kunst i Danmark. 
En af dem er den tyrkiskfødte kunstner Nevin Aladag, som i værket Colors (2008) har forvandlet en række pH-lamper fra deres minimalistiske grå og hvide udtryk til farvestrålende, etno-kitchede installationer ved hjælp af nylonstrømper.
En anden kunstner, der på udstillingen giver sin fortolkning af temaet kulturudveksling er den vestafrikanske kunstner Romuald Hazoumé fra Benin. Hans fire meter høje totempæl Bidon Armé er udsmykket med plastikdunke, som tidligere har indeholdt benzin, men som nu er omformet til ansigter i stil med traditionelle afrikanske masker. 
"Romuald Hazoumé siger selv om skulpturen, at Afrika lægger sig på ryggen med åbne arme for alt det affald, som den vestlige verden gerne vil af med, og samtidig giver afrikanerne slip på, hvad de selv har af ressourcer, som diamanter og olie," siger Judith Schwarzbart, som fortæller, at skulpturen kan læses som en reference til landets fortid som koloni. 
"Landet blev jo finkæmmet af europæerne, som gerne ville have en håndskåret maske med hjem til væggen. Man tog sjælen ud af landsbyerne og gav dem skrald tilbage i hovedet. Den her skulptur smider jo skraldet tilbage i hovedet på den internationale kunstverden med dens begær efter ånd, hvor vi så i stedet får de brugte benzindunke tilbage," siger Judith Schwarzbart.


