Tving ikke børn for tidligt i skole



 Jeg er forarget over beskæftigelses- og integrationsborgmester Anna Mee Allerslevs (R) arrogance over for forældre og fagprofessionelle, som det kom til udtryk i TV 2-Nyhederne fredag aften den 20. juni, hvor Anna Mee Allerslev udtalte sig om, at børn bør begynde i skole det kalenderår de fylder seks år – uanset hvad. Det er forrykt, at embedsfolk og politiske beslutningstagere nu vælger at ignorere forældres og fagprofessionelles vurderinger i forhold til børnenes skolestart.
Jeg er tidligere pædagog og har efterfølgende læst en overbygning på universitetet i læring og forandringsprocesser. Med min faglige baggrund er det mig en gåde, hvordan Anna Mee Allerslevs argument om, at klasserne skal være aldersmæssigt homogene – samt hendes argumentation om, at det er til børnenes bedste, at de begynder i skole i det kalenderår, hvor de fylder seks år – vejer tungere end forældrenes og de fagprofessionelles valide vurdering af børnenes trivsel og udvikling.
Når Anna Mee Allerslev snakker om homogenitet og børn, er det tydeligt, at hun ikke har kendskab til den pædagogiske og læringsmæssige praksis i daginstitutioner og skoler samt børns udviklingspsykologiske udvikling. Pædagoger og lærere er uddannede i at iagttage børns udviklingsbehov, og de er eksperter i at skabe rammer, hvor børnenes udvikling tilgodeses bedst muligt.
Trivsel kræver modenhed
Homogenitet i en klasse kommer ikke af, at børnene er født i det samme kalenderår. Homogenitet kommer derimod fra, at der i en klasse er trivsel børnene imellem – og denne trivsel er ikke defineret af årstal, men blandt andet af faktorer som børnenes modenhed og sociale forudsætninger.
Jeg er mor til to børn – et barn, der er begyndt i skole i det kalenderår, han blev seks år, og et barn, der har fået bevilget udsat skolestart og begynder i skole, det år hun bliver syv år. Derfor ved jeg, at det i kommunalt regi kan lade sig gøre at vurdere skolestart med udgangspunkt i børnenes udvikling og ikke med udgangspunkt i en argumentation om homogenitet baseret på skrivebordstal.
Jeg opfordrer på det kraftigste Anna Mee Allerslev som forperson for Børne- og Kulturudvalget i KL til at lytte til de fagprofessionelle og udarbejde politikker og retningslinjer for, at det fremover i alle kommuner er de fagprofessionelles vurderinger i dialog med forældrene, der afgør, om der bevilges udsat skolestart. Det er at varetage børnenes tarv bedst muligt.
Yanaba Rymark Sankoh, København

