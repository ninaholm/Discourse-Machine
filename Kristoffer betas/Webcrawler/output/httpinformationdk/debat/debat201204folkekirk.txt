Folkekirken er en chance – tag den!
Vi politikere skal ved at skabe nye rammer få kirken til at trække vejret friere og flyve højere. For Danmark har brug for kirkens kor af stemmer med ubehageligt krasse og glade budskaber
Man kan godt grine lidt af alle de såkaldte spaghettigudstjenester – eller som her fastelavnsgudstjeneste – hvor travle børnefamilier inviteres på mad på vej hjem fra arbejde. Men kirkeminister Manu Sareen (R) jubler.

Lad os begynde med lidt fakta. Der er 4,4 millioner medlemmer af folkekirken. Antallet har været svagt faldende i flere årtier. Medlemmerne betaler kirkeskat, som sammen med tilskud fra staten finansierer kirkens drift. Grundloven siger, at den evangelisk-lutherske kirke er den danske folkekirke og understøttes som sådan af staten.Det er cirka der, vi står i dag. Indtil regeringsskiftet har der grundlæggende været to tilgange til, hvad der bør ske med folkekirken. Den første er, at tingene stort set er, som de skal være. Den er repræsenteret af den tidligere VK-regering. Den anden tilgang har været, at nu må det være tid til at adskille kirke og stat – og lade folkekirken sejle sin egen sø. Sidstnævnte tilgang er ofte repræsenteret af ikke-medlemmer.Med den nye regering og regeringsgrundlaget er der lagt et nyt spor til en tredje vej. Vi vil og tør ændre rammerne for folkekirken. Og vi har absolut ingen planer om at ændre Grundlovens ord om, at den danske folkekirke understøttes af staten.Og jeg skal lige love for, at det har givet ballade og skabt debat. Beskyldninger fyger gennem luften. Den debat og regeringens mere langsigtede visioner for folkekirken vender jeg tilbage til.Men først lidt om, hvad regeringens planer på folkekirkeområdet egentlig er.I løbet af det næste halve års tid skal vi inden for de nuværende rammer gennemføre konkrete ændringer. Det er blandt andet: Ny lovgivning, som giver homoseksuelle ret til at blive viet i folkekirken, færre regler skal gøre det nemmere at sidde i menighedsråd, flere skal stille op til menighedsråd til november – derfor har vi givet penge til en kampagne, der sætter fokus på menighedsrådenes vigtige arbejde. Samtidig skal vi gøre det nemmere at tage kirker, som ikke bliver brugt, ud af drift, og vi skal have mere styr på, hvad kirken egentlig bruges til – evt. med frivillige tællinger af kirkegængere.Brug for forfatningPå den lidt længere bane – og det kan tage år – skal vi blive enige om nogle nye og mere moderne rammer for, hvordan der i fremtiden skal tages beslutninger i og om folkekirken. Baggrunden er, at det i dag er meget uklart, hvem der bestemmer hvad og hvordan. Nogle kalder det, som vi bør have, for en kirkeforfatning. Andre kalder det en styrelseslov for folkekirken.Den ophedede debat om vielser af homoseksuelle viser desværre med al tydelighed, hvor stort behovet er for klare spilleregler. Højrefløjspræster og dele af VK-politikerne siger i ramme alvor, at Folketinget blander sig i kirkens anliggender ved at vedtage en ny ægteskabslov. Det er på høje tid, at vi klart får defineret, hvad vi mener med kirkens ’indre anliggender’. Et andet eksempel er, at ingen i dag præcist ved, hvem der kan beslutte at tage kirker ud af drift.Denne uklarhed er grundlæggende usund for folkekirken. Den skaber en situation, hvor alle aktørerne i og omkring folkekirken kan påstå, at netop de repræsenterer folkekirken. F.eks. biskopperne, præsteforeningen, kirkeudvalget i Folketinget eller Landsforeningen af Menighedsråd. Eller for den sags skyld den til enhver tid siddende kirkeminister. Alle kan beskylde alle for at blande sig i noget, som de burde blande sig udenom.Derfor er det noget sludder, når politikere fra VKO hele tiden siger, at man bør overlade beslutningerne til folkekirken selv. Hvem er det? Det kan hverken de eller andre svare på. Derfor: 16. april tager vi med en stor konference det første skridt i en lang proces mod klarere regler for, hvem der bestemmer hvad i folkekirken. Et sundere og bedre grundlag for en levende, stærk kirke.Flyv kirke, flyvSå meget om regeringens planer for kirken. Nu lidt om mine egne visioner for en dansk folkekirke i et moderne samfund.Når jeg kommer rundt i det, som i mit ministerium kaldes det kirkelige landskab, får jeg meget ofte en følelse af uudnyttede muligheder. Af potentiale. At folkekirken næsten er som en fugl, der sidder i en lygtepæl og ikke tør flyve over i skoven. Tænk, hvis vingerne ikke bærer?Det uudnyttede handler ikke kun om tomme kirker. Det handler også om, at mange præster, menighedsråd og frivillige i folkekirken let kommer til at lægge bånd på sig selv. Vi gør, som vi plejer, fordi det ikke giver ballade. F.eks. hører jeg, at alt for meget tid i menighedsrådene bliver brugt på at diskutere kirkens drift og regnskab – i stedet for at give plads til den vigtige diskussion af, hvad vi egentlig vil med den lokale kirke, og hvordan vi bedst når folk med det glade budskab. Kunne vi gøre noget nyt? Den 1. marts gik stort set alle kirkelige retninger i Danmark sammen om debatmøder flere end 30 forskellige steder i Danmark. Et helt usædvanligt og godt initiativ. Dagsordenen var ganske enkel: Hvad vil vi med fremtidens folkekirke? Den debat skal vi som politikere fremme. Og vi skal lytte.Det er helt centralt for mig, at folkekirken skal være mere levende og mere rummelig. Levende og i kontakt med virkeligheden. Man kan godt grine lidt af alle de såkaldte spaghettigudstjenester, hvor travle børnefamilier inviteres på mad på vej hjem fra arbejde. Men jeg jubler. Det samme gælder, når kirker tager initiativ til sang for forældre og nyfødte. Eller natgudstjenester. Eller når kirken går på Facebook. Eller forfattere inviteres op på prædikestolen.Væk med berøringsangsten. Ind med livet. Og jeg glæder mig også, når folkekirker tør tage dialogen med andre religioner – samarbejder med muslimske foreninger om at gøre noget for unge i lokalområdet, f.eks. Jeg tror, at kirken er stærk nok til at kunne eksperimentere. Den vokser ved at turde – og vi skal som politikere give bedre rammer for at tænke nyt. Derfor væk med bøvlet ved at sidde i menighedsråd.Og så det rummelige. Vi skal ikke være enige om alt. Folkekirken er, som Grundloven siger, evangelisk-luthersk og skal forkynde det kristne budskab. Men inden for den ramme skal der være plads til grundtvigianere, Indre Mission, Tidehverv osv. Vi skal lære, at forskellighed ikke er en svaghed, men en styrke. Det truer ikke præst X, at præst Y er uenig. Og det truer ikke biskop Ø, at menighedsråd Z gør noget, som han ikke synes om.Derfor står jeg så stejlt på, at præster skal have lov til at sige nej til at vie homoseksuelle og sågar kan sige nej til at vie fraskilte, hvis det strider mod deres overbevisning. Der skal være plads til alle, som har valgt at blive døbt.Mere tryk på kirkens stemmerMen en ny styrelseslov håber og tror jeg, at vi får en mere ren og klar debat i folkekirken. Den bliver friere og stærkere. Det har hele det danske samfund brug for. Der er brug for kirkens stemmer i den offentlige debat – og at de råber højere end i dag. Råber kærlighedsbudskabet ud – og gerne taler magthaverne mod (sådan en som mig selv).Folkekirken må gerne opleves som irriterende af det velsmurte magtapparat. De præster, som gennem årene har sat spørgsmålstegn ved vores måde at behandle flygtninge på, var modige. Og hvad enten man er enig med dem eller ej, kan de stemmer ikke undværes. Det samme gælder de stemmer i kirken, som sætter spørgsmålstegn ved velsignelserne ved alle medicinske fremskridt. Er det godt med et samfund, hvor vi blive mere og mere ens, og hvor mennesker med handicap sorteres fra – før de bliver født? Og er det ok, at vi i et samfund med rødderne i kristendommen lader narkomaner passe sig selv i Istedgade og omegn?Jeg ved godt, at de stemmer allerede findes i dag. Heldigvis. Og det var lyden af dem, der gjorde, at jeg for cirka ti år siden besluttede at blive en del af fællesskabet og medlem af folkekirken.Men jeg frygter, at hvis vi som politikere bare lader stå til, vil folkekirken stille og roligt visne, og stemmerne vil kun blive hørt af dem, som går i kirke om søndagen og læser menighedsbladene eller Kristeligt Dagblad. Så bliver folkekirken for de få – og så er den ikke en folkekirke. Sådan skal det ikke gå. Og sådan vil det ikke gå.Den danske kirkeordning er god – både for samfundet og for folkekirken. Men vi skal udnytte mulighederne bedre end i dag. Lad os komme i gang.Manu Sareen (R) er ligestillings- og kirkeminister
