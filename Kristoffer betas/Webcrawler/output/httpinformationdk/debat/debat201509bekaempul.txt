Bekæmp uligheden - ikke multikulturalismen
Udspringer trygheden af samfundets kulturelle – etniske – homogenitet? Den årsagsforklaring har vi vænnet os til, men det er uligheden, vi skal frygte


 Nu er der gået et par uger. Tallene for, hvor mange flygtninge og migranter, der har krydset grænsen til Danmark, er bare tal. Der er ikke længere nogen, der går på motorvejen. Flygtningekrisen er rykket fra breaking til new normal heroppe nordpå. Casper Christensens stive pik rydder forsiden.
Nu er det sådan her, det er i Europa: Nogle bliver banket af politiet ved Ungarns grænseovergange. Nogle sover på banegårdene i Hamborg eller München. Andre sover foran Udlændingestyrelsen i Ryesgade, fordi de ikke kan få deres syge eller lemlæstede børn ud af Syrien. Nogle driver i land på en græsk ø, der for ganske nylig var et ferieparadis, men nu en er nødhjælpszone.
Onsdag eftermiddag tweetede EU-præsident Tusk: »Vi taler om millioner af mulige nye flygtninge, der prøver at nå Europa, ikke tusinder.« Jeg kan godt forstå dem, der bliver bange, for vi har meget at miste.
Samtidig er der noget befriende over, at de globale forskubbelser, der har presset sig på i årtier, er rykket tæt på. Det gør noget ved den diffuse forandringsangst. En kortvarig panik, men – måske – efterfulgt af et nyt paradigme. Nu er det sådan her, det er. Nu er vi i gang. Det minder mig om sygdom og skilsmisser. Vi er så bange, mens vi venter på prøvesvar eller kæmper for at holde sammen på familien. Katastrofen står og truer i det fjerne. Når den først er en realitet, indfinder der sig en koncentreret ro. Nu kæmper vi den her kamp. Måske bliver det alligevel bedre på den anden side.
Hvad er det, vi vil værne om? Det er først og fremmest trygheden. Alt det der med at være verdensmestre i tillid. 78 procent af danskerne mente ifølge seneste tillidsmåling, at andre er til at stole på. Til sammenligning tilkendegav kun fem procent af brasilianerne, at de havde tillid til andre menneskers gode intentioner. Forskere mener, at tillid er en vigtig del af velfærdsstatens dna. Et skandinavisk brand. Vi er stolte af, at børn kan stå og sove i barnevognen uden for cafeerne.
Udspringer trygheden og tilliden til hinanden af samfundets kulturelle – etniske – homogenitet? Det er den forklaring, vi har vænnet os til, og megen dystopisk konservativ kulturkritik spiller på den som underforstået præmis. En del tyder dog på, at det ikke er så enkelt. Fra man lavede de første tillidsmålinger i 1980 til i dag, er procentsatsen for tillid steget fra 56 til 78 procent. I samme periode er andelen af indvandrere fra ikke-vestlige lande næsten syvdoblet.
Når jeg tænker på de forandringer, der vil komme, kan jeg også blive bange. Ikke for at vi skal miste vores overflod, men det gør mig bange, at det næppe bliver de rige, der kommer til at mærke forandringerne. Hvis dem på bunden skal slås om smulerne, er det dårligt nyt, når der kommer flere på bunden. Nogle vil kæmpe om jobbene, som de prostituerede om kunderne og pantsamlerne om dåserne.
Tidligere i år var tænketanken CEVEA ude at sammenligne de europæiske landes scoringer på tillidsbarometeret med samme landes ulighed, som den beregnes af EU’s statistiske kontor, Eurostat. Her kunne man tegne en nydelig graf, der viste, at jo højere økonomisk ulighed, des lavere tillid. I og for sig en gammel traver. Men det understreger, at når vi frygter indvandringens konsekvenser, er det fordi vi automatisk forbinder den med de sociale problemer, der opstår af øget ulighed. Så måske kunne de bange begynde at bekæmpe uligheden snarere end multikulturalismen. Etnisk eller kulturel diversitet er ikke farlig. Så længe befolkningen – uanset subkultur eller religion – er loyal over for statens love, er der vel plads til både piger med tørklæder og børn, der ikke må få gelatine i slikposerne efter børnefødselsdagen.
Signe Løntoft er journalistKlummen er udtryk for skribentens egen holdning

