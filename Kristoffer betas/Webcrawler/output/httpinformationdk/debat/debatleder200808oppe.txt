Oppe i Norge



 HVAD DER TOG 13 år i Danmark, nåede Norge på et år. Efter kun et år som direktør for Norges Nasjonalmuseum har Allis Helleland opsagt sin stilling. Hun trækker sig efter i flere måneder at være blevet kritiseret for egenrådig ledelsesstil. Hun lagde ud med at gå mod sine egne kunstfaglige medarbejderes råd og købte kunst for 650.000 norske kroner - sagen kulminerede i en mistillidserklæring fra de ansatte. Og opsigelsen kommer direkte i kølvandet på en arbejdsmiljørapport, der dokumenterer de problemer, som de norske medier længe har kunnet rapportere om.
Da kritikken af Allis Helleland var på sit højeste i Norge, blev danske kulturredaktører ringet op af norske journalister, der ville høre nærmere om de danske erfaringer med Helleland. Hvordan kunne en leder, der er så udskældt, have været direktør på Statens Museum for Kunst gennem hele 13 år? 
Og der må man være de norske journalister svar skyldig. Allis Helleland formåede ganske vist at følge den internationale udvikling mod mere folkelighed på kunstmuseerne på trods af massiv kritik fra mange af kulturlivets spidser, men den bedrift druknede i den generelle kritik af hendes evner som leder. Også i Danmark klagede medarbejderne over egenrådighed, og museets inspektører formulerede en mistillidserklæring. Hun blev internationalt kritiseret for at nedprioritere forskningen, og i 2007 efterlod hun museet med en så betragtelig overskridelse af budgettet, at den nye ledelse måtte afskedige medarbejdere og skære ned på kunstindkøbene.
ALLEREDE FRA ALLIS HELLELANDS første år var der storm om direktøren. Alligevel blev hendes ansættelse forlænget flere gange, og det var hendes egen beslutning at tage imod tilbuddet fra Norge og forlade København. 
Men hvorfor holdt Allis Helleland så kun et år i Norge, mens der skulle gå 13 år herhjemme? På Norges Nasjonalmuseum er det museets bestyrelse, der ansætter direktøren. På Statens Museum for Kunst er det et ansættelsesudvalg under kulturministeren. I 1994 var det daværende kulturminister Jytte Hilden, der udpegede Allis Helleland, og siden har Brian Mikkelsen holdt hånden over hende. Hun var jo om nogen en god frontkæmper i oprøret mod kulturparnasset og smagsdommerne. 
Det var kun en lille procentdel af kritikken mod Helleland, der blev ytret i al offentlighed, for museet har institutionel særstilling som opkøber af dansk kunst, hvilket gør det risikabelt for branchen at kritisere ledelsen. Der blev i stedet murret meget i krogene, og det var sandsynligvis blot med til at fodre kulturministerens lyst til at beholde Helleland på posten. 
KUN ALLIS HELLELAND og Norges Nasjonalmuseums bestyrelse ved, hvad der er gået forud for Hellelands afsked, men der er ingen tvivl om, at situationen havde været en anden for hende, hvis hun havde haft politisk opbakning. Den slags skal der åbenbart mere end mistillidserklæringer og budgetoverskridelser til at rokke ved.

