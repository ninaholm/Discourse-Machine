Ugens netdebat: Fagbevægelsens ansvar



 Informations politiske kommentator Jarl Cordua beskriver i en analyse fra i onsdags, hvordan regeringens nyligt aftalte spareplan, med de mærkbare beskæringer af bla. dagpengeperioden, er et direkte nederlag til fagbevægelsen. Ifølge Cordua er besparelserne, som særligt vil ramme de langtidsledige medlemmer af LO, et direkte modsvar fra regeringen på fagbevægelsens aftale med oppositionen om genopretningsplanen Fair Forandring. Det, som LO's formand Harald Børsting har beskrevet som »en dolk i ryggen« fra regeringens side, er ifølge Cordua nok dette, men var også forventeligt på grund af fagbevægelsens genforlovelse med S og SF - han ser blandt andet det nye loft over fradrag på fagforeningskontingenter som en måde at flytte medlemmer fra de 'røde' til de 'gule' fagforeninger.
I sin leder samme dag erklærer Bent Winther sig enig i, at regeringens tiltag er et bevidst angreb på fagbevægelsen, men han minder desuden om, at angrebet kan have den utilsigtede virkning, at det udhuler den danske arbejdsmarkedsmodel, kendt som flexicurity, som er noget unikt dansk, som alle arbejdsmarkedets parter nyder godt af.
Gorm Friborg mener, at Corduas udlægning er unuanceret, og han minder om, at Claus Hjort Frederiksen i et interview i Børsen i 2002 gjorde klart, at VK-regeringen ville gennemføre den borgerlige politik, men over tid, så vælgerne ikke føler sig tromlet ned. Han fortsætter: »En simpel årsagsslutning, som at fagbevægelsen selv er skyld i en reduktion af dagpengeretten og kontingentfradrag, er en illusion og forsimpling af nogle meget komplekse politiske realiteter.«
Ifølge Karl Lassen er tiltaget godt, idet fradragsretten er uretfærdig: »Det er helt uforståeligt at en forenings medlemmer skal have skattefradrag for sit kontingent, mens andre ikke skal. Hvorfor får man ikke fradrag for kontingent til FDM eller golfklubben?«, spørger han, og tilføjer, at det ikke er en regerings opgave at støtte politiske foreninger.
Frej Klem Thomsen citerer Claus Hjort Frederiksen for 31. maj 2007 at have udtalt: »Vi rører ikke ved dagpengeperioden«, og Kristian Thulesen-Dahl for 9. januar i år at have sagt: »Vi kan under ingen omstændigheder støtte (...) reformer, der skærer i efterlønnen eller sænker dagpengeperioden«. Han konkluderer at et valg ville være ønskeligt.
»I andre OECD-lande har man altså mere sikkerhed i ansættelsen,« skriver Karsten Aaen og fortsætter: »Man har lovgivning for alle, f.eks. lovgivning om opsigelsesvarsler, ferier og dagpengenes størrelse og periodens længde. Derudover satser man altså mere på omskoling og efteruddannelse, end man gør her i Danmark nu.«
Information bringer hver fredag på denne plads et uddrag af ugens mest interessante kommentarer fra debatten på information.dk

