Udygtighedens udeblevne konsekvens
Politiet og den slags småting fungerer ikke ordentligt og det er bare ærgerligt
I Lene Espersens tid og under hendes ansvar har justitsvæsenet gennemført en ringe forberedt politireform, der i mangt og meget og princippet minder om hastværket og sjuskeriet i strukturreformen.


 I det danske politiske system, som det takket være flertallet fungerer for tiden, er det i bemærkelsesværdigt omfang uden konsekvenser, når aktørerne i toppen dummer sig. Blot de pågældende er i overensstemmelse med den nye populistiske korrekthed, er tøjrslaget langt. En særlig immunitet over for kritik er efterhånden knyttet til forvaltningen af visse politiske ledelsesfunktioner, hvor man i gængs parlamentarisk praksis - og fortsat over for lavere rangerende aktører, og når Dansk Folkeparti ruller sig ud - afsikrer ministre og andre ledere der begår fejl til offentlig ydmygelse med efterfølgende fyring. 
En særlig art tilhører Peter Brixtofte, hvis krop var dyppet i Styx, men ej hans hæl, og for hvem den alt for dyre rødvin blev til vand og brød i munden. Ynkeligt faldt Brixtofte ud af systemet, og skønt han i sin tid afløste Anders Fogh Rasmussen, da denne var kasseret som skatteminister efter kreativ bogføring og grov vildledning af Folketinget. 
Men den magtfulde Farum-borgmester med den vilde livsstil kom aldrig med i inderkredsen i Venstres dystre verden. Dertil var han for forskellig fra den nye top og ikke af det stof, hvoraf man skaber statsministre. Ikke blot den fængslede eksborgmesters tolerante syn på alkohol betalt af andre, men også hans ædrueligt opfattelse af fremmede måtte ende med diskvalifikation. 
Fogh Rasmussens brøde betød omvendt (næsten) intet, skønt forseelserne i forvaltningsmæssig forstand formentlig var alvorligere; tværtimod opfattedes i egne kredse den senere statsministers gerninger som handlekraft og mod. 
Her var en politiker der ondulerede lov og forretningsorden, fyrede genstridige embedsfolk alt i en større sags interesse - og lagde alen til den positive bedømmelse i de luftlag, hvor hensigten helliger langt de fleste midler, også de ulovlige. Andre kan herefter, og så meget de orker, være nok så meget af den opfattelse at sådanne tilsidesættelser af spillereglerne, er udtryk for manglende politisk dømmekraft og dygtighed eller vidner om en moralsk brist og grundlæggende uegnethed. 
Mistanken om at det sidste er tilfældet, kan man fristes til at bestyrke ved iagttagelsen af Fogh Rasmussens vurdering af spørgsmål som krig og fred, hans stædige insisteren på intimkontakt til Amerika i stadig dybere krise, samt til USAs afgående præsident - formentlig den ringeste og dummeste i Unionens historie og mest Europa-fjendtlige siden George Washington. Disse ikke så få og små fejltagelser har ikke fået nævneværdig betydning for statsministerens magtposition, baseret som den er på Dansk Folkeparti, hvis udenrigspolitiske filosofi i de store og hele er identisk med statsministerens og de amerikanske højrerepublikaneres.
Straf, straf, straf 
Det er ikke uden betydning, hvem der er bedømt og hvem der bedømmer, når regnebrættet gøres op, og konsekvenserne af givne handlinger udmåles. 
Se nu til Lene Espersen, den tidligere justitsminister, der nu beklæder sit partis formandspost og er landets vicestatsminister. 
I Espersens tid som justitsminister er straffene konsekvent sat op; nul-tolerance er i de forgangne år blevet løsenet for kriminalitetsbekæmpelsen; kriminalitet opfattes som selvvalgt uden skelen til forbryderens baggrund og forudsætninger; det er ikke samfundets skyld, men skyldnerens. 
At samfundet kan have en finger med i spillet afvises både af den tidligere minister og af statsministeren. Normalitetsbegrebet i relation til fællesskabet tolkes entydigt; den daværende justitsminister har med stolthed over sin egen bramfrihed og mangel på humanistisk betingede reflekser bekendt sig til den uinformerede retsfølelse, hvor man straffer, før man spørger og straffer så hårdt som muligt, og hvor viden om forbrydelsens detaljer og omstændigheder er underordnet. 
Enhver med blot den ringeste indsigt i de dele er klar over at disse holdninger og medfølgende foranstaltninger: mere straf og mere straf og mere straf er uproduktivt, som det så smukt hedder, eller ligefrem skadeligt både for den straffede og for det samfund, i hvilket vedkommende forbryder gerne skulle sluses tilbage. 
Erfaringerne er utallige, undersøgelserne entydige. Under normale omstændigheder i sunde virksomheder ville man øjeblikkeligt afskedige en ledende person, der mod bedre vidende opererede i den grad uhensigtsmæssigt for ikke at sige tåbeligt. 
Men det danske politiske system har siden 2001 sat en ære i at understrege uvidenhedens og det uoplystes dyd. Eksperter har vi nok af, som førstemanden har sagt. Uinformeret fordom er mere værd end informeret forstandighed. Og så meget mere værd at når endog selve grundstrukturen i det forvaltede område går krakemut, ja så foretrækkes fortsat uforstandigheden og uvidenhedens konklusioner overensstemmende med de populistiske fordomme.
 I andre erhvervsmæssige sammenhænge og i mange andre lande ser man som antydet næppe med milde øjne på en forvaltning, der uantastet fører sig frem på trods af møjsommelig indsamlet viden. Ingen har jo nogensinde, ej heller i demokratiets hellige navn, evnet at forsvare visdommen i dennes modsætning endsige med åben pande foretrukket udygtigheden frem for duelighed.
Akut og katastrofal
I Lene Espersens tid og under hendes ansvar har justitsvæsenet gennemført en ringe forberedt politireform, der i mangt og meget og princippet minder om hastværket og sjuskeriet i strukturreformen med amternes nedlæggelse, kommunesammenlægningerne og regionernes oprettelse. Politireformen synes dog mere akut katastrofal, hvor ulykkerne i regionerne viser sig langsommere (men sikkert). 
I det øjeblik et politi i et samfund ikke fungerer noget nær 100 procent optimalt, har samfundet faktisk et problem. Eller mange problemer. Mest nærliggende at de forbrydelser, som regeringen ellers er så hidsig efter at gengælde hårdt og kontant, ikke efterforskes og opklares med betydelige sikkerhedsrisici til følge. Såfremt man nærer ambitioner om at blive bankrøver, har i nyere tid kun betingelserne i den politiløse tid under besættelsen været gunstigere end nu. 
Kan man tøjle sin ambition en smule og nøjes med cykeltyverier og indbrud hist og her, er man stort set på den sikre side; med mindre man er total idiot og lægger sit visitkort på gerningsstedet eller anholder sig selv. 
Denne justitskrise, som dag for dag bliver mere synlig, kan på sigt udløse opkomsten af flere private vagtværn og i værste fald borgernes selvtægt. Og så er vi igen ved ansvaret for fadæsen. Lene Espersen synes ikke anfægtet. 
Den nye justitsminister har ellers skruet bissen på, men selvsagt kun over for politiets ledelse. Den nye justitsminister har før været kulturminister, og her har han huseret og lagt adskillige områder øde, nedlagt musikkens spillesteder, sanktioneret biblioteksvæsenets forringelser, nedsat forfatternes indtægter, sat TV2 til salg uden at undersøge sagen ordentligt, udnævnt en stribe uheldige bestyrelsesformænd i det kulturelle liv og meget andet. Det sker der heller ikke noget ved. 
Der sker ikke noget, når man har et flertal, der ikke har noget imod at møjsommeligt opbyggede værdier brydes ned uden begavede alternativer. Dette er hvad man forstår ved en krise. Langt alvorligere end værdipapirers styrtdyk og markedets sammenbrud, selv om det er alvorligt nok. Og nu er der ikke mere plads i denne klumme, men man kan blive ved og ved.

