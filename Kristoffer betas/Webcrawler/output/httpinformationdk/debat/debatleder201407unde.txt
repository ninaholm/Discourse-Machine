Underklassens frie bevægelighed
LEDER


Det er nok aldrig specielt fedt at leve på gaden i et andet land, men i disse måneder er det særligt stressende at være udenlandsk hjemløs i hovedstadsområdet.Som Information beskrev i mandags, er politiet i disse måneder i gang med en særlig sommerindsats over for udenlandske hjemløse, som ifølge medier tigger, spiller musik, samler flasker, laver bål, overnatter og besørger i københavns gader og parker. En indsats, der af en række hjemløse-organiationer bliver kritiseret for at chikanere de hjemløse, der for en stor dels vedkommende har ret til at være i landet.Er man vokset op i det danske velfærdssystems stærke favn, er det i første omgang svært at forstå, hvorfor folk vil leve en så ussel tilværelse i de danske gader. Men det er vel egentligt ikke så underligt. Hvis der er noget, historien burde have lært os, er det, at mennesket altid har krydset grænser for at forbedre deres livssituation. Det gjorde fattige danskerne også, da de for ikke længe siden udvandrede til en usikker tilværelse som nordamerikanske nybyggere. Den menneskelige stræben efter lykken er et universelt grundvilkår.I dag har det stadigt dybere EU-samarbejde, i hvilket arbejdskraftens frie bevægelighed er en hjørnesten, givet os mulighed for ubesværet at rejse, studere og arbejde i vores nabolande på en måde, som vi i dag ser som en næsten naturgiven rettighed. Men ikke kun den ressourcestærke og veluddannede klasse er i stand til at købe en fly- eller busbillet. Også kontinentets mindre privilegerede grupper benytter selvfølgelig deres rettigheder til at søge lykken i den anden ende af unionen. Nogle fordi de f.eks. som mange romaer chikaneres ud af deres hjemlande. Andre fordi de som f.eks. de afrikanske migranter med opholdstilladelse i Spanien eller Italien tiltrækkes af et nordisk arbejdsmarked, der trods den økonomiske krise på ingen måde er ramt lige så hårdt som det sydeuropæiske, hvor arbejdsløshedens omfang er epidemisk.Skønt EU giver vide rettigheder til at prøve lykken under fremmede himmelstrøg, hersker der blandt borgere, myndigheder og arbejdsgivere fortsat enorm uvished om de arbejdssøgende migranters rettigheder. DR kunne i går dokumentere, hvordan en rumæner gentagne gange blev uretmæsigt afvist på forskellige jobcentre, fordi han ikke havde et dansk cpr-nummer. Samtidig ved mange arbejdsgivere ikke, at et manglende cpr-nummer ikke forhindrer dem i lovligt at ansætte udenlandske EU-borgere.Der er behov for, at arbejdsgivere og myndigheder opruster deres viden på området. Men mest af alt er der behov for, at landets politikere tør åbne øjnene for den nye virkelighed på gadeplan. I stedet for som socialdemokraternes retsordfører, Trine Bramsen, at forfalde til ignorante og usmagelige udsagn om, at Danmark ikke skal være hotel for Europas hjemløse.Hvis man som den politiske overklasse elsker EU&rsquo;s åbne grænser, må man også forholde sig til, at også mindre privilegerede grupper drager til Danmark for at søge arbejde. Det er i bund og grund en skandale, at det i dag er de private og kirkelige organisationer, der primært hjælper de udenlandske migranter, som jo er her som en logisk konsekvens af Danmarks EU-medlemskab. Optimalt burde der være en fælles EU-hjemløsestrategi, men indtil da bør politikerne finde ud af, hvordan vi som samfund på en ordentlig måde håndterer de trods alt relativt få udlændinge, der i kortere og længere tid ender som hjemløse i Danmark. Den nuværende situation er uværdig. Som hjemløse Fidel på 45 år formulerede det: &raquo;Jeg er et menneske, og det giver ingen mening, at jeg skal sove i en park.&laquo;At hjælpe de tilrejsende EU-borgere med et bad, en seng og saglig information om deres (ofte utroligt ringe) muligheder for at komme ind på det danske arbejdsmarked, ville både være godt gammeldags humant og samtidig hjælpe de danskere, der føler sig generet af de udenlandske hjemløse. Tilmed kan politiet så fokusere på det, de burde &ndash; nemlig at fange rigtige forbrydere.At sætte politiet til at rydde op i Københavns gader i stedet for at udtænke en holdbar socialpolitisk løsning vil blot gøre livet hårdere for en i forvejen udsat gruppe, der kun gør, hvad mennesker nu engang altid har gjort. Nemlig kæmpet for et bedre liv.
