Venstrefløjens argumenter fortrænges i gældsdebat
Den økonomiske visdom vendes på hovedet i den igangværende økonomiske debat. Alt sættes ind på at nedbringe gæld, og der er ikke plads til det klassiske centrum-venstre-synspunkt, at vi bør investere os ud af kriser, lyder kritikken
Regeringens kriseretorik er med til at gøre debatten unuanceret, absurd og decideret farlig, lyder kritikken.


 SRSF-regeringen har argumenterne klar, når den skal begrunde, hvorfor det er nødvendigt med en stram europæisk finanspagt for at få Danmark og Europa ud af den økonomiske krise, vi i øjeblikket befinder os i:
Det vigtigste er først og fremmest at få styr på gælden. Lande skal ikke bruge flere penge, end de har. Og det er ikke kun borgerlig politik at være økonomisk ansvarlig, lyder nogle af de hyppigst gentagede sætninger.
Men den retorik er med til at gøre debatten unuanceret, absurd og decideret farlig, lyder kritikken nu fra blandt andre Kristian Weise, direktør i centrum-venstre-tænketanken Cevea:
»Det er, som om den økonomiske visdom er vendt på hovedet, fordi der nu tales om, at den eneste måde, man kan være økonomisk ansvarlig på, er at have total balance i sine budgetter og få nedbragt sin gæld så hurtigt som muligt,« siger han og henviser til den finanspagt, som netop er forhandlet færdig i EU, og som stiller en række skrappe krav til landenes budgetter. Og truer med bøder, hvis de ikke overholdes.
»Her må man sige, at det er mindst lige så ansvarligt — eller faktisk mere ansvarligt — at investere i de ting, som skaber fremtidens vækst, og som sørger for, at man har et stærkt samfund.«
Også Bent Greve, professor i økonomi ved Roskilde Universitet mener, at den nuværende debat om Europas økonomiske krise er ensidig.
»Debatten får den her mærkelige karakter af, at et budgetunderskud er et budgetunderskud, uanset hvad det opstår af. Men så bliver debatten meget unuanceret, for hvis det er investeringer, som giver et godt afkast bagefter, i form af lavere udgifter eller øget indtjening — så kan det sådan set være fornuftigt nok, selv om underskuddet bliver lidt større nu og her. Og det er underligt, at man ikke tager diskussionen om, hvad der i virkeligheden ligger bag,« siger Bent Greve, der understreger, at det ikke er holdbart, når lande konstant kører med store underskud og opbygger en enorm gældsbyrde. Og at lande ikke altid blot kan undskylde sig med, at de vil investere i fremtiden:
»Men det bliver meget unuanceret, når kun et enkelt milliardbeløb i et budgetunderskud bliver nævnt, og pludselig virker meget skræmmende. Ingen tager tilsyneladende i betragtning, at det jo faktisk kan være en fornuftig prioritering af ressourcerne.«
Kristian Weise mener sågar, at begrebet ’offentlig gæld’ er blevet dæmoniseret i den nuværende debat.
Generelt princip
»Men det er absurd, for gæld jo altid er blevet brugt — af virksomheder og stater — til at investere i det, vi skal leve af i fremtiden. Det er ikke engang keynesianisme, det er et generelt økonomisk princip,« siger han og henviser til den engelske økonom, John Maynard Keynes, der var fortaler for at lade staten føre en meget ekspansiv finanspolitik i krisetider — ved at investere og bruge penge for at afbøde en krises konsekvenser.
»Det paradoksale er, at alle blev keynesianere og investerede, lige da krisen ramte. Men nu har alle efterhånden sadlet om, både blandt politikere og økonomer, og den altdominerende tanke i øjeblikket er, at gæld pr. definition er af det onde, og at det eneste, man bør gøre, er at nedbringe gælden så hurtigt som muligt — altså ved at skære.«
Det synspunkt deler Bent Greve, der bemærker, at den danske centrum-venstre- regering med Helle Thorning-Schmidt (S) i spidsen, benytter de samme argumenter. Og uden den politiske debat, der tidligere har hersket om den ekspansive finanspolitik, fremstår de som om, der kun er én vedtaget sandhed:
»Man kan sige, at debatten om gæld og budgetunderskud er presset så meget, at det er svært at have et andet synspunkt. Historien lyder nu udelukkende, at problemerne er så store, at man må acceptere strammere budgetdisciplin, end der egentlig økonomisk set er brug for. Derfor er det svært at få en mere nuanceret diskussion af, at der faktisk også er nogle lande, der ville have godt af at ekspandere lidt.«

