Vejen ud
LEDER


 
	Reaktionerne på budskabet er stærkere end selve ordene. Reelt opsigtsvækkende ville det i virkeligheden være, hvis politikere afviste at lade krigen i Afghanistan underkaste en evaluering, når vi snart trækker de sidste danske soldater ud af landet.

	Derfor kan det undre, at Radikale Venstres forsvarsordfører, Zenia Stampe, mødes med forargelse, når hun i Berlingske kalder på en evaluering og samtidig konstaterer det åbenlyse: »Vi kunne ikke nedkæmpe hele Taleban, og det var en illusion at tro, at vi på 10 år kunne forvandle et ekstremistisk samfund til et demokrati.«

	Den erkendelse er rigtig, men den gør ikke nødvendigvis den danske krigsindsats i Afghanistan forkert.

	Det var et stort set enigt Folketing, der besluttede at drage i krig i Afghanistan, og det er et stort set ligeså enigt Folketing, der nu kritiserer Zenia Stampe. Forrest i kritikken går tidligere udenrigsminister Niels Helveg Petersen (R), der erindrer sin yngre partifælle om partiets enstemmige opbakning til indsatsen i Afghanistan – såvel entré som exit.

	Påfaldende er det, at et ønske om en evaluering optages som et angreb på grundlaget for krigen. Selv om der er enighed om først at gå ind i og siden at gå ud af en krig, så ophæver det jo ikke behovet for at evaluere alt det, der ligger ind imellem. Det er et udtryk for en logik og tankegang, hvor der kun er plads til to standpunkter: For eller imod. Det bliver ingen klogere af.

	Når debatten omgående piskes op, skyldes det en moralsk sammenstilling af politikernes beslutninger og de militære konsekvenser deraf.

	»Jeg ved godt, debatten er meget ømtålelig, fordi vi risikerer at såre soldaterne,« erkender Zenia Stampe. 43 danske soldater har mistet livet i Afghanistan. Underforstået: Var det prisen værd?

	Den form for evaluering kan ingen bruge til noget som helst. De pårørende til de dræbte soldater mindst af alle. Derfor må de to ting holdes adskilt, når politikerne forhåbentlig snart er rede til den nødvendige evaluering af 12 års krigsindsats i Afghanistan.

