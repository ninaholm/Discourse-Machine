EU-toppen truer velfærd og demokrati
Europrojektet synes ikke blot at føre til sparepolitik på bekostning af velfærdsstaten, men også en magtcentralisering på bekostning af demokratiet


Udviklingen i Grækenland har på mange måder sat fokus på en række grundlæggende problemer omkring europrojektet og EU&rsquo;s valutaunion. På trods af de negative konsekvenser af sparepolitikken har EU-toppen valgt at fortsætte og endda intensivere den med nye massive krav om budgetforbedringer i Grækenland.Sparepolitikken over for Grækenland er ikke et særtilfælde. Tværtimod har den samme politik i større eller mindre udstrækning været ført over for alle Sydeuropæiske lande. Ja, faktisk har det i den grad været den anbefalede økonomiske politik i hele EU efter finanskrisen og efter gældskrisen, hvor sparepolitikken er blevet indskrevet som den anbefalede, ligefrem nødvendige politik, i både Europluspagten og Finanspagten. Mens ønsker fra den europæiske fagbevægelse og fra centrum-venstre-partier og regeringer i EU om vækst og beskæftigelsesorienteret, lempelig økonomisk politik er blevet ignoreret.Et gennemgående træk for alle sydeuropæiske lande har også været, at EU primært har ydet lån, så eksisterende lån kunne tilbagebetales (og dermed gøre EU&rsquo;s egne storbanker fri af deres långivning). Der er ikke givet EU-støtte til investeringer, produktivitetsudvikling og jobskabelse på trods af, at der i eurozonen og EU er et grundlæggende problem omkring lavere produktivitet og konkurrenceevne i de sydeuropæiske økonomier i forhold til Nordeuropa.Intern devalueringAt EU således konstant har ført sparepolitik og ikke vækstpolitik kan ikke betragtes som nogen tilfældighed, men er i direkte forlængelse af de såkaldte konvergenskriterier for medlemskab af ØMU&rsquo;en, som lå i Stabilitets- og Vækstpagten og som senest er nedfældet i udvidet omfang i Finanspagten.Her handler målene for europrojektet netop ikke om vækst og beskæftigelse, men om monetaristisk inspirerede målsætninger om balance på de offentlige finanser gennem snævre grænser for statsunderskud og statsgæld og dermed for finanspolitikken.At disse snævre grænser umuliggør en vækst- og jobskabende økonomisk politik og dermed kun vil muliggøre en neoliberalistisk austerity-politik viser EU&rsquo;s håndtering af gældskrisen i Sydeuropa. Her har recepten for den økonomiske politik været en såkaldt intern devaluering, hvor lønninger og arbejdsvilkår forringes, og hvor navnlig offentlige ydelser og offentlig beskæftigelse beskæres.Den gennemgående konsekvens har således været en tilbagerulning af velfærdsstaten i de kriseramte EU-lande &ndash; en tilbagerulning, som i det græske tilfælde synes endeløs og at måtte ende med velfærdsstatens fuldstændige afskaffelse.CentraliseringEn sådan reduktion af velstand og velfærd for den brede befolkning kan naturligvis ikke ske uden protester fra store vælgergrupper, hvilket jo også er set i diverse sydeuropæiske lande, navnlig Grækenland og Spanien. Derfor er det ikke tilfældigt, at der parallelt med sparepolitikken har været en stigende tendens til centralisering af den økonomisk politiske magt i EU-toppen, ja, endog uden for denne i de helt udemokratiske institutioner, ECB og IMF.Denne centralisering har fra EU-toppens side været et svar på det grundlæggende problem, at den økonomiske politik i EU ikke er besluttet gennem en fælles europæisk demokratisk proces, men primært er forankret i EU-institutionernes top og dermed savner demokratisk legitimitet.Man kan spørge, om centraliseringen af magten i EU-toppen slet og ret har skullet løfte beslutningsmagten for den økonomiske politik væk fra det demokratiske niveau og dermed bringe sparepolitikken udenfor rækkevide af modstanden i de nationale demokratier imod austerity-politikken?Det er af mange iagttagere blevet peget på, at der i forbindelse med finanspolitikken mangler en demokratisk fastlæggelse heraf i EU-regi. Men som det græske eksempel mest ekstremt viser, så er manglende demokrati i forbindelse med sparepolitikkens fastlæggelse ikke et problem, men tværtimod løsningen på, hvordan den gennemføres på trods af folkestyret. Med andre ord synes europrojektet ikke blot gennemgående at resultere i sparepolitik på bekostning af velfærdsstaten, men også en magtcentralisering på bekostning af demokratiet.Henrik Herløv Lund er økonom, cand.scient.adm.
