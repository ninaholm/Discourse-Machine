De ’farlige medier’ og den misforståede psykiatri
Når medierne i månedsvis har buldret løs om ’den farlige psykiatri’ er det nok, fordi der er noget om det. Det er derfor problematisk, når to yngre læger i psykiatrien forsøger at lukke debatten ved at blandt andet at hævde, at den negative omtale risikerer at føre til flere selvmord, fordi patienterne bliver skræmt væk fra psykiatrien og den dulmende medicin


 To yngre læger i psykiatrien, Andreas Hoff og Mette Berg Christiansen, giver i en kronik i Information fredag den 14. december udtryk for bekymring over konsekvenserne af mediernes aktuelle kritik af psykiatrisk praksis. Kort sagt er de bange for, at den negative omtale af for eksempel overmedicinering og tvang vil få mennesker til at undlade at opsøge psykiatrien, droppe medicinen og i værste fald medføre selvmord. Det er alvorlige sager. Der må lyttes til kritik, men jeg er bekymret over, at de to, som jo i høj grad kan være med til at præge fremtidens psykiatri, ikke har mere at byde på, end en fortælling om, at psykiatrien fungerer, og at der ikke er behov for farlig og udefrakommende kritik. For hvordan skal vi komme videre i en dialog og i udvikling af psykiatrien, hvis kritik er farlig? Kan man tænke sig en mere magtfuld og effektiv stopper for diskussion end at påstå, at den kan få alvorligt forpinte mennesker til at tage deres eget liv, som de to kronikører tilsyneladende lægger op til?
Andreas Hoff og Mette Berg Christiansen taler om mediernes ensidige fremstilling og ligefrem ’vrangbilleder’. Lad os se lidt nærmere på fakta, i første omgang helt ukontroversielle fakta, som ikke er opfundet af medierne, men som er baseret på offentligt tilgængelige data.
For det første kan det konstateres, at polyfarmaci, altså behandling med flere antipsykotika på samme tid, fortsat er udbredt og stort set ikke er faldet på trods af Sundhedsstyrelsens vejledning om, at monofarmaci bør foretrækkes. Hele 23 procent af de 18-64-årige fik således mere end ét antipsykotisk lægemiddel ad gangen i 2011.
Ikke tale om vrangbilleder
Med udgangspunkt i sommerens såkaldte Glostrupsag er det veldokumenteret, at overmedicinering forekommer, også langt mere omfattende og landsdækkende og undertiden ligefrem i livstruende omfang.
En undersøgelse fra Sundhedsstyrelsen viste i 2006, at mennesker i behandling med både antipsykotika og benzodiazepiner havde en øget risiko for at dø i forhold til dem, der ikke var i kombinationsbehandling. Nyere undersøgelser bekræfter dette.
Mennesker med psykiske lidelser lever gennemsnitligt 20 år kortere end befolkningen som helhed. Overdødeligheden er altså høj, og eksempelvis væsentligt højere end i Finland og Sverige. Der er mange og komplekse årsager til den forhøjede dødelighed, men det er indiskutabelt, at en del af den skyldes komplikationer og bivirkninger af psykofarmaka, især antipsykotika.
Andreas Hoff og Mette Berg Christiansen henviser til »statistisk sikre« undersøgelser, der skulle vise, at mennesker med skizofreni lever længere, hvis de er i behandling med antipsykotika. Disse undersøgelsesresultater er dog stærkt omdiskuterede, og der foreligger lige så ’statistisk sikre’ undersøgelser, der viser det eksakt modsatte.
Psykiske lidelser er forbundet med en øget risiko for selvmord. Vi ved således, at mennesker, som mindst én gang har været indlagt på en psykiatrisk afdeling, tegner sig for omkring halvdelen af selvmordene i Danmark, og at selvmordsrisikoen er 20 gange større for denne gruppe end for befolkningen som helhed.
Tvang er stadig udbredt
Årsagerne til disse selvmord er derimod ikke så entydigt klarlagt. Man ved fra danske undersøgelser, at selvmordsrisikoen for patienter med psykiske lidelser, er højest under indlæggelse og i den første periode efter udskrivelse, men man har, så vidt jeg er orienteret, ikke undersøgelser, der kan understøtte, at det at undlade at gøre brug af indlæggelse og/eller medicinering, som Andreas Hoff og Mette Berg Christiansen synes at mene, i sig selv øger selvmordsrisikoen.
Næsten en fjerdedel af de indlagte patienter i psykiatrien, 22,9 procent, blev i 2011 udsat for tvang. Såvel tvangsindlæggelser som tvangstilbageholdelser – som også kan ske efter en frivillig indlæggelse – er stigende. Det samme er tvangsbehandling, som bl.a. kan ske med medicin, men også og i stigende omfang med ECT-behandling (elektrochok).
Er det et udtryk for pressens ’vrangbilleder’ at stille spørgsmålstegn ved, om dette er et udtryk for god kvalitet? Er det på grund af sådanne ’vrangbilleder’, at menneskers tillid til psykiatrien svækkes – eller burde tallene i sig selv give anledning til en vis ydmyghed hos dem, der skal repræsentere psykiatriens fremtid?
Jeg efterlyser – ligesom Andreas Hoff og Mette Berg Christiansen selv gør det – en nuanceret debat. Den fordrer, at unge danske psykiatere tør lytte til de legitime kritiske røster, som verdensomspændende rejser sig i forhold til, hvor den ’psykofarmakologiske revolution’, som indledtes for mere end 50 år siden, har bragt os hen.
 
Pernille Jensen er cand.pæd. og er næstformand i Dansk Selskab for Psykosocial Rehabilitering. Hun er bl.a. forfatter til bogen ’En helt anden hjælp’, Akademisk Forlag, 2006

