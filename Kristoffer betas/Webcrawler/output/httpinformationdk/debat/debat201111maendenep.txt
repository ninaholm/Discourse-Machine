Hvor er mændene på vej hen?
Der skal øremærkes selvstændige barselsorlovsrettigheder til mænd, lyder én af anbefalingerne i ny rapport fra Tænketanken VM  — Viden om Mænd, som sætter fokus på de ligestillingsmæssige problemstillinger, der knytter sig til mænd og maskulinitet
Der mangler fortsat ligestillede rettigheder, når det drejer sig om barselsorlov, men også områder som mænds sundhed, livsstil og uddannnelses-muligheder bør være blandt handlingsområderne, når det gælder ligestillingspoltik, mener kronikørerne.


 I 1960-, 1970- og 1980’erne skete en bevægelse, som rystede det den gang ikke så moderne samfund: Kvinderne kom fra hjemmene ud på uddannelsesstederne og arbejdsmarkedet. Det ændrede mange ting i parforholdene, i familierne, på arbejdspladserne og ved hele samfundet. Det fik også stor indflydelse på kvinderne selv. Ikke mindst blev det klart, at en sådan forandring også er fyldt med mange modsætninger og udfordringer (det som hed problemer den gang) både for den enkelte kvinde og hendes familie og for samfundet. De forskellige livssfærer kunne og kan ofte ikke gå op i en højere enhed. Det, der kræves det ene sted, er ubrugeligt det andet, den tid, der går til det ene, går fra det andet etc.
Netop i disse år ser vi en forandring med mænd og mandens køn i centrum: Mændene eller mange af dem er i en bevægelse, der blandt mange forhold omfatter:
1) At nærme sig hjemmet, omsorgsrollen og familielivet fra arbejdslivet og arbejdspladsen.
2) At ændre position fra gennemsnitligt at være det højest uddannede til at blive det lavest uddannede køn, og endog det køn med flest uden uddannelse.
3) At blive i flertal i ’Udkantsdanmark’ og i mindretal i storbyområderne.
4) Tab af de arbejdspladser, som mændene traditionelt har været næsten alene om at besætte, uden at der kommer erstatninger.
5) At blive opdaget og opdage sig selv som køn i sundhed og sygdom, i udsathed, i kriminalitet mv. og opdage, at her går det ubetinget dårligst for mændene på samtlige områder.
Tilsammen er der tale om en markant og måske lige så betydningsfuld omvæltning, som den, der skete, da kvindernes livsforhold ændrede sig. Den nuværende forandringsproces i mænds og dermed familiers og hele samfundets liv omfatter både positive og negative elementer. Der er mange positive ting i det, at mænd nu i langt større grad end nogensinde tidligere i den menneskelige civilisation deltager ligestillet i familieliv, er med ved deres børns fødsler og har et nært samvær med deres børn helt fra begyndelsen. Vi er faktisk ved at få ’det faderrige samfund’. Det er også positivt for parrelationer, at der ikke altid behøver at være et fastlagt status-, uddannelses- eller løn-hierarki.
Hvori består det sjove?
Derfor er al den snak om ’tabermænd’, som mange ynder at benævne den moderne mand, både forkert og uden den empati, som en sådan omvæltning jo også kunne kalde på. For eksempel støder mange mænd i disse år på nøjagtig de samme modsætningsforhold imellem arbejdsliv og engagementet i familien, som kvinder stødte på fra 1970’erne og frem.
Mændene møder dem blot nu i omvendt rækkefølge, hvilket bestemt ikke gør modsætningerne mindre sønderrivende og eller lettere at løse. Eller tag det, at der mangler tusindvis af praktikpladser til fortrinsvis drenge, som dermed kan blive uddannelsesløse. Eller det forhold, at mænd har halvanden til to en halv gang så høj dødelighed af stort set alle sygdomme eller begår selvmord tre-fem gange så hyppigt som kvinder.
Er det sjovt at kalde det for ’tabermænd’?
Med både de nævnte gevinster og problemer kalder denne forandringsproces på opmærksomhed og på, at der er behov for at hjælpe til for eksempel i mændenes engagement i børn og familieliv, hvor den øremærkede barselsorlov til mænd kan blive den helt store gevinst for familierne; at skabe nye muligheder ikke mindst i forhold til uddannelse og arbejdspladser, hvor fremtiden for tusindvis af drenge og mænd er på spil; og at gribe ind med forebyggende og ’behandlende’ tiltag, hvor der i forhold til mænds høje sygelighed og dødelighed af både sygdomme, ulykker og selvmord, de udsatte mænds forhold, 0g mænds kriminalitet er stort behov for handling. Forandringerne i mænds liv og i maskuliniteten er derfor også i høj grad i fokus.
Derfor etablerede vi sammen med en lang række kloge og erfarne mennesker for et halvt år siden Tænketanken VM — Viden om Mænd. Vi synes, at hele denne proces og de vigtige samfundsforhold, sundhedsforhold og personlige forhold, den skaber, kalder på en seriøs tilgang.
For det første er det nødvendigt at synliggøre og skabe indsigt i de forhold, der har betydning for de forhold, der påvirker og kommer ud af forandringerne vedrørende drenge, mænd og maskulinitet. Samtidig er der behov for at bringe forslag frem, der kan forbedre drenge og mænds ligestilling og ligebehandling midt i denne proces.
Her ligger der i forvejen masser af velfunderet viden fra allerede gennemført kønsforskning om mænd og maskulinitet og fra al den øvrige samfundsforskning, humanistiske forskning og sundhedsforskning, ligesom der også er indhøstet en mængde erfaringer fra praktisk arbejde med mænd, der alt sammen har belyst kønnenes forhold og peget på de store forandringer for mænd og i maskuliniteten, vi er vidne til i denne tid. Det er viden og forskning, som er omfangsrig både i Danmark og Norden.
Selvstændige rettigheder
Derfor har tænketanken som sit startprodukt ud fra den eksisterende viden lavet seks små analyser af de væsentligste forhold på områderne:
’Mænd, sundhed og livsstil’, ’Mænd, arbejdsmarked og barsel’, ’Mænd, drenge og uddannelse’, ’Faderskab, familieformer og omsorg’, ’Socialt udsatte mænd’, samt ’Mænd og kriminalitet’.
Analyserne har vi fulgt op med 30 forslag til en politik, der kan forbedre drenge og mænds ligestilling på fornævnte områder. Her er det selvfølgelig vigtigt at understrege, at mænd ikke er eller kan forstås som en homogen gruppe. Mænd er som mennesker i det hele taget præget af mange faktorer så som køn, sociale forhold, etnicitet, alder, geografi, demografi, seksualitet, nationalitet, sprog mv. Det forhold må altid indgå i forståelsen og analyserne af menneskers liv og samfundsudviklinger.
For eksempel: I forhold til mænd som fædre konstaterer vi, at mænd og kvinder i dag ikke har lige muligheder for barselsorlov og derfor heller ikke lige mulighed for tidlig tilknytning til deres børn. Den nuværende lovgivning bygger på forældede kønsopfattelser. Ret til orlov med løn er i dag på overenskomstniveau, hvilket betyder, at fædres muligheder er afhængige af, hvilken branche, de er beskæftiget i, og de overlades til individuelt at forhandle orlov på den enkelte virksomhed .
Vi foreslår derfor, at forældre skal have ligestillede barselsorlovsrettigheder, så de både formelt og reelt sikres lige muligheder for orlov og dermed for tilknytning til deres børn ved forældreskabets start uanset køn og branche.
Der skal øremærkes selvstændige orlovsrettigheder til fædrene, da rettigheder er med til at normalisere, at også mænd tager barselsorlov, og vil legitimere orloven på arbejdspladsniveau. Der skal sikres lønmæssig kompensation til mænd; f.eks. via barselsfonde. Retten til orlov bør ikke bindes til en bestemt periode, men kunne bruges på andre tidspunkter inden for den samlede orlovsperiode. Orlovsreglerne skal være lovgivning, så forældrenes fordeling af barsel er uafhængig af, hvem der tjener mest.
De 30 analyser og de 30 forslag, der præsenteres i dag, er kun en begyndelse. Men vi opfatter det som en velfunderet faglig ramme for et nødvendigt længerevarende og dybtgående arbejde med de problemstillinger, der knytter sig til mænd og maskulinitet i den forandringsproces, de gennemgår. Vores forslag er et forsøg på forstærke båndene mellem viden om køn og politik, så alt på dette område ikke blot er holdninger og meninger. Analyserne og forslagene er lagt på den flade hånd til brug, og der er rigtig mange ting, som kan gøres her og nu af politikere og andre beslutningstagere.
Vi tilbyder 30 muligheder, som vi håber vil blive grebet.
 
Svend Aage Madsen er chefpsykolog på Rigshospitalet og formand for Tænketanken Viden om Mænd, og Marie Valentin Beck er initiativtager til og leder af tænketanken

