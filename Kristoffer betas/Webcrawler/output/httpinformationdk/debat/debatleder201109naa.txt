Nå!



 'Operation morgenluft' kaldte Søren Pind i marts den strategi, der skulle genrejse tilliden til Integrationsministeriet. Åbenhed og dialog stillede ministeren i udsigt. De fleste klappede, og de mest optimistiske troede endda, at Danmark atter ville genvinde respekten for egne love og andre landes borgere.
Foreløbig strækker ministerens åbenhed og dialoglyst sig dog end ikke til at reagere på principielle domme, Danmark modtager ved Menneskerettighedsdomstolen i Strasbourg.
I juni blev Danmark dømt for at fratage en somalisk kvinde hendes opholdstilladelse på grund af to års ufrivillig genopdragelse i Kenya. Det strider mod menneskerettighederne, og med den somaliske kvinde følger yderligere 75 lignende sager, har Integrationsministeriet oplyst.
Ingen kender krænkelsernes omfang, fordi Søren Pind afviser at undersøge sagerne. Med den begrundelse, at det vil være urimeligt af ministeriet at undersøge de 75 sager, hvis samme ministerium har overset andre sager, som dermed ikke undersøges.
Det er kynisk ikke at ville undersøge disse menneskers sager. Det er dobbelt så kynisk ikke at behandle de menneskers sager, ministeriet kender, med en begrundelse om, at alle skal stilles lige. I stedet for at være retfærdig over for de måske få, vælger ministeren at være uretfærdig over for alle.
Søren Pinds afvisning er moralsk forkastelig og juridisk uholdbar, fastslog en ekspert i går i Information. En hård anklage, som ministeren kun har én kommentar til: 'Nå'! Beskeden blev viderebragt onsdag på SMS af ministerens særlige rådgiver.
Et 'nå' er altså, hvad ministeren har tilovers for de mennesker, hvis menneskerettigheder muligvis er blevet krænket. Et 'nå' er altså også ministerens eneste kommentar til, at hans administration har administreret ulovligt i et endnu ukendt antal sager.
Vi må konstatere, hvad de færreste havde troet muligt: Søren Pind viderefører sin forgængers magtfuldkommenhed og arrogance. Trods egne løfter om dialog og åbenhed.

