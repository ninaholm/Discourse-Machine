En sejr til digterkunsten



 Tildelingenaf Nordisk Råds Litteraturpris for året 2011 til den fine islandske prosaist og lyriker Gyrdir Elíasson (f. 1961, debut 1983) må kaldes for en virkelig sejr for den ægte, den sande, den stærke digtning. I en tid, hvor formidlerne nærmest falder i svime af begejstring, hver gang en anden- eller tredjeklasses skribent viser sig i stand til at konstruere (endnu) en krimi, og hvor såvel litteraturen som bladenes litteraturkritik konstant står i fare for at blive reduceret til personfikseret pop, kan man kun glæde sig over, at netop denne prestigefyldte pris i det år, hvor den fylder 50 ja, hvor selveste forfatteren fylder 50 går til en stor stilist og solidt seriøs sprogmagiker.
Hvorfor er han så god? Jo, han praktiserer en speciel kombination af minimalisme og fantastik. Skønt udgangspunktet som regel er dagligdags, eller ligefrem trivielt, får en anden verden, eventyret, ubesværet adgang. Enten i kraft af de dødes tyste nærvær og det absurdes stilfærdige, men altid håndgribelige ankomst eller i kraft af sproget, som ubemærket tilfører den enkelte situation en magisk dimension.
Beskrevet såledeskan Gyrdir Elíasson muligvis fremstå som Islands svar på vor egen verbale voldsmand Ib Michael, der som bekendt igennem årene har fungeret som fast storimportør af latinamerikanske sommerfugle. Men hvor Ib Michael som regel stiller sig hujende foran sin tekst og kun sjældent evner at tøjle sin tilbøjelighed til at pynte på teksten, indfolder den islandske troldmand gerne eventyret i det nære, elementære.
Målt på denne led forekommer Gyrdir Elíasson at være et værdigt prisvindervalg. Om han bakser møjsommeligt og længe eller hver enkelt fortælling bare kommer flyvende til ham, ved vi ikke her på redaktionen, men vi ved, at hans noveller ligesom griber én i kravetøjet og beslutsomt fører læseren af sted. At oversætte ham er som at blive ført på en bølge. Ikke forstået sådan, at man bare passivt kan surfe, men sådan, at man får prøvet, hvordan det er, når ens fantasi overtages af en virkelig digter.

