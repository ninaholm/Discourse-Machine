Overskrift



 
	Løkke fraskriver sig ansvaret

Vagn Smed, København

	Da Venstres formand, Lars Løkke Rasmussen, stod foran en (måbende?) hob af journalister og igen og igen forsikrede, at han tog ansvaret, bestod tricket i, at han fraskrev sig ansvaret. Alle vidste inklusive ham selv, at ansvaret var hans. Når han sagde, at han påtog sig det, lød det besnærende, men virkeligheden var, at han ikke påtog sig ansvaret, men fraskrev sig det. Havde det forholdt sig anderledes, havde han taget pungen op af lommen og selv betalt et passende beløb for flybilletterne.

	Da Ekstra Bladet på et pressemøde spurgte, hvordan det forholdt sig med en vis sponsorstøtte, svarede Lars Løkke Rasmussen, at nu var man i Venstre enige om at se fremad og lade det gamle ligge. En tilføjelse fra Ekstra Bladet om, at der her var tale om noget nyt, fik heller ikke åbnet kattelemmen ind til Lars Løkke Rasmussens ansvarlighed.

	Han fik slået en streg i sandet, men som en alkoholiker engang forklarede mig, så holder den slags streger kun til næste højvande.

	Kan man ikke sige, at øvelsen går ud på at sælge skam, som man sælger succes – samme indpakning, samme salgstale?

	Israel bliver kørt over

Kjeld Hesselmann, Nykøbing Falster

	Under overskriften »Toget kører i Palæstina« udbreder Lasse Ellegaard sig den 4. juni om mulighederne for at eliminere Israel i lyset af den nye forbrødring mellem Hamas og Fatah.

	I dette mindre fromme ønske ligger der en antagelse af, at en samlet palæstinensisk-arabisk, amerikansk og europæisk pression over for Jerusalem vil tvinge Benyamin Netanyahu til indrømmelser, der i sidste ende vil føre til afviklingen af den jødiske stat.

	Togmetaforen hentyder til det uundgåelige: Netanyahu og hans regering vil blive kørt ud på et sidespor, hvis de ignorerer de kompromisser (læs diktater), som Hamas/Fatah opstiller for en »fredsslutning«.

	Men sandheden er, at de palæstinensiske arabere kan få en fredsslutning nøjagtig den dag, de anerkender Israel som en suveræn stat, der har eksisteret siden 1948.

	Ellegaards insinuationer om tyverier af landområder på den såkaldte Vestbred er helt hen i vejret. Vestbredden er et område, der indtil 1967 var besat af Jordan. Altså er det en legitim del af Israel, som Palæstina-araberne tabte i forbindelse med en aggressionskrig.

	Uanset om de palæstinensiske arabere får en række landområder tilbage, vil Hamas/Fatah lade godstoget køre henover, hvad de betragter som deres retmæssige ejendom: nemlig hele Israel.

	Børn er gidsler i magtudøvelse

Lærke Grandjean, Aarhus

	I 1980’erne blev den såkaldte Søren og Mette-læsning dømt »ikke tidssvarende«. Barnet skulle have én på opleveren, og så skulle læsningen nok komme, var tanken. Katastrofalt viste det sig, at ikke alle børn fik lært at læse ’af sig selv’.

	Af den grund er der atter fokus på læseteorien bag Søren og Mette, som dog kritisk sagt er al for teknisk til at stå alene. Men trods kritikken har børne- og undervisningsminister Christine Antorini (S) taget teorien til sig i en sådan grad, at den ministerielle arbejdsgruppe, der har inddraget flere læseteorier, er underkendt. I protest har tre forladt gruppen.

	Skænderiet om, hvorvidt sproget skal ses som et teknisk system eller som kulturelt betinget, kører for fuld udblæsning. I kampens hede overser man dog, at læsning indgår i et komplekst samspil med praktisk undervisning og samfundets overordnede skoleformål.

	Man burde vægte lærernes dømmekraft samt værdimæssige diskussioner højere, så skolens formål om åndsfrihed, lighed og demokrati understøttes.

	Men den demokratiske debat er helt forsvundet, og politikeren står tilbage som en magtfuld enerådende hersker.

	Børnene og deres læseindlæring ofres i en uforstandig magtudøvelse.

	Forebyggelse betaler sig

Peter Holm, vicedirektør og kommunikationschef i Skandia

	»Udsatte unge uden job koster kommunerne milliarder,« skrev Information den 2. juni. På baggrund af Skandias arbejde med at vise udenforskabets pris ved at omsætte svenske beregninger til danske forhold blev beløbet 105 milliarder kroner nævnt. Det tal er blevet kritiseret, men undersøgelsen handler først og fremmest om potentialet i at investere i børn og unge.

	Vi ved godt, hvad der skal til, men forebyggelse ses ofte som en omkostning snarere end en investering. Måske fordi der mangler redskaber til at beregne effekten af det forebyggende arbejde, som først bliver rentabelt mange år ude i fremtiden. Med Skandia-modellen, som vi er færdige med senere i år, kan vi vise det økonomiske potentiale.

	Så det kan lade sige gøre. Men udenforskabets pris må ikke stå alene.

	Vi skal gå skridtet videre og beregne værdien af lokale initiativer og prioritere derefter. Gevinsterne er så store, at vi ikke kan sidde dem overhørige.

