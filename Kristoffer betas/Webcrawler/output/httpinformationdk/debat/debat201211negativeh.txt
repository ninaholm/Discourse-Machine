Negative historier bremser tosprogede
Det er en falliterklæring for danske lærere, at over halvdelen af tosprogede elever ikke kan læse. De negative historier dominerer billedet af tosprogede elever. Det skader det vigtige forhold mellem lærer og elev, der kan bane vejen for et bedre læringsmiljø


 Vi er i dagens folkeskole til stadighed vidne til, at de negative historier dominerer vores billeder af de tosprogede elever. Fordomme, manglende respekt, anerkendelse og kulturforståelse lever i bedste velgående på de danske folkeskoler. Vi skal som lærere blive bedre til at tilsidesætte egne politiske og religiøse overbevisninger, og i stedet give eleverne rum til at blive hørt og blive anerkendt for holdninger, som ofte kan divergere fra lærens.
Hvis vi vil øge indlæringen, så er en meget vigtig komponent at uddanne lærerne til at skabe gode og positive relationer. Det er nogle ret præcise kvaliteter, der er afgørende. Det handler om at kunne vise tolerance, respekt, interesse og empati over for hver enkelt elev.
De lærertyper, som får de bedste elevresultater, er dem, som formår at appellerer til børnenes forståelse af et emne eller en situation. Og ved tavlen er det dem, som kan vise sammenhænge til børnenes hverdag, og dem, der ikke er blege for at gå i dialog med eleverne.
Vi ved, at forholdet mellem voksne og børn i klassen er væsentlig for børnenes udvikling og læring. Ligeledes er det enkelte barns sociale og følelsesmæssige tilstand af afgørende betydning for barnets lyst til at lære og mulighed for at deltage i undervisningen.
Læreruddannelsen er blevet så fuld af teori, men de studerende bliver slet ikke rustet til undervisningen. Og det er langtfra alle, der kan opbygge personlige relationer. Dermed påhviler der nu læreren den store ikke-faglige opgave, at skabe klar opfattelse af skolens opgaver og vigtighed. Det altafgørende er dog implementeringen og efterlevelsen af dette i den daglige undervisning.
Lærerne har afgørende betydning
Situationen er såmænd alvorlig nok. Nye tal viser, at over halvdelen af de tosprogede drenge kun kan læse og forstå helt enkle og korte tekster, når de forlader folkeskolerne i Københavns Kommune. 55 pct. er funktionelle analfabeter, mens tallet er 24 pct. for etnisk danske drenge, og udviklingen går i negativ retning. Alle pædagogiske, faglige og politiske tiltag har slået fejl og det er en kæmpe falliterklæring for den danske folkeskole og de danske lærere. Der skal ske noget nyt, for ellers vil statistikken bare fortsætte de næste mange år.
I debatten har vi gentagne gange hørt, at der er forældrenes ansvar og den manglende opbakning fra hjemmet, som er en af hovedårsagerne til dette problem. Naturligvis spiller forældrene en stor rolle i elevernes skolegang, men ikke desto mindre kan dette ikke være grund nok til, at hele 55 pct. ikke kan læse og forstå et niveau, som er højere end en jumbobog – og dette efter 9 års skolegang.
Talrige studier har igennem tiden påvist, at læreren er den afgørende faktor for børnenes læring. I 2008 konkluderede en gennemgang af 70 internationale undersøgelser om indlæring, at det er mindst lige så vigtigt, at læreren har en positiv relation til eleverne og kan skabe ro i klassen, som at han eller hun har de fornødne faglige evner til at stå distancen med brøker og grammatik.
Vi erkender, at der er mange kompetente og velmenende lærere, som til daglig arbejder hårdt for elevernes bedste. Utallige kurser og efteruddannelser har været en del af folkeskolen i mange år, men vi må krybe til korset og erkender, at vi har fejlet og at statistikken desværre taler sit klare sprog.
En lærer man kan snakke med, har eleven respekt for og vil lytte til. Med sådan en lærer bliver der automatisk ro i klassen. Det er på tide at der fokuseres på det sociale og den positive relation. En positiv relation forudsætter en helhjertet og oprigtig indsats fra læreren.
Vi, som lærere kan ikke se på dette stiltiende. Det handler også om vores børn, vores fremtid og vores alles fælles Danmark.
Kashif Ahmad og Asif Ahmad er lærere
 

