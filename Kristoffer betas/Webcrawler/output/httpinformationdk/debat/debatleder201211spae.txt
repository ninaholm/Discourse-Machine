Spændstigt fedt



 En kulturrevolution af dansk forvaltning. Det forlanger 30 forvaltningsforskere. Baggrunden er – som omtalt i gårsdagens avis – at regeringen har aftalt med kommunerne og regionerne, at der skal findes fem milliarder kr. ved effektivisering af det offentlige. Forskerne påpeger, at det kun kan klares ved at kassere de nu herskende styringsprincipper – kendt som NPM, New Public Management. NPM har ført til gold kontrol, der spærrer for den spændstighed, der skal til, hvis det offentlige skal løse hidtidige opgaver og nye, der trænger sig på.
Når stivhed let rammer den offentlige sektor, skyldes det også, at der er politikere, der har som levevej at love skattelettelser finansieret ved at skære fedt af den offentlige sektor. Det får de offentligt ansatte til at gå i uproduktiv forsvarsstilling. Og de nedskæringer, der faktisk gennemføres – enten målrettet eller grønthøstet – efterlader huller i opgaveløsningen. Det afstedkommer borgerklager og nye politiske krav om detailstyring af de offentligt ansatte. En ond cirkel.
Sørgeligt er det, at der langt ind i regeringspartierne er svigtende vilje til at slås for den offentlige sektor. Spare på den vil man gerne, næsten lige så gerne som de borgerlige. Men modet mangler til at sige, at uden en stærk offentlig sektor kan Danmark ikke løse en række svære nye opgaver.
De 30 forvaltningsforskere remser dem op: At genoprette et godt offentligt transportsystem; at genoplive Udkantsdanmark; at tackle klimaforandringer; at sikre et menneskeligt anstændigt velfærdsniveau; at lede de unge væk fra en kriminel løbebane; at afværge amerikanske fedmetilstande; at få flere unge til at gennemføre en uddannelse; at bekæmpe ghettodannelse.
I amerikansk politik scorer Republikanerne lette point på at sige, at den offentlige sektor ikke er løsningen, men problemet, og Demokraterne vover knapt at sige dem imod. Det globalt beundrede danske samfund er bygget på den modsatte antagelse. Vil regeringen venligst gøre det klart?

