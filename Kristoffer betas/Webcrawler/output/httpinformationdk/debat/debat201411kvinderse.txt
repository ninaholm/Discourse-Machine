Kvinder seksualiserer også sig selv
Det er urimeligt, at kvinder seksualiseres i det offentlige rum, lyder det i tidens kønsdebat. Men vi kvinder bidrager selv til seksualiseringen ved at stase os ud i tynde, nedringede bluser, stramme bukser og fuld make-up til hverdag


 Videoen med en kvinde, som får tilråb fra fremmede mænd, hun møder på sin vej gennem New York, har fået debatten om seksualisering af kvindekønnet til at blusse op. Igen. Kvinder bliver primært set på som seksuelle væsener, forstår man. Af mænd, velsagtens. Og det er ikke godt, hverken for dem, mændene eller samfundet som sådan, lyder et gennemgående argument i debatten. Således også i Anna von Sperlings klumme den 13. november: » ... så længe kvinder er seksualiserede, så snart de forlader deres hjem, er det offentlige rum, arbejdsmarkedet og politikken mændenes arena,« skriver hun.
Denne tilstand kan vi finde i rendyrket form i andre dele af verden, men i Danmark diskrimineres kvinder også på forskellige områder. Som det fremgår af dr.dk den 14. november bliver »kvinder sjældent kun ... vurderet på deres kompetencer og faglighed« ... »kvinder vil altid på en eller anden måde også blive vurderet på udseende«.
Det, som skurrer i mine ører, er udtrykket »kvinder er seksualiserede«. Den valgte form af verbet antyder, at kvinder er objekter, der bliver udsat for noget, som de ikke selv kan gøre for. Der er ingen tvivl om, at det også er tilfældet, men det er ikke hele sandheden. Danske kvinder er i det store hele frie til at se ud, opføre sig og udtale sig, som de har lyst i det offentlige rum. Det er godt, men dermed følger også et ansvar, som vi hører mindre om i medierne.
Små, tynde bluser
Få kvinder går uden for en dør, hvis ikke makeup og påklædning sidder, som den skal. Håret kan se lidt tilfældigt ustyrligt ud, men er det sjældent. Øjenbrynene er hos de fleste perfekt formede, plukkede, vingede. Øjne og øjenvipper ser smukke og naturlige ud, men har som oftest fået noget mere farve, end de var udstyret med fra naturens hånd. Jeg kender piger, som ikke kunne drømme om at vise sig for andre, uden at disse ting er i perfekt orden. Og hælene smælder mod gulvet, når den selvbevidste kvinde bevæger sig målbevidst. Man går nærmest af vejen for ikke at blive tromlet ned. Listen kunne gøres meget længere: botoxbehandlinger for at holde masken, forstørrelse af brysterne, osv.
Som gymnasielærer har jeg fulgt de unge pigers påklædning igennem en del år. Når jeg færdes i byen, lægger jeg mærke til de samme tendenser også hos ældre kvinder. De meget stramme og nedringede bluser går igen og kan virke ret voldsomme. Om vinteren sidder de unge piger med supertynde små bluser og klager over, at det ikke er varmt nok i lokalet. Mine mandlige kolleger har også kommenteret den udfordrende påklædning, som pigerne ikke selv er helt klar over virkningen af.
Når man kigger sig omkring i toget, i biografen eller på cafeen, er billedet det samme: Mange kvinder i Danmark er meget udfordrende klædt på – det gælder ikke mindst rollemodellerne, de kendte kvinder.
Min konklusion er derfor, at kvinder ikke kun seksualiseres i det offentlige rum; de seksualiserer sig selv. Hvorfor gør de det mon? Kan det være, at når kvinder skal vurderes i en eller anden sammenhæng, hvor de ved, at de har papirerne i orden, lige sørger for, at de også ser sexede ud, fordi de ved, at de »ikke kun bliver vurderet på deres kompetencer og faglighed«. På den måde sker der en vekselvirkning, og ingen af parterne er uskyldige. Spiralen fortsætter.
Svaret på, hvorfor de gør det, er naturligvis mangefacetteret. Igennem de seneste par hundrede år har kjolelængden og graden af nedringethed varieret. Først var det anklerne, der ikke måtte vises, så var det knæene, så kravlede kjolelængden helt op til balderne. Så måtte man godt blotte kavalergangen, så gjorde man det ikke, eller de pæne piger gjorde det ikke, osv. Selv i 1970’erne var pigernes bluser ofte ret høje i halsen, og bh’en var smidt væk, men til gengæld kunne pigerne smide hele blusen, hvis det var. Det var jo ikke særlig sexet!
Men hvorfor sker det igen og igen, at pigers og kvinders bryster bliver eksponeret? Er der tale om ur-instinkt eller frihedstrang? Jeg ved det ikke, men jeg ved, at det ikke er forbudt selv at reflektere over, hvordan man vil fremstå i det offentlige rum. Kvinder bør tænke over, at det har en indvirkning på deres omgivelser, måske især på mænd, hvilke signaler de udsender.
Professionel, ikke seksuel
Selv synes jeg, det er flot med en vellagt makeup og sexet tøj, men er det ikke hensigtsmæssigt at vælge den udstråling til fest, eller når kvinden selv skal på jagt? Når hun vil ses og beundres og dermed bevidst sender de signaler? Hvis hun ikke vil »seksualiseres« i det offentlige rum, men selv vil bestemme, hvornår og sammen med hvem hun bliver det? Er det ikke hensigtsmæssigt at vælge neutralt, men personligt tøj, når man gerne vil behandles seriøst, som en kompetent kvinde? Med neutralt mener jeg ikke kedeligt, men neutralt med hensyn til seksuelle signaler. Ville en mand, der gerne vil tages seriøst og give en ansvarlig og kompetent fremtoning, spille på sin seksualitet? Næppe. Hvorfor gør mange kvinder det så?
Selviscenesættelse har været diskuteret en del på det sidste, også når det gælder kvindelige forfatteres valg af billede på deres bogomslag. Trenden er igen, at nogle kvindelige forfattere bevidst (?) bruger billedet til at markedsføre deres bog. I hvor høj grad forlaget er med til at skubbe grænserne for, hvor seksualiseret billedet tager sig ud, ved jeg ikke, men jeg går ud fra, at forfatteren selv kan sætte sine grænser. På dette område sniger den selvvalgte seksualisering sig altså også ind. Hvorfor insisterer man ikke på at lade indholdet afgøre, hvordan bogen skal vurderes? Eller at man i det mindste bruger et billede, som matcher bogens indhold?
Rollemodellerne igennem 1980’erne, amerikanske stjerner som f.eks. Madonna, var med til at forme idealerne for de unge, og musikvideoerne formidlede de ofte ret ekstreme kropsidealer. På dr.dk kan man læse, at en ny trend er »spornoseksuel«, hvor ekstrem sport og porno forenes og danner nye idealbilleder for unge piger. Den seksuelle fremtoning er der stadig, nu i mere aggressiv form. Ud med bløde, kvindelige former, ind med muskuløse kvinder, som optræder provokerende, f.eks. med pole dancing. Også inden for sport spiller kvinder på det seksuelle.
Uden sminke
Men der findes kvinder (og mænd), der har en anden indstilling. I forbindelse med bogen Usminket, hvor to fotografer har fotograferet 60 kendte kvinder helt uden sminke, deriblandt Margrethe Vestager, Ane Cortzen og Saseline Sørensen, udtalte sidstnævnte, at mange kvinder er bange for ikke at virke perfekte, og at mange »teenagepiger i forvejen kæmper med deres selvværd«. For Saseline handler fotoprojektet om at fortælle, »at mangfoldigheden let forsvinder, når især piger og kvinder forsøger at forskønne billedet for meget i forhold til virkeligheden«. I betragtning af hvor afgørende rollemodellerne er, især for de unge kvinder, er dette projekt meget tiltalende.
Min holdning til seksuel udstråling hos kvinder er hverken udtryk for nypuritanisme eller sexforskrækkelse. Jeg mener derimod, at det er en vigtigt, at kvinder reflekterer over, hvordan vi opleves af andre i det offentlige rum, og om vi selv på nogen måde bidrager til seksualisering af kvinder. Det er vigtigt, at vi som kvinder anerkender vores eget værd og prøver på at vige uden om den massive seksualisering, som medierne og skønhedsbranchen udsætter os for. Når vi selv tager ansvaret for, hvordan vi vil vurderes, kan vi bedre gå til kamp imod forskelsbehandling.
Carin Astrup er pensioneret gymnasielærer

