Debat er sovepude for børnefamilier
Ideen om en tidsbank er jo god. Det kommer bare ikke til at ske, og arbejdslivet er altså også et personligt ansvar


Debatten om børnefamiliernes vilkår er udtryk for klynkeri, mener analyseredaktør på Politiken, Poul Aarøe Pedersen.»Der er meget stor forskel på børnefamilier, men dem, der ytrer sig i denne debat, tilhører primært den kreative klasse, og de har om nogen mulighed for at prioritere. De må indse, at de ikke både kan have karrierejob og lave hjemmebagte boller. Det perfekte familieliv, som specielt den kreative klasse pisker sig med, findes ikke. I øvrigt viser undersøgelser, at folk reelt arbejder mindre, end de tror.«– Er der ikke nogle strukturelle problemer, som er en særlig udfordring for børnefamilier også i den kreative klasse?»Jo, og de forslag, som Familie- og Arbejdslivskommissionen i sin tid kom med, kunne løse nogle af de problemer. Men grundlæggende er børnefamilierne nødt til at forholde sig til, at de vilkår, de lever under i dag, ikke er nogen, der kommer til at ændre sig synderligt. Det er overhovedet ikke på den politiske dagsorden. Den tidligere regering gjorde ikke noget ved kommissionens anbefalinger, det gør den nuværende og kommende regering heller ikke. Så forestillingen om, at staten skal redde os børnefamilier er kun med til at være en sovepude. Vi er selv nødt til at tage ansvar i denne sammenhæng.«»Ideen om en tidsbank er jo god. Det kommer bare ikke til at ske, og arbejdslivet er altså også et personligt ansvar. Hvad med om arbejdstagere og arbejdsgivere laver en stiltiende overenskomst om, at karrieren ikke skal startes i 30’erne, hvor folk har små børn. Hvorfor er det kun i 30’erne, vi skal have fart på? Lykkeforskningen viser, at børnefamilier er de mest ulykkelige.«»Selvfølgelig elsker vi vores børn, men det er bare ikke let at være børnefamilie, og jo hurtigere, man når til den erkendelse, jo lettere bliver det for os at navigere inden for det spektrum. Det vil også gøre det lettere for os at trappe ned i den periode, hvor det er hårdest.«– Det er vel et faktum, at folk er plaget af stress. Er de også klynkere?»Ud over at vi skal holde op med at piske os selv med forestillingen om det perfekte liv – så skal mænd og kvinder blive langt bedre til at deles om de huslige forpligtelser. I dag er det kvinderne, der rydder op efter ungerne og smører madpakken til manden.«»Her kunne politikerne virkelig gøre en forskel, hvis de samlede sig mod til at øremærke en del af barslen til mænd, fordi man allerede dér ville ’vænne’ mændene til, at husarbejde altså ikke er en syssel forbeholdt kvinder.«Poul Aarøe Pedersen Redaktør Politiken
