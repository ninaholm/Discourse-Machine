Betinas buskort



 Danmark er socialt skævt, når det gælder uddannelse. Flere børn af veluddannede får en videregående uddannelse end børn af ufaglærte og faglærte. Danmark er også geografisk skævt i forhold til, hvem der tager en uddannelse. Jo længere man kommer væk fra de større byer, jo færre tager en uddannelse.
Samtidig er Danmark meget langt fra målsætningen om, at 95 pct. af en årgang skal have en ungdomsuddannelse.
Alle disse tre problemer er det lykkedes regeringen at forværre med genopretningspakkens besparelser på de unge studerendes uddannelseskort. Nedskæringerne betyder, at over 90.000 unge på handelsskoler, gymnasier og tekniske skoler fra årsskiftet skal betale op til 80 pct. mere for transport til deres uddannelse.
For eksempel udgør de unge studerende 20 pct. af kunderne hos Nordjyllands Trafikselskab. Et område hvor det i forvejen kan være lidt af en kamp at få de unge ind på uddannelsesinstitutionerne.
Oven i besparelsen vil regeringen også gerne have fingre i SU'en, de såkaldte cafépenge, som den samme gruppe kan få brug for til at dække de markant øgede transportudgifter.
Som 18-årige Betina Hansen siger til DR: »Hvis jeg ikke havde mine forældre, ville det være kropumuligt. De siger jo, at vi bruger SU'en på cafépenge, men der er rigtig mange, der ikke kan få det til at løbe rundt, hvis de ikke har deres forældre.«
Betina Hansen tager bussen fra hjemmet på Møn til HTX i Nykøbing Falster. Prisen på hendes uddannelseskort er steget fra 970 kroner til 1.680 kroner hver tredje måned, og hun modtager 1.500 kroner i månedlig SU.
Den konservative uddannelsesordfører, Charlotte Dyremose, har stærkt presset undskyldt beslutningen med, at det også er derfor, partiet vil afskaffe efterlønnen. Den efterløn kan få skyld for meget. Også en uansvarlig og socialt uretfærdig besparelse, der kun rammer dem, vi skal leve af i fremtiden. De unge.

