Amnesti
LEDER


Skatteadvokater bliver for tiden opsøgt af spekulanter, der spørger til mulighederne for at melde sig selv til skattemyndighederne. De har haft penge placeret i europæiske skattely-banker i lande som Schweiz og Luxembourg og er blevet opsagt som kunder, efter at EU har gennemtvunget mere gennemsigtighed og automatisk udveksling af skatteoplysninger. Men når advokaterne forklarer, at der typisk venter en fængselsstraf for skatteunddragelse, vælger spekulanterne, som beskrevet i lørdagens Information, at fortsætte med at snyde, nu blot ved at sende pengene til skattely uden for Europa. Og intet tyder på, at de danske myndigheder er i stand til at dæmme op for den praksis.Danmark har tidligere haft en amnestiordning, der medførte, at skatteunddragere skulle betale det skyldige beløb til staten samt en bødestraf, men slap for fængsel. Ordningen er imidlertid udløbet, selv om den kunne være særlig aktuel netop nu, hvor EU har strammet grebet om de europæiske skattely. I Sverige har de til gengæld en amnestiordning, og den har foreløbig skaffet 1,5 mia. kr. ekstra i den svenske skattekasse.At nogen af de mest velhavende mennesker i landet ikke vil bidrage med deres andel til fællesskabet er moralsk forkasteligt. Men selv om det kan støde mod almindelig retfærdighedssans, kan der være grund til at overveje, om Danmark ikke skal genindføre en amnestiordning på den klare betingelse, at der er tale om en begrænset periode, som ikke kan forlænges. I en tid, hvor de offentlige finanser er under pres, vil det virke nærmest ødselt ikke at forfølge en pragmatisk løsning frem for at holde på nogle principper, der reelt vil føre til, at skatteunddragelsen fortsætter. Og netop når EU har gjort det rigtige ved at sætte jagten ind på skattespekulanter, må lande som Danmark strække sig langt for at sikre, at tiltaget ikke ender med at være nyttesløst, fordi spekulanterne blot flytter pengene ud af Europa.
