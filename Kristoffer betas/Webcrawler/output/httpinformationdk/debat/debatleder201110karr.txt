Karriere og fantasi



 Unge arbejdsløse akademikere har gjort præcis, som politikerne sagde, de skulle. De har gennemført deres uddannelse hurtigt uden svinkeærinder som sabbatår og jordomrejser. Nogle har endda skævet til arbejdsmarkedsstatistikkerne for at være sikre på at vælge en uddannelse, der var efterspurgt af arbejdsgiverne. De må føle sig gevaldigt snydt, når belønningen er et nummer i arbejdsløshedskøen. Som Information skrev i torsdags, står 35 pct. af de nyuddannede DJØF'ere fortsat uden arbejde et år efter afsluttet uddannelse. For magistre er tallet endnu højere.
Der er to ting, man kan lære af det. For det første skal man ikke karriereplanlægge efter konjunkturfølsomme arbejdsmarkedsstatistikker. Det er lige så svært som at vinde på aktiemarkedet.
For det andet skal man huske, at politikere ikke råder over et forsyn så klart, at man kan planlægge sit liv efter det. Det ene øjeblik er der mangel på arbejdskraft. Det næste spreder ledigheden sig som en steppebrand.
Rationelle valg og forsyn er altså ikke opskriften på en store karriere. Det er derimod fantasi og fleksibilitet.
Som nyuddannet skal man evne at se sig selv i andre jobfunktioner, end den man troede, man uddannede sig til. En statskundskabsgrad behøver ikke føre til en plads i embedsværket. Måske kan den bruges til at rådgive virksomheder, der leverer produkter til staten? Det kræver imidlertid ikke kun fantasi fra arbejdstagerside. Også arbejdsgiverne skal udvikle en bredere forståelse af kompetencer og jobprofiler. Uddannelse er dannelse — ikke kun forberedelse til et specifikt job.
Fleksibilitet handler også om at være klar til at flytte sig geografisk. Som Information skriver i dag, sidder akademikere i tusindvis på københavnske jobcentre, mens man i Sønderjylland hungrer efter højtuddannede. Det er et grelt udtryk for mangel på fantasi. Der findes også caffé latte i Tønder — det er bare med at komme af sted. 

