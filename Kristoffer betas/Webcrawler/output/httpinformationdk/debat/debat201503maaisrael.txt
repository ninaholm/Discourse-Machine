Nu må Israel isoleres internationalt
Netanyahus sejrsrus kan blive af kort varighed: Israel står nu over for omfattende boykot og sanktioner


 Israels premierminister, Binyamin Netanyahu, har grund til at gnide sig i hænderne. Han overraskede næsten alle ved at sikre sig en markant valgsejr og en tredje fortløbende embedsperiode. Men sejrsrusen vil efter alt at dømme blive kort. For den måde, hvorpå Netanyahu opnåede sit fornemme valgresultat – ved eksplicit af give afkald på alle bestræbelser på at nå frem til en tostatsløsning med Palæstina og samtidig give grønt lys for yderligere bosættelser på besat land – vil næsten helt sikkert få alvorlige politiske og diplomatiske konsekvenser for Israel.
I de senere år har Netanyahus uforsonlige holdninger i stigende grad undermineret Israels internationale troværdighed og samtidig overbevist de palæstinensere, der lever i de besatte områder om, at en reel aftale med Israel ikke er en mulighed.
Legitimiteten er forsvundet
Efter at Netanyahu er blevet belønnet for sin skingre højreorienterede retorik med endnu en periode ved magten, vil den internationale bevægelse for at isolere Israel med sikkerhed få yderligere fremdrift. Der foreligger en ny situation, hvor støtte til direkte forhandlinger mellem Israel og Palæstina ikke længere giver mening – end ikke for Israels vigtigste allierede, USA, fordi selve forudsætningerne for denne tilgang ikke længere findes.
Den første af disse forudsætninger var, at begge parter skulle accepterede en tostatsløsning som det generelle grundlag for en kompromisaftale. På Bar Ilan Universitetet i 2009 erklærede Netanyahu sig da også villig til at acceptere oprettelse af ​​en palæstinensisk stat, på betingelse af at den blev demilitariseret og at palæstinenserne anerkendte Israel som hjemland for det jødiske folk. End ikke denne beredvillighed er længere til stede: To dage før valget svor Netanyahu udtrykkeligt, at hans regering aldrig ville tillade en palæstinensisk stat.
Den anden primære forudsætning, som lå til grund for fredsforhandlingerne var, at Israel, som demokratisk land ikke kunne nære ønske om at herske over et andet folk gennem militær besættelse – og dermed nægte dette folk dets grundlæggende menneskeret til selvbestemmelse – i al ubestemt fremtid. Men nu har Netanyahu vist, at Israel kun skal være et demokrati kun for hans egne jødiske landsmænd og affejet Israels arabiske borgere, som udgør 20 procent af landets befolkning med åbenlyst racistiske udtalelser. I de sidste timer af valget opfordrede Netanyahu de jødiske israelere til at afgive deres stemme, »fordi araberne stemmer i hobetal«.
Ved at eliminere disse to altafgørende forudsætninger for forhandlinger med palæstinenserne har Israels nuværende ledelse – i kraft af vælgermajoriteten indirekte også de fleste israelere – ødelagt den tynde fernis af legitimitet, som det internationale samfund havde tillagt et land, der har holdt et andet folk besat i næsten fem årtier. Begrundelserne for ikke at gå skarpt i rette med Israel i internationale institutioner eller for ikke at gribe til boykotter for at straffe Israel for dets krigsforbrydelser må herefter have mistet enhver gyldighed.
Tid til sanktioner
Behovet for mere vidtgående sanktioner og andre straffeforanstaltninger har længe været erkendt. Et af de mest bemærkelsesværdige initiativer blev sat i værk 2005 af palæstinensere, der lever i diasporaen. Sammen med sympatisører lancerede de den internationale boykot-, frasalgs- og sanktionsbevægelse, BDS, med det mål for øje at tvinge Israel til at ophøre med at krænke folkeretten, især med sine bosættelsespolitikker. BDS-bevægelsen har mødt betydelig modstand i dele af verden, og indvendingerne er gået på, at dens taktik er unødvendig og ikke formålstjenlig. Det vil nu ændre sig.
På samme måde har vi tidligere set, at USA modsatte sig et ønske fra Palæstina – af FN anerkendt som en observatørstat – om at slutte sig til Den Internationale Straffedomstol (ICC). Til trods for de manglende fremskridt i fredsforhandlingerne fortsatte de amerikanske ledere med at tro på Israels demokrati og vilje til at forfølge en tostatsløsning. Også det vil nu ændre sig.
Kort sagt: Efter at Israels ledere har givet afkald på deres engagement i en forhandlet fred med Palæstina, kan det internationale samfund ikke længere legitimere den fremherskende tilgang. I stedet må det leve op til sine erklærede værdier ved at isolere Israel politisk og økonomisk.
Racistisk fundament
Desuden bør verdens ledere støtte Palæstinas bestræbelser på at løse sine konflikter med Israel gennem neutrale internationale organer som Den Internationale Straffedomstol, ligesom internationale fora som FN Sikkerhedsråd må fordømme Israels afvisning af at ville afslutte sin 47 år lange besættelse. Det bør stå klart, at landet ikke længere skal regne med at kunne drage fordel af en diplomatisk dobbeltmoral.
I 1990, da Saddam Hussein indsatte irakiske styrker for at besætte Kuwait, idet han hævdede blot at generobre tabt territorium, vedtog FN’s Sikkerhedsråd med grundlag i kapitel syv i FN-chartret at straffe Irak ved at pålægge det en streng finans- og handelsembargo. Tilsvarende boykot- og sanktionsskridt blev indført, da det sydafrikanske apartheidstyre nægtede at give sin sorte flertalsbefolkning grundlæggende menneskerettigheder.
I dag forestiller Israel sig åbenbart at have historisk ret til at besætte et andet folk. Dets regering, som har afsløret sit racistiske fundament, nægter fire millioner palæstinensere grundlæggende rettigheder og bruger sågar militærmagt mod dem. Det internationale samfund er nødt til at reagere på dette. Vi må intensivere boykot, frasalg og sanktioner, indtil palæstinenserne får lov til at leve frit i en uafhængig og bæredygtig stat ved siden af ​​Israel.
Daoud Kuttab er palæstinensisk journalist og direktør for Instituttet for Moderne Medier på al-Quds Universitetet i Ramallah.
© Project Syndicate og Information.
Oversat af Niels Ivar Larsen

