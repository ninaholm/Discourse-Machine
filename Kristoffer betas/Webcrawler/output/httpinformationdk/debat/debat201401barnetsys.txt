Barnet i systemets tjeneste
Måleiveren forplanter sig fra skolen ned i vuggestuen og videre til forældrene. Nogle steder bliver de ligefrem bedt om at vurdere deres børn efter kontrolskemaer. Resultatet er en begyndende udhulning af forældrerollen og børn, der styres af en ydre kontrol i stedet for at udvikle en indre målestok
Børn i Struer lærer at læse. En beregning viser, at et års tidligere skolegang vil forbedre eleverne markant i Pisa-målinger. Men målinger bunder i kontrolhensyn og handler om systemets opretholdelse.


 
	KRONIK – Vi måler og tester børn som aldrig før, og vi gør det i dag helt ned i vuggestuealderen. Fra nimånedersalderen bliver børn vurderet af pædagoger på en række kompetencer som f.eks. sprog, opmærksomhed, motorik og sociale færdigheder. Denne færdighedsmåling fortsætter ind i børnehaven og skolen og videre i ungdomsuddannelserne. Og den intensiveres. Børn tæppebombes med tætte evalueringer: Pædagoger oplyser, at de i årene inden skolestart når op på at svare på 6-700 spørgsmål om det enkelte barns forskellige færdigheder.

	Og som om det ikke var nok, så inddrages også forældrene til de helt små børn i testning og måling. Der er kommuner, hvor forældre i mødet med vuggestuen bliver præsenteret for dens vurdering af barnet som oplæg til samtalen. Der er også institutioner, der ligefrem beder forældrene om at foretage en vurdering af deres eget barn ud fra et skema, de får udleveret.

	Er der noget galt i det, vil en og anden måske tænke? Er det ikke fint, at pædagoger og forældre danner sig et præcist indtryk af barnet, så de bliver klar over, hvor der måske er problemer, og hvor de skal sætte ind? Et hurtigt svar på det spørgsmål kan godt være bekræftende. Både forældre og pædagoger har altid søgt at danne sig et pålideligt indtryk af børn og deres færdigheder. Men denne brede iagttagelse er i dag på vej til at blive erstattet af eksakt måling/vurdering baseret på enten tests eller en uhyre detaljeret iagttagelse med tilhørende registreringsskema. Og vel at mærke en observation og testning af alle børn.

	Det er her, vandene skilles. Det er også her, jeg – sammen med mange andre – mener, der er grund til kritisk at overveje, hvad det er, vi er i gang med. Og måske nå frem til, hvad vi skulle gøre i stedet for.

	Kontrol fra top til bund

	Hvorfor er det kommet så vidt, at vi i dag måler og ’vejer’ børn som aldrig før? Svaret er, at vi i dag har en skole, der er ved at blive totalt mål- og resultatstyret, og hvor kontrol og målaflæselighed er af kæmpebetydning. Men kravet om målstyring og dokumentation siver ned i børnehaven og vuggestuen. I skolen er det resultaterne i prøver og evalueringer, PISA og andre tests – i daginstitutionen må det foregå på en anden måde. Men måles skal der, ellers mister selve styringen sit grundlag, den famler i blinde.

	Derfor er selve trenden med måling og observation af selv helt små børn dybt indlejret i en tænkning, der er knyttet til New Public Management. Det er der meget andet, der er i Danmark i disse år – derfor ser vi samme træk fra den håndholdte computer i hjemmehjælpen til aktiveringen af de arbejdsløse og til arbejdstidsreglerne for lærerne. Og helt aktuelt videre til Undervisningsministeriets seneste reformpakke om folkeskolen, der i disse dage er til høring. Den skal sikre kontrollen fra top til bund.

	Det hele skal styres ud fra klare nyttehensyn og være gennemkontrolleret fra først til sidst. Det er konkurrencestaten ført ud i praksis – og ned i børnehøjde. Vi er nået til stadiet for den kontinuerlige måling.

	Målingen og den tætte observation bunder i kontrolhensyn, der igen er dikteret af det system, der giver det mening. Og den handler om systemets opretholdelse. Her ligger menneskesynet og rationaliteten, derfor kan det være lidt paradoksalt at argumentere for en anden opfattelse med ord om barnets ret til barndom, leg og fri udfoldelse. Det preller totalt af på systemfolkene, de har styr på virkeligheden. Folk med en anden opfattelse kaldes romantikere.

	Barnet som redskab

	Jeg tror – igen uden unødig dramatisering – at vi ser fremvæksten af en forestilling om det målbare barn. Det er et syn på barnet som et blot og bart redskab i vores hænder, hvor afvigelser fra den standardiserede udvikling skal observeres og rettes til – jo før desto bedre. Alt sammen ud fra en erklæret tro på, at det er til barnets og samfundets bedste.

	Testning og måling er et virksomt middel til en sådan formning af barnet, fordi målekriterierne bliver styrende for det, vi foretager os med barnet. Vi indretter vores påvirkning, undervisning og opdragelse efter det, barnet skal vurderes ud fra. Vi træner færdighederne, vi indøver svarene, vi lærer børn at se efter noget bestemt: Det, der ligger i vores styrings- og målfelt. Målingen og dens tal bliver vores perspektiv.

	Når denne skabelon også forsøges placeret hos forældrene, er vi fremme ved, hvad jeg vil opfatte som en begyndende udhuling af selve forældrerollen. Og det hos pressede forældre, der er bekymrede for deres egen rolle og ængstelige for deres børns fremtid. Her kommer hjælpen fra skemaer og eksperter måske som noget af en gave. Forældrerollen får et konkret input: Mål og vurdér dit barn og hjælp os til sammen at gøre barnet parat til børnehaven, skolen, uddannelserne, arbejdsmarkedet. Til det, vi mener, er det gode liv. Prisen er til at få øje på. Den er en udvikling af ydre-kontrollerede børn. Og børn og unge, der er småstressede og risikerer at miste motivationen, f.eks. til uddannelse.

	Indre målestok

	Hvad er alternativet til det målbare barn? Mit svar er udviklingen af børn, der har en indre målestok i stedet for en ydre. Eller for at blive i kontrolsproget: Det er udviklingen af børn med selv-kontrol. Undersøgelse efter undersøgelse dokumenterer, at børn med høj selvkontrol får et langt bedre liv end børn med lav selvkontrol. Og det er undersøgelser, det har fulgt børnene op gennem barndommen, ind i ungdomstiden og op i voksenalderen. Fra den næsten klassiske marshmallow-undersøgelse af Walter Mischel i 1960’erne til en ny undersøgelser fra New Zealand, der fulgte undersøgelsesgruppen fra fødslen og indtil 32-årsalderen. De peger alle i samme retning. Børn med selvkontrol, vedholdenhed, evne til fokus og robusthed har optimale muligheder for at holde sig fri af risikofaktorer og få uddannelse samt indhold i livet.

	Den synsvinkel på børns udvikling er kaldt karakterhypotesen. Men hvordan styrker man børns karakter i opdragelse, daginstitution og skole? Det korte svar er at lægge vægten på processen, barnet er i – frem for det målbare resultat. Altså at involvere sig i måden barnet arbejder med matematikopgaven, knokler løs med en stileopgave, skræller kartofler, øver sig på guitaren – eller for den fireåriges vedkommende slider med at få dukkevognen op af trappen. Det er i processen, barnet skal overtage ansvaret. Det er her, det vedholdende udvikles, og det sker ved at hjælpe barnet med at blive bevidst om, hvordan det arbejder. Det vil sige, hvordan noget er lykkedes eller gået galt, hvor der ligger nye muligheder i processen, og hvordan man kan få noget til at lykkes ved at holde ud og turde gøre det. Ikke ved at den voksne ideligt roser, men ved at voksne er deltagende. Karakterdannelse er tæt knyttet til et trygt miljø, hvor barnet hjælpes på vej til at finde sine egne muligheder i sine samspil med omverdenen. Og får mod til at overvinde vanskelighederne.

	Jo, indrømmet: Diskussionen om testning og måling kan skrues højt op. Og det skal den også, for det virkelig sørgelige er, at systemtænkningens vægt på ydre målbar kontrol kommer til at skygge for den altdominerende udfordring, der ligger i vores tidsperiode. Den er forbundet med at udvikle en indre målestok hos børn.

Per Schultz Jørgensen er professor emeritus, dr.phil.

