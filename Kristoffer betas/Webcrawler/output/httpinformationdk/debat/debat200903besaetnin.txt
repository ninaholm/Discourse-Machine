Besætning haves - kurs søges
Med klar tale fra de radikale er oppositionens besætning endelig samlet. Nu mangler der blot den fælles politiske kurs, som kan lede Danmark sikkert i havn. For at bringe os sikkert over de oprørte vande foreslår tænketanken Cevea en ny retning og indkalder centrum-venstre til stormøde
De radikales Margrethe Vestager og Morten Helveg Petersen søger magten sammen med S og SF. Men der er kun brug for en ny regering i det omfang, at det betyder nye ideer, mener Cevea.


 "Ét er søkort at forstå, andet er skib at føre"
Holberg 
Kursen for Danmarks fremtid er ved at blive sat med de radikales udmelding om at ville indgå i en S-SF-R-regering. Det er glædeligt af to grunde: For det første kan den intetsigende bogstavleg, som journalister og kommentatorer gerne går i selvsving over, slutte. 
Det er en demokratisk lettelse, at der ikke bliver udsigt til en valgkamp som den seneste, hvor parlamentariske alliancer og dronningerunder fjernede fokus fra de enorme problemstillinger, vi som samfund står over for. For det andet bliver det nu det politiske indhold - idéerne og visionerne - der skal i fokus.
Og hvor er det tiltrængt. I årevis har Christiansborg-politik været reduceret til teknokratisk forvaltning med en regering, der har lagt en støt, men også højresvingende kurs for skibet Danmark. Den førte økonomiske politik har betydet, at de velernærede passagerer har fået serveret dobbeltportioner, mens alle andre har måttet nøjes med de sørgelige rester. Den førte udlændingepolitik har betydet, at mange spændende og dygtige passagerer er blevet erklæret 'uønskede'. Endelig har den førte politik betydet, at kaptajnen har beordret besætningen til at rasere de enkelte passagerers kahytter med ny detailregulering og vidtgående ordensreglement. De seneste ti år af dansk politik har betydet, at Danmark har taget nærmeste omvej til ulighed, snæversyn og kontrol.
Der venter opklaring forude, når kaptajn Fogh gør klar til at forlade sin skude. Med bådsmand Løkke ved roret er udsigten den samme: Ingen diskussion af destination og ingen idéer til at få skibet fri af skærene. Derfor er det så vigtigt, at oppositionen udstikker en ny kurs. Man har indtil videre forstået, hvordan søkortet skal læses for at overtage magten, men vi mangler svar på hvilke ambitioner og politiske drømme, der skal styres efter.
Værdifællesskabet
For Cevea er det godt at se de tre hovedstrømninger i oppositionen endelig stå skulder ved skulder. I Cevea tror vi på, at oppositionen kan skabe mere i fællesskab. Men der er kun brug for en ny regering i det omfang, at det betyder nye ideer. Det er ikke nok at skifte VKO ud med AFR, hvis det ikke blot bogstavmæssigt risikerer at blive en variant af Anders Fogh Rasmussen. Man må droppe den kortsigtede kontraktpolitik og ærligt konfrontere de store politiske spørgsmål, så vi kan skabe et nyt politisk projekt.
Den nye politiske kurs for Danmark skal ifølge Cevea handle om at gøre op med den konforme og kontrollerende statsmagt, der særligt har kendetegnet Foghs nationalkonservative styre. Vi skal have skabt en ny centrum-venstre platform, hvor vi vælger frihed frem for tvang, tillid frem for kontrol og udvikling frem for ensretning. 
Frihed frem for tvang?
For det første må centrum-venstre gøre op med dogmet om at indføre frihed gennem tvang. Detailstyring er ikke en regeringsopgave, uanset om det drejer sig om skoler, ældrepleje eller det kommunale selvstyre. Centrum-venstre må stå fast på, at de nære opgaver kræver nære beslutninger. Det tvingende styringshierarki træffer de forkerte beslutninger, kvæler den gnist og begejstring, der findes hos de mange, som udfører deres arbejde af lyst og indsigt. Sokrates sagde, at den viseste er den, der ved, hvad han ikke ved. Det samme gælder en regering; den må vide, hvornår den ikke ved bedst. 'Vi alene vide'-attituden burde være forladt samtidig med enevælden, men under Fogh har den fået en renæssance, som bør slutte nu.
Det skal selvfølgeligt være muligt for en regering at træffe bindende beslutninger. Men den skal ikke træffe flere end højst nødvendigt - derfor er det også forkert at tvinge den enkelte social- og sundhedsassistent til 15 minutters støvsugning, når det er 5 minutters opvask og 10 minutters kaffe og samtale, der er brug for. Vi ønsker en bevidst og demokratisk samfundsudvikling, der styres af oplyste beslutninger. De politiske beslutninger og ikke mindst deres udførelse skal have folkelig opbakning, og det får de bedst tættest på dem, de berører.
En centrum-venstre-regering skal være overbevist om, at ikke alene dens mål, men også dens midler, skal være frihed.
Udvikling og ensretning?
Det andet dogme, en ny centrum-venstre-regering må gøre op med, er den herskende misforståelse, at man kan skabe udvikling gennem ensretning.
Oplysning, viden og innovation kommer ved den frie og kritiske indstilling til verden. At tro, at en regering kan ruste Danmark til fremtiden ved at ensrette undervisningen efter kanoniserede skrifter, er at øve vold på fremtidens innovatører. Vi skaber ikke bedre skoler ved tvinge den enkelte lærer til at undervise ud fra ensrettende litteraturlister, der pålægger alle elever at vide og kunne det samme. Staten kan ikke afgøre om Cirkeline er bedre end Mads og Mette, når den enkelte elev i 1. klasse skal lære at læse. Udvikling sker der, hvor motivation, indsigt og kreativitet går hånd i hånd.
Det samme paradoks gør sig gældende, når en regering tror, den kan styre forskning til flere og bedre resultater. Den frie grundforskning er innovationens grundpille, som eroderes af den politiske prioritering af enkeltområder på bekostning af grundforskningen. 
Svaret er ikke at lade stå til, men at sikre rammerne for udvikling gennem selvstændighed. Det politiske element skal ikke fjernes fra uddannelse og forskning, men politikerne må respektere, at innovation sker i de rette - frie og kritiske - miljøer, ikke på bestilling. 
Tillid frem for kontrol?
Det tredje dogme, der skal gøres op med, er den snigende kontrol af den enkelte dansker. Systemet betragter med stigende skepsis og mistillid den enkelte borger som en, der skal kontrolleres. Vi danskere er åbenbart blevet så dovne og bedrageriske, at vi skal kontrolleres i alt, hvad vi laver.
Et af de bedste eksempler er den danske beskæftigelses- og aktiveringsindsats, hvor vi ikke længere har fokus på opkvalificering og efteruddannelse, men derimod på bureaukrati og kontrol. Den enkelte ledige bliver tvunget til at sende uendelige mængder af ansøgninger til jobs, vedkommende måske ikke er kvalificeret til. Det betyder stort arbejdsspild for den enkelte jobsøgende, bugnende bunker af ubrugelige ansøgninger hos arbejdsgiverne og generel mistillid til det offentlige system.
Det er ikke kontrollen, der sikrer, at den enkelte kommer i arbejde, men derimod tilliden til at den enkelte vil og kan komme i arbejde. Det handler ikke om at tvinge en nordjyde i arbejde på Sydfalster eller tvinge truckførere i arbejde på sygehuset. Vi skal have tillid til, at samtale, efteruddannelse og løn er de bedste redskaber til at få arbejdsløse i beskæftigelse.
Svaret er ikke at lade den enkelte passe sig selv, men derimod at have tillid til, at borgerne ikke i udgangspunktet ønsker at misbruge fællesskabet, men faktisk gerne vil have et job.
Den brede alliance
Opgøret med kontrolsamfundet udgør en del af de mange afgørende udfordringer, som den samlede opposition skal tackle i de kommende år. Derfor skal den samlende kurs fortsat forfølges med møder og debat. Vi skal samle hele oppositionen lige fra pensionisterne på Østerbro, de unge kaospiloter fra Århus og de faglige fra Lindø-værftet for at lægge fremtidens kurs sammen.
De politiske muligheder for det moderne centrum-venstre vil således blive afgjort af vores evne til at formulere nye løsninger og idéer i fællesskab. Derfor vil Cevea gå forrest i bestræbelserne på at samle fremtidens meningsdannere i en stor konference til efteråret, hvor Helle, Villy og Margrethe hermed inviteres til at give deres bud, inden centrum-venstre for alvor sætter sejl for en ny politisk kurs.
Skibet sejler ikke, før alle er med.

Peter Westermann og Jens Jonatan Steen er hhv. vicedirektør og direktør i tænketanken Cevea

