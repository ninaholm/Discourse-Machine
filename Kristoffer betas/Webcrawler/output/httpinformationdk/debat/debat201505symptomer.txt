Symptomer på et sygt system
Ifølge Lægemiddel-industriforeningen tilskynder de høje medicinpriser til forskning. Men reelt bliver der længere og længere mellem banebrydende medicintyper, ligesom sygdomme, der hovedsageligt rammer fattige, ikke har medicinal-industriens interesse


 Medicinudgifterne på de danske sygehuse er eksploderet. Priserne på ny medicin er nu så høje, at de udgør en veritabel bombe under sundhedsvæsnet. Konsekvenserne er allerede tydelige. Igen er der varslet massive besparelser på landets pressede sygehuse. Der skelnes derfor både til den engelske model med et prioriteringsinstitut og den norske model, hvor man presser priserne ned. Men der er tale om midlertidige løsninger, der ikke griber fat om problemets rod: Et sygt system for udvikling af medicin.
Ikke overraskende har Lægemiddelindustriforeningen (Lif) advaret om at ændre på den danske model. Ifølge koncern-chef Ida Sofie Jensen har vi i Danmark »valgt en model, hvor vi siger, at vi skal have en prissætning, der fremmer innovation og forskning«. Mener Lif da, at de ekstremt høje priser på medicin fremmer forskning og innovation? Interessant nok peger al erfaring på det direkte modsatte. I en tid hvor de store medicinalgiganter indkasserer en svimlende profit, er den reelle innovation stagneret. Markedet oversvømmes med præparater, der behandler de samme sygdomme med små forskelle i effekt eller bivirkninger. Samtidig bliver der længere mellem nye banebrydende medicintyper.
Kort sagt er den nuværende incitamentsmodel for udvikling af medicin bygget op sådan, at samfundet belønner medicinalvirksomhederne for deres investering ved at tildele et monopol (et patent). Provokerende sagt – men desværre åbenlyst sandt – giver et patent virksomhederne mulighed for at tage den pris, som de kan slippe af sted med i de 20 år, patentet gælder.
Det er selvfølgelig kun muligt at kræve en høj pris, hvis patienterne eller sundhedsvæsnet er i stand og villige til at betale. Derfor er kun få sygdomsgrupper økonomisk interessante inden for de nuværende rammer. Der er blevet skabt et miljø, hvor det bedst kan betale sig for medicinalvirksomhederne at satse på at udvikle få profitable præparater. Konsekvenserne er dyr medicin og en skævvridning i forhold til, hvilke sygdomsgrupper der udvikles behandlinger til.
Forskning for de rige
Industrien fokuserer på økonomisk prioriterede områder såsom kræftbehandling og kroniske sygdomme. Til gengæld er der ingen interesse for forskning og udvikling af for eksempel antibiotika eller medicin mod sygdomme der primært rammer fattige mennesker. Det er simpelthen ikke rentabelt nok.
Den manglende udvikling af antibiotika kombineret med problemet at flere og flere bakterier bliver multiresistente, udgør en reel trussel mod hele verden. Hvis der ikke bliver gjort noget drastisk, vurderer WHO, at vi må forberede os på ikke længere at være i stand til at behandle simple infektioner inden udgangen af dette århundrede. Skræmmende.
Et andet symptom på det forfejlede system er, at samarbejdet mellem industrien og de offentlige forskningsinstitutioner er meget ulige. Størstedelen af ny medicin, der kommer på markedet, bygger på offentlig finansieret forskning foretaget på universiteter. Dette afspejles dog sjældent i prisen. Samfundet får lov at betale to gange – først for grundforskningen og derefter for selve medicinen.
Et andet problem er, at en forsvindende lille del af den ellers lovende sundhedsvidenskabelige grundforskning tages op og færdigudvikles af industrien. Igen en konsekvens af, at meget få produkter er attraktive at markedsføre. Dette kan på ingen måde være i samfundets interesse.
I Uddannelses- og Forskningsministeriet har man fokus på at omsætte dansk forskning til innovation i erhvervssektoren. Desværre er opfattelsen, at samarbejdet kun skal baseres på kommercielle interesser. Derfor er vi lige vidt i forhold til al den forskning, der ikke har høj markedsværdi, men stadig en stor samfundsmæssig værdi. Samtidig anbefaler ministeriet, at der gives eksklusive patentrettigheder til industrisamarbejdspartneren, hvorfor man reelt ingen mulighed har for at forhindre, at samarbejdet kan munde ud i medicin, der sælges til skyhøje priser.
Hvis man virkelig har intentioner om at skabe innovativ vækst, må man frigøre sig fra den ensformige fokus på kommercialisering. Det bør være et politisk fokusområde at udvikle et alternativt system, der specielt understøtter færdigudvikling og markedsføring af samfundsnyttig forskning.
Jeg håber, at der i kølvandet på den nuværende debat kan komme fokus på nytænkning af systemet for forskning og udvikling af medicin. En alternativ incitamentsmodel er ikke utopi, og der er allerede mange konkrete forslag, man kan tage fat på, men først er der brug for politisk vilje og folkelig opbakning til at gøre noget ved problemet. Hvis vi virkelig vil demontere denne bombe under vores – og resten af verdens – sundhedssystemer er der brug for et opgør med det forældede, ineffektive og problematiske patentsystem.
Sandra Wulffeld er Medicinstuderende på Københavns Universitet og medlem af studenterorganisationen Universities Allied for Essential Medicines (UAEM)

