Hvor er det tænkende menneskes Joan Ørting?
Hvorfor er det, at hver gang vi snakker om, at vi har glemt gnisten og appetitten på hinanden, så får ligestillingen skylden?


Alle steder, man kigger hen for øjeblikket, står Joan Ørting klar med gode råd til de stakkels, sexforskrækkede danskere (Information 13. marts)."Tag en kjole på og betal din mand tilbage i hede kys og blowjobs," anbefaler hun kvinderne, der tilsyneladende er blevet alt for mandhaftige de seneste år og derfor kun får svage mænd med i seng. Mændene skal til gengæld finde frem til deres indre Tarzan og vælte kvinderne om på sengen, for det er det, kvinderne vil have, jo. Alle vi kvinder, der inderst inde drømmer om at blive overfaldet af en stor, stærk mand, mens vi lige står og er i gang med at binde blomster på vores lyserøde pigeværelse.Nationen har fået øjnene op for, at vi moderne danskere mangler sanselighed og sex. Vi har glemt vore kroppe og glemt gnisten. Joan Ørting står klar som den frelsende engel og kan zappe os tilbage til en tid, hvor mænd var mænd og kvinder ærbare prinsesser, der ind imellem kastede en gylden fletning ud af pigekammerets vindue, som mændene kunne klatre opad, for derefter at gennempule os på gulvet. Ak ja, det var tider. Og godt, at alle medier fra DR til TV 2 og diverse dagblade har fundet vores redningskvinde, der kan frelse os fra ligestillingens fængsel.Sutte på tæerAl respekt for projektet. Kroppen er blevet glemt, og vi er blevet bange for at bruge vores sanser, for vi stoler ikke rigtigt på dem længere. Desuden har vi helt vildt travlt med at finde lejligheder, vi har råd til at bo i, og karriereplanlægge, så vi får udnyttet alle vore kompetencer, så hvornår har vi tid til at mærke og føle og sanse og smage? Sex bliver noget, der eddermame skal være meget af, når man endelig har tid til at tage den uges ferie i Barcelona, og hvor man har sparet så meget romantik sammen igennem et halvt år, at man falder omkuld på hotelværelset af forventningspres og ømme ben, fordi man har glemt, at storbyferie og hede nætter sjældent er et godt mix, og også har glemt, hvordan det egentlig var man havde al den fede sex. Vi har for lidt sex - alt for lidt. Vi glemmer at sutte på hinandens tæer og kneppe i entreen og alt det andet, vi havde travlt med de første to år, vi var sammen.Dengang i 50'erneMen hvorfor er det, at hver gang vi snakker om, at vi har glemt gnisten og appetitten på hinanden, så får ligestillingen skylden? Så er det fordi, mændene er blevet for bløde og kvinderne for stærke. Det er et evigt mantra, gentaget af Joan Ørting og Carl Mar Møller, dameblade og livsstilsprogrammer i tv. Nu skal kvinderne huske at være kvinder, hører vi.Men hvem er det, der tror, at sexlivet var meget bedre i 1950'erne, dengang mænd var de eneste, der gik på arbejde og kvinder bobbede håret og drønede rundt derhjemme i et forklæde? Hvem er det, der forestiller sig, at det var et sexparadis? For langt de fleste af kvinderne var orgasme ikke bare en by i Rusland, men så langt ude i en lille landsby i Amazonjunglen, at rygtet om det end ikke var nået til landet. Sexlyst var ikke noget kvinder havde, men noget mænd blev overvældet af og under stor skyld og skam af og til måtte overgive sig til, prustende og med lukkede øjne, så man i det mindste ikke kunne se den stakkels kvinde det gik ud over.Lændeklædt abemandKunne det være, at vi endelig er ved at kravle ud af årtusinders kønsrollehelvede og med babyskridt er ved at finde os selv som hele mennesker, der både er bløde og stærke, maskuline og feminine og som ikke behøver at svøbe os i lyserødt eller lyseblåt for at sige, hvem vi er? Og kunne det mon ikke også være, at sexlivet bliver bedre af denne nuancering? At vi er mænd og kvinder, ja, men at vores lyst ikke defineres af vores køn? At kvinder også er liderlige, initiativrige, voldsomme og dominerende og mænd lige så vel kan være modtagende, blide og kærlige, og at dette hverken er unaturligt eller forkert.Når vi anerkender alle de forskellige sider, vi har i os og tør lege med rollerne og med hinanden, tør udfordre nye roller, også dem, der umiddelbart føles farlige og unaturlige, ja, så er det, at sexlivet bliver ved at være spændende - for begge køn.Det kan godt være, at du har brug for at hoppe i en blomstret kjole for at føle dig som kvinde, Joan Ørting. Men vi er en del, der godt kan finde ud af at være kvinder i et par bukser, slå os på brystet og nedlægge vort bytte, når det er det, vi vil. Og de mænd, der skræmmes over det? Velkommen tilbage til 50'erne.Jeg er sikker på, det er en fest evigt at spille rollen som skaffedyr og lændeklædt abemand.Bettina Frank Simonsen er cand.mag. og journalist
