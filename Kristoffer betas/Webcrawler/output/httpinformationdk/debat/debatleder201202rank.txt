Den ranke Gauck



 Respektindgydende er den 72-årige Joachim Gauck, som næsten alle tyske partier er enedes om at vælge som forbundsrepublikkens næste præsident. Allerede som skoledreng undsagde han det østtyske diktatur. Han nægtede at melde sig under fanerne i den kommunistiske ungdomsorganisation. Det betød, at han ikke kunne blive journalist, sådan som han helst ville. Han blev i stedet lutheransk præst.
Stedse forfulgt af DDR-regimet var Gauck i 1989 med til at stifte den demokratiske frihedsbevægelse ’Nyt Forum’ og blev i 1990 folkevalgt parlamentsmedlem ved det første frie valg i DDR.
Det hemmelige DDR-politis — Stasi’s — arkiver var Gauck chefforvalter for i årene 1990-2000. Sit politiske ståsted har Gauck beskrevet som »venstreorienteret, liberalt konservativt«. Ved valget af tysk forbundspræsident for to år siden var Gauck opstillet af SPD — Socialdemokratiet — og De Grønne. Kansler Angela Merkel gennemtrumfede, at hendes alliance af borgerlige CDU/CSU og de liberale FDP kastede sit flertal bag Christian Wulff, der forleden måtte forlade embedet efter afsløringer om vennetjenester.
SPD og De Grønne genopstillede Gauck til det ledige embede, og denne gang sprang FDP over på Gauck-holdet. Merkel måtte se sin regerings sammenhold truet, og hun skiftede over til det Gauck-flertal, der allerede var skabt.
Snedig er hun jo, hende Merkel. Man kan — som nogle tyske venstrefløjskommentatorer — se det som et fikst træk, at Merkel får Forbundsdagens venstrefløj og de liberale til at påtvinge hende en præsident, der er solidt borgerlig og »uforbederlig antikommunist«, som Stasi skrev om Gauck i sit arkiv.
Under alle omstændigheder viser samlingen om Joachim Gauck, hvor langt Forbundsrepublikken har bevæget sig i retning af civilitet. Tænk, hvad for lederskikkelser, Tyskland tidligere har skræmt sine naboer med. Den tid er forbi. Juhu!

