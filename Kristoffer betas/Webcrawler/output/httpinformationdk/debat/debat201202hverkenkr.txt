Hverken krig eller sanktioner kan stoppe Irans atomprogram
Vestens og Israels konfrontationskurs mod Iran risikerer at udløse den blodigste krig, regionen endnu har set — lige nu er den farligste illusion troen på at et ’kirurgisk angreb’ kan fjerne de iranske atomanlæg


 I disse uger hører vi atter sabelraslen imod Iran. Men skræmmebilledet skjuler en dagsorden, der ikke handler om atomprogrammet. Målet er med magt at ændre regimet i Iran og få kontrol over olien. Derfor kan sanktionspolitik ikke adskilles fra krigsretorik.
I USA holder præsident Obama officielt fast i, at sanktionerne kan presse iranerne til at opgive uranberigelse. Men samtidig har han bedt Pentagon om at forberede ’en militær løsning’. Selv om der ikke var konkrete beviser i det Internationale Atomenergiagenturs sidste rapport, har Obama alligevel svoret, at USA vil stoppe Iran i at udvikle en a-bombe. Samtidig, i Israel, bruger forsvarsminister Barak et fejloversat citat fra en syv år gammel iransk præsidenttale til at fremmane et gammeltestamentligt dommedagsscenarie: Iran vil udslette Israel.
Det er imidlertid absurd at tro, at Iran kan og vil starte en krig, der også vil skade islamiske helligdomme, dræbe palæstinensere og blive mødt med tilintetgørende respons fra Vesten. Iran er ikke en selvmorderisk nation. Den islamiske republik er ikke på kamikazemission. Iran har ikke indledt en krig i over 200 år, men har selv oplevet tre invasioner, britiske og russiske besættelser, et CIA-kup mod en folkevalgt leder og otte års vestligt støttet irakisk aggression, der kostede op mod en million menneskeliv. Iran har i de sidste 33 år været udsat for sabotager, snigmord og sanktioner. Alligevel har Iran over de seneste 20 år forsøgt at indgå i en dialog — også om atomenergi.
Ikke kun retorik
Et ’kirurgisk angreb’ på Iran er illusorisk. Der mangler kendskab til atomprogrammets geografi — ikke kun fordi Teheran skjuler sine faciliteter, men også fordi Vesten med sin isolationspolitik har mistet chancen for at få et bedre kendskab til landet. Programmet er desuden så decentraliseret, at logistikken ved luftangreb er uendelig kompliceret. Pentagons eksperter har vurderet, at selv ikke USA’s største bunkerbusterkan gennemtrænge atomanlæggene. Og selv i tilfælde af militær succes vil den iranske atomteknologi ikke forsvinde. Iranerne, nu endnu mere pressede, vil søge at genopbygge programmet i hemmelighed. Hvad forestiller man sig, der vil ske efter luftangrebene? Tror man, at de iranske magthavere lægger sig ned og opgiver et symbolsk vigtigt program, der samtidig er deres sidste pressionsmiddel? Tror man, at den iranske befolkning — uanset at den måtte have fået nok af det undertrykkende styre — vil opfatte sådanne angreb som andet end overgreb på landets uafhængighed, teknologiske ambitioner og territoriale integritet?
Også Israels egen efterretningstjeneste afviser et angreb på Iran som vanvid. Ikke desto mindre fortsætter Benjamin Netanyahu ufortrødent truslerne. Det virker, som om Israels egentlige frygt er, at verdenssamfundet igennem en ligeværdig, fredelig dialog en dag skulle nå frem til at anerkende Irans ret til et atomprogram. Israelske politikere er mere desperate end fornuftige, når de tror, at trusler er den eneste måde at tvinge Vesten til at øge presset på Iran. Snarere end at være en del af løsningen er Israel med sit ulovlige atomvåbenarsenal selv en del af problemet.
Den skræmmende sprogbrug kan ikke blot affejes som ’ren retorik’. Det var netop kombinationen af krigerisk retorik, fejlinformationer og sanktioner, der banede vejen for Irak-invasionen i 2003. Med sanktioner, sabotage og mord på forskere på åben gade i Teheran håber krigsglade kræfter at kunne provokere Iran til at handle, f.eks. mod den voksende amerikanske tilstedeværelse i Golfen. En sådan hændelse vil legitimere en massiv, vestlig militær hævnaktion — altså åben krig. I mellemtiden er det de millioner af iranere, der er utilfredse med styret, og som man i vesten påstår, man er bekymret for, der lider under sanktionerne.
Det er ikke muligt
Der er ingen mekanismer til at vurdere, om de multi- og unilaterale sanktioner mod Iran virker efter hensigten, simpelthen fordi hensigten ikke er klar. Hvis målet er at standse atomprogrammet, har man fejlet. Da sanktionerne begyndte, havde Iran ingen centrifuger til uranberigelse, i dag har de 8.000. Sanktionerne skulle skade regimet, men de rammer civilbefolkningen. Revolutionsgarden tjener styrtende på et panikslagent iransk marked, og når livsnødvendige korntransporter tilbageholdes i Europa, er det ikke Ayatollah Khamenei, der går sulten i seng. Sanktionerne er i praksis blevet en krig mod den iranske befolkning.
Som ethvert andet styre i Irans geopolitiske situation — omringet af atombevæbnede og USA-støttede fjender — vil Teheran lade eksisterende muligheder stå åbne. Og dette er bestemt ét af formålene med at have et atomenergiprogram: At det potentielt kan konverteres til et militært. Men i sidste uge konkluderede endnu en rapport fra et amerikansk institut, at Iran har besluttet ikke at producere a-våben. Med den nuværende kapacitet for uranberigelse er det simpelthen ikke muligt. Amerikanske efterretningstjenester har også gentagne gange understreget, at der ikke er beviser for et atomvåbenprogram.
At føre ’begrænset krig’ mod Iran er ikke muligt. Når bombeflyene krydser grænsen til iransk luftrum, er det total krig. Med klicheen om ’kirurgiske angreb’ fremstiller høgene krig som et enkelt lægeligt snit, og med ’sanktioner’ antyder man, at iranerne med pædagogik kan tvinges til at makke ret.
Men de nuværende sanktioner er udelukkende påskud for at føre en hemmelig krig mod Irans stat og befolkning. Faren er, at vi ender med at tro på det retorisk fremmanede fjendebillede, og så kan resultatet blive en krig, der vil kunne udvikle sig mere vidtrækkende og blodigt end både Irak- og Afghanistan-krigen.
 
Rasmus Chr. Elling er Iran-ekspert og adjunkt ved Institut for Tværkulturelle og Regionale Studier, Københavns Universitet

