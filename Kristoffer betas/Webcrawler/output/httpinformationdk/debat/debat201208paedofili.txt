Pædofili-fobien har efterhånden nået hysteriske højder
Men pædofili forsvinder altså ikke ved, at vi spærrer folk inde eller spytter på dem på gaden


 Jeg har lige set Thomas Vinterbergs nye film, Jagten, der handler om en mandlig pædagogmedhjælper, der bliver beskyldt for pædofili og derefter udsat for had og chikane i landsbyen. Manden er uskyldig, og filmen handler om, hvordan vi ser på pædofile. Han fik mig til at tænke på en af mine mandlige patienter, der er blevet idømt en behandlingsdom for at have downloadet børneporno fra nettet. Han er midt i 30’erne, havde en mellemlederstilling i et it-firma og var indtil for nylig gift, men da dommens indhold slap ud i landsbyen, mistede han i løbet af tre måneder både job og kone, og i dag kører han til nabolandsbyen for at købe ind for at undgå hadske tilråb i supermarkedet. Ud af alle de stigmatiserede samfundsgrupper i vores kulturkreds – og lad os huske at ’stigmatisere’ betyder at brændemærke – er pædofili behæftet med nogle af de mest negative fordomme. Flere af mine patienter har oplevet at komme hjem til en hoveddør fuld af graffiti, at kassedamen nægter at betjene dem, at de får dårligere behandling i sygehusvæsenet, chikaneres og udsættes for seksuelle og voldelige overgreb i fængslet, hvilket andre retslige patienter, dømt for for eksempel mord, voldtægt eller brandstiftelse, ikke oplever i samme grad.
Statistisk ved vi, at mange af de pædofile kommer fra særligt sårbare samfundsgrupper, og at mange selv har været udsat for overgreb. Og så findes der utrolig mange forskellige måder at have pædofile træk på. Nyere spørgeskemaundersøgelser viser i øvrigt, at mange flere, end vi tror, har seksuelle fantasier om børn, og dette tal langt overstiger de anmeldte tilfælde af pædofili. For eksempel ved vi igennem nobelprisvinderen Thomas Manns dagbøger, at han havde klare pædofile træk hele sit liv, uden dog nogensinde at handle på det.
Pædofili er jo primært en seksuel orientering, men i vores kulturkreds har det også fået en diagnosekode i WHO’s diagnosesystem, hvilket betyder, at det bliver betragtet som en psykisk sygdom. Dette var også tilfældet med homoseksualitet, der indtil 1990 blev betragtet som en sindslidelse. Pædofili er et meget komplekst, tids- og kulturafhængigt fænomen, for eksempel anses det i nogle kulturer for de voksnes opgave at initiere børnene i seksualitetens verden, og i århundreder var det almindelig praksis i Europa at gifte unge piger væk til ældre, velhavende mænd.
Pædofilien har også mange forskellige nuancer: Fænomenologisk kan det fremtræde i mange forskellige personlighedstyper og strække sig lige fra enkeltstående, øjeblikkelige impulser til faktisk kernepædofile, hvis primære seksuelle orientering er rettet mod børn. Forstå mig ret: Jeg synes ikke, pædofili er i orden. Men når man kigger bag i Ekstra Bladet, hvor der tilbydes sex med alt fra dyr til døde, og når man tager pornoindustriens enorme omsætning i betragtning, må vi erkende, at seksuelle fantasier, også de eksotiske og perverse, er en del af det menneskelige sjæleliv. Det er ikke forbudt at have fantasier, men i vores kulturkreds er det forbudt at have seksuel omgang med børn. Sådan synes jeg også, det skal være, men vi bliver nødt til at være opmærksomme på, hvordan vi omgås et så kompliceret fænomen.
I Danmark har pædofili-fobien efterhånden nået hysteriske højder og kan ses som en tidstypisk unaturlig seksualisering af børnekroppen, hvor små piger skal gå med bikinioverdele, og mandlige pædagoger snart er forsvundet fra vores institutioner, fordi de er bange for at blive anklaget for seksuelle krænkelser.
Den ovennævnte patient har gået i terapi i over et år og har udviklet en nærmest paranoid berøringsangst over for børn, der i praksis har betydet, at han har afskåret kontakten med sin søster, fordi hun har to små piger. Han er jo allerede blevet straffet ved at få en betinget dom samt en dom til behandling. Men han har også fået ødelagt sit liv, fordi han selv og hans omgivelser har reduceret ham til at være pædofil.
Den psykiatriske behandling af pædofili er tit et langt og tungt terapiforløb, hvor den pædofile får indsigt i sine egne komplekse mekanismer og lærer forskellen på lovligt og ulovligt. Men pædofilien forsvinder altså ikke ved, at vi spærrer folk inde eller spytter på dem på gaden.
 
Birgit Wandahl Bundesen er læge i psykiatrien

