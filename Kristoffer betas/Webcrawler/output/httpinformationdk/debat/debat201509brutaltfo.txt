Et brutalt foruroligende billede
Billedet af den døde Aylan Kurdi vil blive brugt og misbrugt. Men det er symbolet på den uomtvistelige kendsgerning, at krigens og flugtens mest uskyldige ofre er børnene. Derfor skal billedet ikke sløres. Det skal bringes
 Palæstinensiske børn ved en sandskulptur der forestiller Aylan Kurdi, den tre-årige syriske dreng, som druknede ud for den tyrkiske kyst tidligere i år.


 Prisen for årets bedste pressefoto gik i år til Politikens Martin Lehman, der havde taget et gribende billede af Rose, en 5-årig død pige liggende fredfyldt i sin seng, mens lille Lara, den ene af hendes to søstre, nysgerrigt og uskyldigt løfter den dødes øjenlåg. Et smukt, næsten livsbekræftende og samtidigt hjerteskærende billede
I maj måned fik Ekstra Bladet alvorlig (og berettiget) kritik af Pressenævnet, fordi avisen i januar uden forældrenes tilladelse, og før politiet havde frigivet navnene, bragte et billede af de forkullede lig af to navngivne børn efter en brand i Nakskov.
Begge billeder repræsenterer som alle andre fotografier et hjørne af virkeligheden. Den virkelighed som journalister er sat i verden for at beskrive. Det ene fik en pris, fordi det var respektfuldt og tilføjede en vigtig dimension til forståelsen af døden som en del af tilværelsen. Det andet var respektløst og repræsenterede kun de værste sider af et morbidt kommercielt sensationsjageri. Det var dødspornografi.
Der var intet dødspornografisk over billedet af den 3-årige Aylan Kurdi fra Syrien, der lå død på en strand ved Bodrum i Tyrkiet. Han døde sammen med størstedelen af sin familie, da menneskesmuglerens overfyldte gummibåd kæntrede. Kun faderen overlevede, og han bad i et radiointerview om, at billedet af den døde søn blev vist over hele verden for at illustrere den syriske tragedie og de desperate flygtninges situation.
AFP/Dogan
Billedet spredtes med lysets hastighed på nettet. Den britiske avis The Independent bragte torsdag billedet af den lille dreng over hele forsiden med underteksten »Somebody’s Child«. Fredag bragte nogle danske aviser billedet, bl.a. Information, mens andre bragte et billede af det døde barn, hvor hans ansigt og overkrop er dækket af den tyrkiske gendarm, der bærer ham væk.
Hvilket billede, man vil publicere er et redaktionelt valg, men nogle medier gik i næsten manisk selvransagelse. I Presselogen på TV 2 NEWS forklarede Politikens chefredaktør, Bo Lidegaard, hvorfor avisen havde valgt at bringe det »pænere« billede. I Berlingske forklarede chefredaktør Jens Grund, hvorfor Berlingske bragte det knapt så stærke foto: af respekt for den døde.
Los Angeles Times valgte det »brutalt foruroligende billede«, som redaktør Tim Murphy beskrev det. Han mener, det var bydende nødvendigt at publicere det, fordi »det havde muligheden for at forstyrre vore læsere, ikke voldeligt, men på grund af dets ubærlige tristhed.«
Der er billeder, som kræver publikation, selv om vores eget verdensbillede og dets etik i teorien bør forhindre det. Debatten om disse ’ikoniske’ billeder tjener måske mere som en slags selvbeskyttelse. Når de er brutale og viser, at krig faktisk dræber og lemlæster mennesker, bliver mange medier bange for reaktionen. Krigsførende stater censurerer faktisk den slags billeder af egne faldne. Officielt af hensyn til de pårørende, men i høj grad også af politiske grunde.
Selvfølgelig skal der ikke svælges i død og lemlæstelse. Men det skal ikke censureres bort. Da Saigons politichef general Loan under Tet-offensiven i 1968 henrettede en Vietcong-fange med sin pistol på åben gade for snurrende kameraer, var mange medier mere end tilbageholdende med at bringe det. Det var for brutalt. Men billedet var med til at ændre amerikanernes holdning til krigen.
Associated Press-fotografen Nick Uts billede af den forbrændte og nøgne sydvietnamesiske pige Kim Phúc, der flygtede fra det syd- vietnamesiske luftvåbens napalm i 1972, ville AP først ikke sende billedet videre af etiske grunde. New York Times tøvede med at bringe det, fordi pigen var nøgen, men fik en Pulitzer-pris for det.
Billedet af den lille druknede dreng i strandkanten har samme ikoniske kraft. Det bliver måske det billede, der i årtier vil stå tilbage som et symbol på flygtningekatastrofen i 2015. Ligesom billedet af Kim Phúc vil den lille døde Aylan Kurdi blive brugt og misbrugt. Men de er begge symboler på den uomtvistelige kendsgerning, at krigens og flugtens mest uskyldige ofre er børnene. Derfor skal billedet ikke sløres. Det skal bringes.
Lasse Jensen er mediejournalist. Klummen er udtryk for skribentens egen holdning.

