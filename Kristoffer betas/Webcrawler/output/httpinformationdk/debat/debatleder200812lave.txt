Mod laveste fællesnævner



 Først en vaccination mod depression: Europa-Parlamentet gav tirsdag sit ja til det såkaldte VE-direktiv, der skal sikre, at EU samlet når 20 pct. af sin energiforsyning i 2020 fra sol, vind og anden vedvarende energi.
"En milepæl. Vi giver EU otte ud af 10 mulige for aftalen om vedvarende energi," sagde Greenpeace's VE-koordinator, Frauke Thies, da parlamentet og EU-lederne havde fundet fodslag om direktivet. Så vidt så godt. Nu kommer det:
Den samlede EU-klimapakke, som VE-direktivet er en del af, og som onsdag blev godkendt af et flertal i parlamentet, varsler ilde for næste års klimaaftale i København. Og dermed for den globale indsats for at bremse de klimaforandringer, som forskere igen i denne uge har advaret om hastigheden af.
"Nu er det blevet ophøjet til lov, at EU ikke behøver reducere væsentligt i udledningen af drivhusgasser. Det er en sort dag for klimaet," lød kommentaren fra WWF's danske generalsekretær, Gitte Seeberg, på linje med andre ngo'er i EU og med Europa-Parlamentets Grønne Gruppe og en del socialdemokrater, som stemte imod centrale dele af pakken.
Den stærkt negative tone lyder helt ude af trit med de positive reaktioner på klimapakkens godkendelse, som er kommet fra anden side. "Et stærkt signal til resten af verden," siger f.eks. en glad klima- og energiminister Connie Hedegaard om pakkens mål om 20 pct. reduktion af EU's CO2-udledninger i 2020.
Problemet er - for det første - at de 20 pct. reduktion af EU's udledninger ikke kommer til at ske - i EU. Som Seeberg sigter til, er det nu ved EU-lov vedtaget, at EU-landene og deres virksomheder kan klare det meste af forpligtelsen ved at købe CO2-kreditter af øst- og u-lande. Nærmere bestemt kan elselskaber og virksomheder under EU's kvotesystem købe sig til næsten halvdelen af den vedtagne reduktion, mens landenes CO2-forpligtelser i transport-, landbrugs- og bygningssektoren kan klares ved at købe sig til næsten tre fjerdedele af indsatsen via CO2-kreditterne. WWF har beregnet, at facit kan blive en CO2-reduktion inden for EU's egne grænser på sølle fire-fem - og ikke 20 - pct. i tiden frem til 2020.
Før Rådet og Parlamentet vedtog klimapakken, havde EU-Kommissionen i et såkaldt 'non-paper' advaret stærkt mod at skrue op for kreditmulighederne.
"EU vil udsende et forkert signal om, at det har lave ambitioner med hensyn til handling på egen bane," skrev Kommissionen og understregede: "Enhver forøgelse af grænsen for (CO2-kreditter) ud over, hvad der er lagt op til i Kommissionens forslag, vil underminere chancerne" for "et positivt resultat af de internationale forhandlinger."
Alligevel har EU-landene nu altså vedtaget at gå længere end anbefalet af Kommissionen og trække kraftigt på u-landene for at undgå at røre for meget ved den hjemlige virkelighed.
Det er ikke alt. Kommissionen havde foreslået, at en del af de milliarder, EU-landene får ind ved salg af EU-kvoter til deres virksomheder, skal øremærkes til klimaprojekter, herunder i u-landene. I den vedtagne pakke skrumper indtægterne, fordi tunge industrier og østlandes elselskaber i vidt omfang slipper for at betale for kvoterne. Dertil kan den del af EU's industri, der trues på konkurrenceevnen af kvotebetaling, få kvoterne gratis. Bestemte kriterier skal opfyldes - magasinet Business Week skønner, at 90 pct. af fremstillingsindustrien kan slippe gennem nåleøjet og få CO2-kvoterne gratis. Summa summarum; der bliver færre kvoteindtægter, og dertil er det i klimapakken blevet en frivillig sag, om regeringerne vil øremærke midler til klimaprojekter. At sende nogle af pengene videre til u-lande er tilsvarende kun "for dem, som ønsker at gøre det."
EU's klimapakke er, som Connie Hedegaard siger, et stærkt signal til resten af verden. Men desværre et stærkt signal om, at EU vil tørre det meste af sin klimaforpligtelse af på andre og lade hjemlige forurenere slippe billigt. Det er et signal på kollisionskurs med, at EU i sit eget oplæg til det nylige klimamøde i Poznan noterer, at CO2-udledningerne pr. verdensborger "inden 2050 bør nedbringes til ca. to ton CO2-ækvivalenter", og i konsekvens heraf beskriver det som nødvendigt, at i-landene "i de kommende årtier omlægger deres økonomier for kollektivt at reducere deres drivhusgasemissioner med mellem 80 og 95 pct. inden 2050."
At nå ned på to ton CO2 pr. verdensborger klares ikke ved at bede u-landene skære på vore vegne. Skal inderne måske bevæge sig længere ned end dagens et ton pr. inder, for at vi kan forblive på et højt niveau? Og hvad med kineserne, der p.t. ligger på tre ton - skal de først skære ned på vores vegne og siden på egne? 
Med den aktuelle EU-indstilling lægges der gift for en ambitiøs klimaaftale i København om et år. Faren er, at man i iveren efter at opnå formel succes - enighed - nu med EU-pakken har indledt en bevægelse mod den laveste fællesnævner. Alt imens desperate forskere råber i kor, at tiden er ved at rinde ud, og at målene må skærpes.

