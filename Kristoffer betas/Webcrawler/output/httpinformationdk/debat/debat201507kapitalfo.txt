Kapitalfonde kan fremover dyrke de danske marker
I fremtiden kan kapitalfondene drive store dele af Danmark som blokvognslandbrug. Blokvogne vil komme op fra syd med udenlandsk arbejdskraft og landbrugsmaskiner, tilså marker og tage høsten med retur. Men hvem er det til glæde for?


 For mange år siden købte Karl og Marie et lille husmandssted, der siden 1873 havde været en selvstændig landbrugsejendom. Huset var faldefærdigt, men det lykkedes dem at få opbygget et pænt hjem til sig selv og de børn, der efterhånden kom til.
Karl drev en besætning af malkekøer, ungkreaturer, grise og fjerkræ og supplerede indtægten ved at køre mælk til mejeriet. Dyrene blev sendt til slagtning på et lokalt slagteri med meget kort transportafstand. Markens afgrøder blev anvendt som foder til dyrene. Mens dyrenes ajle og møg blev brugt som gødning på markerne, der lå lige op til ejendommen, hvorfor gyllen ikke var til gene for naboerne, ligesom der heller ikke var problemer med pesticider på markerne, da Karl ikke brugte kemi for at holde ukrudtet væk.
Denne form for landbrug var vel det, vi i dag kalder økologisk.
Familiens indtægter fra mejeriet, slagteriet, mælkekørslen og salg af æg til købmanden blev opbevaret i en cigarkasse til indkøb. Karl og Marie lånte ikke penge i banken, for de skulle jo betales tilbage med renter, og i de fleste tilfælde kunne salget af æg betale købmandsregningen. Det var enkelt. Der var ikke noget virksomhedsregnskab, momsregnskab, gødningsregnskab, skatteregnskab eller indberetning til forskellige myndigheder. Siden 1960 er der sket en voldsom strukturændring inden for dansk landbrug.
De små landbrug er væk
Dengang var der ca. 200.000 landbrug, hvor flertallet var som Karl og Maries. I 1990 var der 80.000 landbrug og i 2010 ca. 40.000 landbrug, hvoraf kun 13.000 var heltidsbrug. Det har haft konsekvenser for livet i landdistrikterne og ikke mindst for kommunernes skatteindtægter.
Flertallet af husmandsbrugene var for små til at kunne give en rimelig indkomst uden en anden indkomst fra beskæftigelse uden for bedriften. Det har betydet, at der gennem årtier har bredt sig den opfattelse, at når der var økonomiske problemer – og dem har der været mange af – så var løsningen at blive større.
Resultatet blev, at regeringen og Dansk Folkeparti i 2010 vedtog et lovforslag (L39) til ændring af lov om landbrugsejendomme. Loven ophævede den tidligere arealgrænse på 500 ha for erhvervelse og sammenlægning af landbrugsejendomme. Derudover ændrede den reglerne om bopælspligt og selveje, så det blev muligt for udenlandske selskaber at opkøbe Danmarks landbrugsjord.
Loven blev en ulykke
Loven blev vedtaget alene med regeringens og Dansk Folkepartis stemmer, mens oppositionen stemte imod, og Bjarne Laustsen og Kristen Touborg udtalte under tredje behandlingen i Folketinget, at loven ville blive ophævet, dersom der kom en anden regering efter det kommende valg. Der kom en anden regering efter valget. Men flertallet kom fra stenbroen og latinskolen uden kendskab til landbrug og landdistrikternes problemer. Loven blev ikke ophævet.
Loven blev en ulykke for befolkningen i landdistrikterne. Mange af de mindre og større landbrug blev nedlagt og opkøbt af jordsyge lykkeriddere, som lånte flere penge i banken, end banken havde med det resultat, at banker gik konkurs, og at 11.000 danske industrilandmænd i dag skylder 362 milliarder kroner væk. Men et er de økonomiske konsekvenser. Den sociale sammenhængskraft i landområderne lider også under loven. Arbejdspladser, håndværksvirksomheder, landbrugets rådgivning, skoler, forretninger samt forsamlingshuse er langsomt ved at forsvinde, og bygningerne bliver revet ned. Hvad angår dyrevelfærden i de store industrilandbrug er den blevet forringet, fordi de levende dyr bliver sendt på lange transporter rundt i verden i stedet for at blive slagtet lokalt.
Tragedien stopper ikke her. Når de store forgældede herregårde i fremtiden kommer til salg i forbindelse med tvangsauktion, konkurs eller generationsskifte, har de unge landmænd ikke penge til at købe. I stedet vil gårdene, som andre store danske virksomheder, blive overtaget af udenlandske kapitalfonde. Kapitalfondene har mulighed for at drive store dele af Danmark som blokvognslandbrug: man kommer op fra syd med udenlandsk arbejdskraft og landbrugsmaskinerne på blokvogne, tilsår markerne og tager avlen med retur efter høst. Men hvem er det til glæde for?
Centralisme
Karl og Marie blev boende på deres lille ejendom, til de blev båret derfra. Børnene fik en videregående uddannelse og fik arbejde i Fødevarestyrelsen og Naturstyrelsen, hvorfor de som så mange andre unge fra Udkantsdanmark blev nødt til at flytte til København.
Familiens eksempel er langtfra enestående, og hvis politikerne ikke griber ind, vil strukturudviklingen fortsætte med endnu større kraft. Det bliver det spændende at se, om den nye regering vil have vilje og evne til at se ud over Valby Bakke.

