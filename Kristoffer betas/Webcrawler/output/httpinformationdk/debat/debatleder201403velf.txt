Velfærd i øst og vest
LEDER


Først var det et problem, at østeuropæiske håndværkere ikke organiserede sig og undlod at løse medlemskab til en a-kasse på lige fod med deres danske kolleger.I byggeboomet i de nyrige 00’ere blev de derfor udskreget som løntrykkere og skruebrækkere, og danske fagforeninger kaldte til blokade og razzia mod byggepladser med østeuropæisk arbejdskraft, fordi de i ringe grad indbetalte til a-kasse eller meldte sig ind i en fagforening.Betydelige problemer er der utvivlsomt fortsat med underbetalt og uorganiseret arbejdskraft på de danske byggepladser. De problemer skal løses, og det ansvar påhviler både de danske arbejdsgivere og de østeuropæiske arbejdstagere.Men det ændrer ikke på den kendsgerning, at stadig flere østeuropæiske arbejdere i dag gør det, de hidtil er blevet kritiseret for: Melder sig ind i en a-kasse. I den standende debat om velfærdsturisme skal vi derfor passe på ikke at forveksle løsningen på et problem med grundlæggelsen af et nyt problem.Den seneste opgørelse fra Beskæftigelsesministeriet godtgør, at der i Danmark i 2012 var en arbejdsstyrke på 53.000 østeuropæere fordelt på 10 forskellige østeuropæiske lande. Af dem var flere end 20.000 medlemmer af en a-kasse. Hverken i antal eller andel har de tal nogensinde været højere. Og godt for det.Som ansat på det danske arbejdsmarked må man selvsagt sørge for at blive en del af vores arbejdsmarkeds fælles ordninger. Ingen bestrider da heller det glædelige i den skitserede udviklingsretning, om end udviklingshastigheden bestemt kunne ønskes højere.Alligevel rejser det debat, når den indlysende konsekvens af udviklingen præsenteres på forsiden af onsdagens udgave af Politiken: Nye tal fra Beskæftigelsesministeriet viser, at udbetalingen af danske dagpenge til borgere fra 10 østeuropæiske lande er tidoblet på ganske få år. I 2008 blev der udbetalt 32 millioner kroner til østeuropæerne. I 2012 er beløbet steget til 345 millioner kroner.Tja, det er jo en logisk følgeslutning af udviklingen i en periode, hvor det er det værd at erindre om, at arbejdsløsheden i byggebranchen generelt ikke er steget. Tværtimod er den svagt faldende trods den økonomiske krise og generel tilbageholdenhed med nybyggeri.Når stadig flere østeuropæiske arbejdere indbetaler til a-kasse, vil stadig flere østeuropæiske arbejdere selvsagt få udbetalt dagpenge. Det er jo pointen med ordningen.De østeuropæiske arbejdere skal ikke kritiseres for at modtage dagpenge efter selv at have indbetalt til en a-kasse.Derfor bør de nye tal fra Beskæftigelsesministeriet alene tjene som påmindelse om, at vi skal huske at løse det rigtige problem.Det reelle problem er nemlig, at de østeuropæiske arbejdere efter de nugældende regler favoriseres. EU-borgere skal blot arbejde tre måneder i Danmark, mens de kan optjene størstedelen af deres ret til dagpenge i deres hjemlande. De danske kolleger skal sammenlagt arbejde i 52 uger inden for en periode på tre år for at få udbetalt dagpenge. Den forskel kan hverken forklares eller forsvares.EU-Kommissionen forbereder i øjeblikket en sag mod Finland, der ligesom Danmark har optjeningskrav til EU-borgere, der kommer til landet for at arbejde. Regeringen har bebudet, at den vil kæmpe finnernes sag for at fremme sin egen.Fra Enhedslisten til Dansk Folkeparti er der enighed om, at reglerne for indbetaling til a-kasse skal være ens for såvel danskere som EU-borgere. Det er den kamp, de danske politikere må kæmpe. Og den kamp skal kæmpes i Bruxelles og ikke ved at udpege herboende østeuropæere som turister på tyvetogt i den danske velfærdsstat.Alternativt risikerer de østeuropæiske arbejdere at blive prygelknaber i en debat, hvor de kritiseres for at gøre det, vi har kritiseret dem for ikke at gøre. Det er ikke i orden.
