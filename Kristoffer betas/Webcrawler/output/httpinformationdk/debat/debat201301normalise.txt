Normaliser politikerne – ikke lærernes arbejdstid
Lærernes arbejdstid skal ’normaliseres’, lyder det fra Finansministeriet og KL. Men måske er det snarere S og SF, der skal normalisere deres politiske prioriteter og stå bag lønmodtagerne


 Overenskomstforhandlingerne på det kommunale og statslige område er skudt i gang. Parterne har udvekslet krav, og det står i den forbindelse fast, at landets undervisere, hvis det står til Kommunernes Landsforening og Finansministeriet, skal undervise mere inden for den samme økonomiske ramme. Forslaget er, at undervisernes arbejdstidsaftale skal ændres fundamentalt, og at der bl.a. skal skæres i forberedelsen. Hvordan dette krav hænger sammen med de tanker om øget kvalitet i undervisningen, som man finder i bl.a. regeringens udspil til en ny folkeskolereform, står hen i det uvisse.
Ser man på optakten til overenskomstforhandlingerne og selve udspillene til overenskomstforhandlingerne fra KL’s og finansministerens side, er det tydeligt, at der er tale om en tæt koordineret indsats. Kravene er enslydende, og helt ned i den konkrete ordlyd og retorik går centrale formuleringer igen. Således har formuleringen »normalisering af arbejdstiden« stået centralt i både KL’s og finansministerens retorik i forbindelse med lanceringen af kravene til en overenskomst.
Væk med forberedelsen?
Men hvad er det, der skal normaliseres? Har folkeskolelærere og lærere på gymnasieniveau unormale arbejdstider? Jo, både folkeskolelærere og gymnasielærere arbejder da i snit mere end 37 timer om ugen. Men så er der til gengæld også nogle lidt længere ferieperioder end for andre erhverv. Så alt i alt er der altså ikke noget unormalt ved lærernes arbejdstid. De arbejder fordelt over et arbejdsår, som de fleste andre, mindst 37 timer om ugen. Ja, mit indtryk er faktisk – jeg arbejder selv som HF-lærer til daglig, og min kone er folkeskolelærer – at langt de fleste lærere i gennemsnit arbejder mere end 37 timer om ugen, når alt det løse og alle ’interessetimerne’ tælles med. Lærergerningen har stadig, heldigvis da, udgangspunkt i en stærk faglig stolthed, som gør, at man ikke altid skelner så hårdt mellem arbejde og fritid.
Men det er nok ikke det, finansministeren og KL tænker på. Nej, det er sandsynligvis det faktum, at en del af lærerens arbejdstid er såkaldt forberedelsestid. For hvad er nu forberedelsestid for noget? Det har andre på arbejdsmarkedet da ikke brug for. Det er unormalt! Og ja, jobbet som lærer har lige præcis her en arbejdsfunktion, som måske ikke optræder i så mange andre ’normale’ jobs. God undervisning kræver nemlig god forberedelse. Det kræver, at man har styr på en masse forskellige ting så som detaljeret faglig viden, faglig ajourføring, differentiering af undervisningen i forhold til forskellige elever og elevgrupper samt valg af didaktik og den praktiske produktion af undervisningsmateriale.
Få styr på prioriteterne
Man kan på den baggrund sige, at mange af de elementer, der skaber god kvalitet i undervisningen, netop opstår i forberedelsestiden. Og som forskningen på området viser, er det i langt højere grad kvaliteten i undervisningsindholdet, end det er mængden af undervisningstimer, der skaber de positive resultater på området, som alle efterspørger.
Hvis det, man mener med ’normalisering,’ er, at lærerne skal undervise mere og forberede sig mindre, er det klart, at en ’normalisering’ også vil blive en klar forringelse af kvaliteten. Stik imod alle regeringens intentioner om endnu bedre folkeskole og endnu bedre ungdomsuddannelser.
Nu kan jeg jo ikke lade være med at tænke på, at Bjarne Corydon er medlem af det, der engang var Danmarks største arbejderparti. Og at det politiske flertal i KL’s bestyrelse og i det relevante udvalg (på papiret i hvert fald) er et flertal bestående af to arbejderpartier, S og SF. Set i et fagligt kampperspektiv er det måske snarere de to gamle arbejderpartiers forhold til deres vælgergrupper, der trænger til en ’normalisering’. Jeg føler mig i hvert fald som lønmodtager politisk set rigtig dårligt repræsenteret for tiden.
Med udsigt til stærkt forringede arbejdsvilkår og til dårligere uddannelse for fremtidens børn og unge vil jeg således opfordre til en helt anden type ’normalisering’. En normalisering af regeringens politiske prioriteringer. Også på uddannelsesområdet.
 
Paw Amdisen er HF-lærer og byrådsmedlem for SF i Horsens Kommune

