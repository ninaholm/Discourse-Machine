Tjekliste redder liv på sygehusene
Jeg lytter gerne til personalet i sundhedssektoren. Det er derfor, jeg ønsker at indføre tjeklister, der kan sænke antallet af utilsigtede hændelser – personalet har nemlig fortalt mig, at de virker


 
	Medierne har de seneste par uger sat fokus på, at der på trods af mange års målrettet indsats for at styrke patientsikkerheden, desværre fortsat sker for mange utilsigtede hændelser og fejl på vores sygehuse.

	Danske Patienter, Lægeforeningen og regionerne er enige om, at det er nødvendigt at prioritere patientsikkerheden og gøre en ekstra indsats for at få nedbragt de mange utilsigtede hændelser og fejl, der hvert år skønnes at koste mellem 1.000 og 5.000 patienter livet. Danske Regioner har derfor meldt klart ud, at man nu vil udbrede de positive erfaringer, som man bl.a. har gjort sig med projekt Patientsikkert Sygehus, til hele landet.

	Et af de initiativer, man har rigtig positive erfaringer med, er forskellige former for tjeklister, som sundhedspersonalet kan støtte sig til, når de for eksempel foretager operationer, skifter katetre eller behandler blodforgiftninger. På Næstved Sygehus, der er et af fem sygehuse, som har deltaget i Patientsikkert Sygehus, er det lykkedes at reducere dødeligheden med 15 procent, og antallet af patientskader med 30 procent. Det er bemærkelsesværdige resultater, og derfor har jeg peget på, at tjeklister kan være et af flere tiltag, der kan øge patientsikkerheden på vores sygehuse.

	Janne Fangel Jensen mener imidlertid, at det er ’grotesk’, at jeg på linje med læger og sygeplejersker, der med stor succes har afprøvet tjeklister på sygehusene, kan anbefale, at de tages i anvendelse på sygehusafdelingerne (Information den 11. november). Det er hun jo i sin gode ret til at mene, men jeg har nu en gang den holdning, at vi skal lytte til personalet og være åbne over for initiativer, der kan styrke patientsikkerheden. Ja, jeg mener faktisk, at jeg som sundhedsminister har pligt til at tage patientsikkerheden alvorligt.

	Brug ressourcerne bedre

	Samtidig vil jeg dog gerne understrege, at jeg er meget opmærksom på, at læger og andre sundhedspersoner på vores sygehuse løber stærkt og kan have svært ved at finde tid til at dokumentere patientbehandlingen.

	Derfor har jeg også sammen med Danske Regioner taget initiativ til, at vi får identificeret unødige regler og meningsløse registreringer, som vi kan ændre eller afskaffe. Overflødige registreringskrav, der stjæler tid fra patienterne og dræber det faglige engagement hos sundhedspersonalet, skal selvfølgelig væk. Det er jeg helt enig med Fangel Jensen i. Men at hævde, at de mange fejl på sygehusene skyldes tjeklister, er absurd.

	I det hele taget skal vi bruge ressourcerne der, hvor de giver mest gavn. Det er også årsagen til, at der er igangsat et arbejde, der gerne skal betyde, at sundhedspersonalet på sygehusene fremover kun skal bruge tid på at indrapportere utilsigtede hændelser, som giver en patientsikkerhedsmæssig gevinst. Det væsentlige er jo ikke, hvor mange indberetninger de enkelte sygehuse foretager, men derimod at der indberettes alle typer utilsigtede hændelser, og at læger, sygeplejersker og andet sundhedspersonale lærer af hændelserne, så man undgår, at de gentager sig.

	Jeg lytter til personalet

	Jeg er også en smule ærgerlig over at få skudt i skoene, at jeg ikke tør prioritere i sundhedsydelserne. For der er blevet prioriteret i de to år, jeg har været sundhedsminister. Regeringen har eksempelvis afskaffet VK-regeringens rigide behandlingsgaranti, der tilsidesatte de lægefaglige vurderinger af patienternes behandlingsbehov og var med til at gøre det svært for sygehusene at styre økonomien. Det skete i øvrigt på opfordring af blandt andre Lægeforeningen og Dansk Sygeplejeråd, der repræsenterer det sundhedspersonale, som hun hævder, jeg ikke lytter til.

	En ting kan vi dog blive enige om: Læger, sygeplejersker og andet sundhedspersonale gør hver dag et kæmpe stykke arbejde for patienterne. De følger udviklingen på vores sygehuse på nærmeste hold, og vi politikere på Christiansborg har en interesse i at udveksle erfaringer og viden med dem, så vi kan blive klogere på, hvordan vi i fællesskab kan forbedre og udvikle vores sundhedsvæsen.

	 

Astrid Krag er minister for sundhed og forebyggelse (SF)

