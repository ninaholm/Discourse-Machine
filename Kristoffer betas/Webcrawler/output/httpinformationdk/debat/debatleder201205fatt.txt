Et fattigt formål
Fattige i Danmark skal nu kunne skrives i mandtal. I den lange række af regeringsnedsatte udvalg og kommissioner har socialminister Karen Hækkerup (S) nedsat et ekspertudvalg, der skal definere grænsen for fattigdom... 


 Fattige i Danmark skal nu kunne skrives i mandtal. I den lange række af regeringsnedsatte udvalg og kommissioner har socialminister Karen Hækkerup (S) nedsat et ekspertudvalg, der skal definere grænsen for fattigdom. Tidligere overvismand Torben M. Andersen bliver formand, men socialministeren fastslår på forhånd, at de fattige ikke skal se frem til økonomisk hjælp ligegyldigt, hvordan konklusionerne ender.
»Vi skal se i øjnene, at der findes fattige i Danmark. Derfor har vi brug for en officiel fattigdomsgrænse, (…) så vi kan hjælpe dem, der er ramt af fattigdom til at blive selvforsørgende,« siger hun.
Pudsigt er det, at socialministeren bestiller et politisk redskab, hun på forhånd fraskriver sig muligheden for at bringe i anvendelse.
Selvfølgelig findes der fattige her i landet, og det er velgørende, at Karen Hækkerup skærer igennem de seneste års endeløse offentlige debat om det faktum. Men som socialministeren selv gør opmærksom på, så er fattigdom typisk følgevirkningen af et misbrug eller en psykisk lidelse. Spørgsmålet er derfor, hvordan det vil gavne de fattige med en fattigdomsgrænse, når deres problem handler om noget ganske andet?
Tror Karen Hækkerup, at narkomaner og skizofrene vil få nemmere ved at forsørge sig selv, hvis de tildeles en statssanktioneret titel som fattig?
Kommunerne ved i dag udmærket, hvem der har brug for hjælp. Rundt i landet kniber det derimod med tid og ressourcer til en effektiv, individuel indsats. Socialministeren vil frem til foråret 2013 aflønne en ekspertgruppe for at fastlægge bureaukratiske grænsedragninger. De midler ville gøre større gavn, hvis de blev givet til dem, der behandler de fattiges lidelser.
Hvad regner Karen Hækkerup egentlig med at få ud af ekspertgruppen? De fattige vil ikke få det bedre. Og de politikere, der i dag benægter fattigdom i Danmark, vil også gøre det efter ekspertgruppens konklusioner.

