Populismens banemand
Konservatives formand gør op med en hidtil fuldt fremgangsmåde
Den borgerlige populisme har svært ved at engagere sig i noget så politisk ukorrekt som det fælles rum og ved at afsætte tilstrækkelige midler til opgaven. Populisme appellerer gerne til forargelse, men forargelse gør det ikke alene.


 Justitsminister Lars Barfoed er kommet til den erkendelse, at danske politikere er blevet alt for populistiske. Udtalte Lars Barfoed forleden i Politiken. Såfremt man ifølge håndbøgerne definerer populisme som politiske ideer og beslutninger baseret på handlingsorienterede, instinktive, fortrinsvis uinformerede, udbredte folkelige standpunkter, kan man sige, at Lars Barfoed har haft den slags tæt inde på livet og derfor ved, hvad han taler om.
For kort tid siden optrådte den konservative formand med billede i flere store avisannoncer. Med slipset løsnet og jakken på bøjle betroede Barfoed læserne, at det gjorde ham vred, når han for eksempel hørte om hjemmerøverier. Det kan man jo godt sætte sig ind i: Landets justitsminister bliver vred, når han hører om kriminalitet; herunder de godt 40 hjemmerøverier i fjor, hvoraf nogle få blev begået af folk fra andre lande. Derfor gik Lars Barfoed og hans parti også ind for mere grænsekontrol, angiveligt for at komme det østeuropæiske fremmedelement af hjemmerøvere til livs. Et klart standpunkt. Som også Barfods forgænger indtog over for ungdomskriminaliteten med »skærpet nultolerance«. Hvordan man skærper et nul får stå hen.
Men Lene Espersen, som altså dengang var justitsminister og partiformand, og Lars Barfoed, der nu er det samme, og også har retsvidenskabelig uddannelse, gennemtrumfede nylig den kriminelle lavalders nedsættelse til 14 år. Samtlige sagkyndige advarede mod at gøre noget sådant. Men V, O og Konservative afviste alle øllebrødsbarmhjertige indvendinger og fik lavalderen ind i barnekammeret. Heri lå garantien, mente partierne, for, at de unge ikke bliver fremadrettede gerningsmænd bag nye hjemmerøverier. De af dem, der ikke begås af østeuropæiske bander, hvis disse undslipper de fire fede toldere ved grænsen.
Alle kan se det upopulistiske i den konservative retspolitik. Når børn, der er kommet så langt ud, at de begår grov kriminalitet i fjortenårsalderen, og som sikkert kommer fra gode hjem, hvor man hver aften over niçoiisesalaten drøfter straffens gunstige betydning for ungdomskriminaliteten, er det indlysende, at disse 14-årige også i det potentielle gerningsøjeblik tænker: 'Avra, den kriminelle lavalder er jo sat ned, så må jeg nok hellere, således som vi drøftede den skærpede nultolerance ved middagsbordet, telefonere til Kenny og Kurt og forklare, at det ikke bliver til noget med at bryde ind hos en gammel dame i aften og slå hende i knolden med en kødhammer for at tilegne os hendes likvider. Forbrydelse betaler sig ikke, og Lars Barfoed løsner bare slipset og bliver vred'.
Hvad med skidtet?
De konservative er i udgangspunktet pæne mennesker, der går ind for lov og ret, og at enhver svarer sit, at der er orden i tingene, at Gud og kongen råder over Fædrelandet, og at man vasker sig i ansigtet og er sirlig i tøjet. En gammel nu afdød, ret rå radiokollega, selv fremtrædende medlem af partiet en af de røde lejesvende(!) mente i parentes bemærket, at de konservatives landsråd altid stank af dyre cigarer og vaginalspray.
Den side af sagen: Ordentligheden og kravet om, at de nationale rammer skal være rene og nette, hører mærkelig nok ikke mere hjemme i den aktuelle formulerede konservative samfundsopfattelse. Jo, måske nok ved festlige lejligheder, men ikke synligt efterlevet under 10 års borgerligt regime. B.T. tog forleden hul på det skræmmende konkrete fænomen: De møgbeskidte danske byer ikke mindst hovedstaden. Man behøver ikke være sippet for at føle modvilje ved at færdes i et land og i en by, hvor asfalten revner, og møget ligger i gaderne, hvor de offentlige lokummer stinker, og de privatiserede myndigheder har opgivet ævred over for ødelæggelser, nedslidning og hærværk. Det er underligt, at dette ikke er en konservativ mærkesag. Besynderligt, at landets æstetiske fremtræden ikke er flere borgerlige partiers mærkesag. Ikke er alle partiers mærkesag. En oprustning af fællesskabets miljø kunne ligefrem blive et folkeligt anliggende. Man skulle tro, at det lige var noget for en rask folkeligt anlagt politiker.
Et parti, der kan kaldes regulært populistisk her i landet, er uimodsigeligt Dansk Folkeparti, der konsekvent og med enkle, uinformerede standpunkter fremkalder og formulerer latente fordomme, sparker mere eller mindre åbne døre ind, og takket være partiets hidtidige parlamentariske placering fører sagerne igennem. Forbrydelse skal ikke betale sig, nej forbrydelse skal ej; et land må have en grænse, ja det må så; fremmede skal ikke komme og bestemme, nej de skal ej; vores kultur er den eneste, ja den er så; lort på dåse er ikke kunst, nej det er ej. Partiets uomtvistelige succes med fodringstid døgnet rundt for svinehunden og dets aktørers snedighed til at udnytte de afgørende mandater har inspireret andre partier i det store og hele med undtagelse af de radikale og Enhedslisten til at adoptere populismens sprog og virkemidler. Tydeligst i retspolitikken.
I betragtning af hvor relativt få grove forbrydelser, der begås i Danmark, og hvor få der lykkeligvis berøres af alvorlig kriminalitet, er det forbløffende, at retspolitikken med de evindelige stramninger indtager noget nær førstepladsen på den politiske debats hitliste. Enkeltsager tillægges enorm vægt, hjemmerøverierne siger bingo. Det er ikke svært at forstille sig den krænkelse, det er at blive udsat for netop en sådan forbrydelse, hvor ofte ældre mennesker oven i købet er de udsatte. Selv sagtmodige kan gribes af barfoedsk vrede ved den blotte tanke. I hullet med hjemmerøverne fra 14-årsalderen og til tøjet rådner af dem!
Den kollektive indsats
Så frygteligt en tildragelse et hjemmerøveri og forbrydelser end er for det enkelte offer, fylder den slags imidlertid ikke så forfærdeligt meget i det større perspektiv. Nøgternt set.
Det gør derimod ren- og vedligeholdelsen af landet, nationens præsentation af sig selv. Branchen jamrer over de udeblevne turister, der ikke gider Danmark på grund af den tåbelige grænsepolitik, priserne, den ringe danske service samt skidtet og møget i ankelhøjde. De fleste, der rejser jævnligt, kender til fornøjelsen ved at lægge fædrelandet bag sig og færdes i mange andre landes venlige, rene og ordentlige offentlige udemiljøer.
Det er måske her, hunden ligger halvt begravet. Den borgerlige populisme har svært ved at engagere sig i noget så politisk ukorrekt som det fælles rum og at afsætte tilstrækkelige midler til opgaven. Populisme appellerer gerne til den forargelse, der holder hin enkelte ansvarlig for cigaretskod, øldåser og brugte pizzabakker i gaderne. Det skal også til. Men forargelse alene gør ikke rent. Det gør en kollektiv indsats i fællesmiljøerne, det gør det offentlige, kommunen. I Paris vaskes gaderne. Hver morgen.
Hvis man skal være konstruktiv, kan man foreslå at lade indfangede kriminelle 14-årige og hjemmerøverne udstyre med spritskrivere. På hver stump uopsamlet affald i landet skal de som samfundstjeneste notere ordet 'skattestop' og lade skidtet ligge til medborgernes beskuelse. På den facon gøres det danskerne begribeligt, hvorledes der er sammenhæng i tingene. Lars Barfoed slipper således for at gribe til populistiske metoder og indrykke dyre annoncer, hvor han betror Konservatives efterhånden få vælgere sin vrede over det omsiggribende svineri efter 10 års borgerligt styre under konservativ medvirken.

