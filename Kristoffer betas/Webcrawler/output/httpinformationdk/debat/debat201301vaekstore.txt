Vi skal væk fra de store industrilandbrug
Udviklingen mod færre og større industrilandbrug er et problem for dansk landbrug. Dels er de mindre økonomisk rentable, når man ser bort fra EU-støtten, dels er de ikke bedre for naturen og endelig tiltrækker store landbrug ikke de unge til erhvervet. Alligevel efterlader en rapport fra landbrugskommissionen det indtryk, at udviklingen blot skal fortsætte. Hvorfor ikke tænke anderledes?
Hvis man på seriøs vis skal behandle landbrugets problemer med natur og økonomi, kommer man ikke uden om at se på den voldsomme strukturudvikling, der er sket de seneste par årtier.


 KRONIK – I marts sidste år påbegyndte den nedsatte natur- og landbrugskommission sit arbejde. Til marts i år skal den have færdiggjort sit arbejde med afgivelse af en betænkning.
Den opgave, som kommissionen har, er klart beskrevet i den statusrapport, som kommissionen afgav i efteråret. Problemerne er velkendte. Vi har et landbrug, som økonomisk har haft det dårligt i mange år, og som i løbet af de seneste 15 år har tredoblet dets gæld. Samtidigt har naturen det stadig dårligere. Mere end 60 procent af det danske areal bliver dyrket af landbruget. Det er klart, at de meget intensive dyrkningsformer i høj grad påvirker naturen.
Opgaven for kommissionen er at finde en strategi og nogle tiltag, som på en gang skaber muligheder for et landbrug, som økonomisk kan klare sig samtidig med, at naturen får det bedre. Statusrapporten efterlader det indtryk, at udviklingen frem mod flere og stadig større industribrug, som er accelereret over de seneste 15 år, blot skal fortsætte.
Landbruget har en række samfundsmæssige opgaver. Det drejer sig om at sikre naturværdier, at sikre biodiversitet, at overholde dyreetiske regler, at sikre miljøvenlig produktion, samt at bidrage til landdistrikternes udvikling. Udviklingen hen imod industribrug løser hverken disse opgaver eller de økonomiske problemer.
For det første kan man konstatere, at uden landbrugsstøtte er det økonomiske afkast fra de store brug mindre end for de små og mellemstore brug. For det andet er løsningen fremover ikke kun at satse på produktivitet og investeringer. For det tredje har landbrugserhvervet et stort problem, fordi unge landmænd ikke kan overtage de store brug, hvilket mindsker de unges interesse for erhvervet.
Indtjeningen
Jeg har selv for perioden 2000- 2008 set på regnskabsresultater for heltidsbrug af forskellig størrelse før og efter EU`s landbrugsstøtte. Det drejer sig om små heltidsbrug (1-2 helårsarbejder), mellemstore brug (2-3 helårsarbejder) samt store brug (over 3 helårsarbejdere). Landbrugsstøtten er stærkt progressivt stigende med ejendomsstørrelsen. Og samlet set betyder det, at før EU-støtten er regnskabsresultaterne for de store brug væsentlig dårligere end for de små og mellemstore brug.
Disse resultater burde give stof til eftertanke, når der i den grad fra landbrugsside argumenteres for, at de store bedrifter er så meget mere effektive.
Det er ganske realistisk at antage, at EU’s landbrugsstøtte laves om. Der er forslag om, at flere af de nuværende midler flyttes fra landbruget over til udvikling af landdistrikterne. Der er planer om at mere af den støtte, som i dag gives til vestlige lande flyttes over til de nye østlige medlemslande, som har en langt lavere levestandard. Der er desuden planer om, at landbrugsstøtten i det enkelte land skal være mere ens for brug af forskellig størrelse.
Alt dette gør det realistisk, at der kan ske betydningsfulde ændringer i det omfang og den måde, der ydes støtte. Derfor er det i allerhøjeste grad interessant at se på hvilke brug, der er mest afhængig af støtte.
Det interessante ved disse beregninger er, at inden for hver brugsstørrelse er der en meget stor variation i driftsresultatet og for de enkelte landmænd. Forklaringen er den simple, at nogle landmænd er dygtige driftsledere, andre er dårlige. Kvaliteten i driftsledelsen er langt mere betydningsfuld for driftsresultatet end brugsstørrelsen. Ud fra dette kunne man argumentere for, at i stedet for at fokusere på, at brugene bliver stadig større, burde man generelt gøre en stor indsats for at forbedre landmændenes driftsledermæssige kvalifikationer.
Produktivitet og investeringer
I kommissionens statusrapport nævnes det som et problem, at landbrugets produktivitet de sidste 10 år kun er steget ganske svagt. Det fremhæves også, at den har været langt svagere end i udlandet, som er ved at indhente os.
Det kan undre, at denne udvikling synes at komme bag på kommissionen. Hvordan forestiller man sig, at produktiviteten kan fortsætte med at stige som førhen, når man er nået op på det nuværende niveau? Jorden og husdyrene bliver presset til det yderste. Mange vil vel allerede mene, at presset på jorden ud fra miljømæssige hensyn og presset på husdyrene ud fra etiske hensyn for længst er overskredet.
Det er ganske naturligt, at man i udlandet har højere produktivitetsstigninger, når udlandet endnu ikke er nået op på vores intensitet i landbrugsproduktionen.
Den historiske stigning i produktiviteten i dansk landbrug hænger jo også sammen med, at arbejdskraften i landbruget er blevet erstattet med maskiner. I dag er arbejdsstyrken i landbruget så lille og kapitalapparatet så stort, at der ikke er nævneværdige produktivitetsstigninger at hente ved at gå videre ad denne vej.
Ikke desto mindre synes det, som om løsningen på produktivitetsproblemet ifølge kommissionen skal findes ved at iværksætte flere investeringer og ved det, der betegnes »en smidig strukturudvikling«, uden at der gøres nærmere rede for, hvad der ligger i dette udtryk. At foreslå øgede investeringer i et erhverv, der i forvejen er så kapitaltungt, og som har en så voldsom gældsbyrde, er et dristigt forslag. At satse på flere investeringer og på strukturudvikling er at fortsætte den strategi, som man hidtil har fulgt.
Dalende interesse blandt unge
En meget alvorlig ulempe ved udviklingen hen imod industribrug er, at denne udvikling er med til at svække interessen for landbrugserhvervet. Det hænger blandt andet sammen med den kendsgerning, at det er umuligt for unge landbrugsinteresserede at etablere sig. Kapitalkravene er så store, at de virker som en barriere, der afholder ellers interesserede unge fra at gå ind i erhvervet. Man skal heller ikke underkende den virkning, som landbrugets image har.
Tilgangen af unge til erhvervet er meget ringe. Det er i sig selv et stort problem. Et erhverv, der ikke har tilgang af unge, som er dedikeret til en produktion, der har med dyr, natur og økonomi at gøre, er et døende erhverv.
Her kan man spørge, om den landbrugsuddannelse, vi har i dag, er tilstrækkelig tillokkende? Eller er den udsat for en akademisering, som går ud over det rimelige? Som al uddannelse skal landbrugsuddannelsen være relevant, motiverende og prestigegivende. De mange fine planer om, hvordan landbruget skal udvikle sig er jo nyttesløse, hvis der ikke er en veluddannet arbejdskraft med driftslederkvalifikationer, som kan føre ideerne ud i livet.
Selvstændige landmænd
Hvis man på seriøs vis skal behandle landbrugets problemer med natur og økonomi, kommer man ikke uden om at se på den voldsomme strukturudvikling, der er sket de seneste par årtier. Industribrugene løser hverken problemerne med hensyn til naturen, landdistrikternes udvikling eller de økonomiske problemer.
I stedet bør man satse på en landbrugsstruktur, hvor selvstændige landmænd med en god driftsleder- og landbrugsuddannelse udgør kernen i erhvervet. En satsning på flere investeringer i et erhverv, der i den grad er tynget af gæld er i høj grad risikabelt. En ensidig satsning på øget produktivitet i et erhverv, hvor jorden og dyrene i den grad er presset, og hvor maskinerne for længst har overtaget størstedelen af arbejdskraftens opgaver er urealistisk.
Derimod er der store perspektiver i at satse på produktudvikling og bedre produktionsmetoder. Dansk landbrug skal ikke løse verdens sultproblemer ved at producere billige fødevarer. Dansk landbrug skal satse på kvalitet og de lukrative nicheproduktioner, der eksisterer
Udviklingen i landbruget kan ikke overlades til markedskræfterne alene. Der må lægges nogle rammer omkring erhvervet, som sikrer, at vi kommer derhen, hvor vi gerne vil.
 
Søren Kjeldsen-Kragh er økonomiprofessor på KU

