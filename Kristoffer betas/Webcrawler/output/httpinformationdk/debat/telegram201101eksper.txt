Ekspert: S og V styrkes af efterlønsdebat
Vælgerne går til Venstre og Socialdemokraterne efter nytårstale om efterløn, mener  kommentator Peter Goll


 Efterlønnens fremtid gavner Venstre og Socialdemokraterne, når vælgerne skal sætte deres kryds. Til gengæld koster debatten stemmer for SF og Dansk Folkeparti.
Det vurderer politisk kommentator Peter Goll. Han er adm. direktør i kommunikationsfirmaet GeelmuydenKiese og var rådgiver for SF's daværende formand Holger K. Nielsen.
Peter Goll peger på, at efterlønnen såvel stod centralt i nytårstalen fra statsminister Lars Løkke Rasmussen (V) som i hans tv-debat den 2. januar i DR med Socialdemokraternes formand, Helle Thorning-Schmidt. 
Begge lederes partier går frem i Voxmeters meningsmåling for Ritzaus Bureau. S stormer frem til 31,1 procent i januar fra 28,7 procent i december. V vinder over to procentpoint fra 20,8 procent i december til 22,9 procent i januar, forklarer han.
- Efterlønsdiskussionen mobiliserer basen. Lars Løkkes liberale bagland bliver mere begejstret for Venstre. Men Socialdemokraternes base bliver også mere begejstret. Fagbevægelsen og de klassiske socialdemokratiske medlemmer vil virkelig ud at kæmpe, siger Peter Goll. 
Derfor suger S og V stemmer fra deres nærmeste allierede, men flytter ikke flertallet fra rød til blå blok. SF taber knap to procentpoint fra 14 i december til 12,3 procent i januar. Dansk Folkeparti styrtbløder fra 15,6 procent i december til 11,8 procent i januar - et minus på knap fire procentpoint.
- Efterlønnen er en svær diskussion for Dansk Folkeparti. Deres vælgere er splittet midt over. Nogle vil gerne afskaffe den, andre vil absolut ikke. Samtidig har SF løbet lidt panden mod muren i deres forandringsprojekt. Deres bagland reagerer negativt, når de kommer med noget nyt, siger Peter Goll.
