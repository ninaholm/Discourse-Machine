Kære Preben Brandt …



 Kære Preben Brandt,
I mandagsavisen kritiserer du mig for i min kronik (d. 12.12) at glemme de socialt udsatte i forhold til ligheden i sundhedssystemet. Jeg står ved, at ulighed i sundhed ikke kan reduceres til et spørgsmål om mindre grupper af socialt udsatte, når den fattigste fjerdedel af danske mænd i gennemsnit dør 10 år tidligere end den rigeste fjerdedel. For 25 år siden var den forskel ’kun’ godt fem år. Den stigning i uligheden i de brede befolkningslag ønsker jeg at mindske.
Hvordan du kan få dette til, at jeg taler nedladende om socialt udsatte, glemmer dem og »røber en fuldstændig mangel på enten indsigt i eller viden om, hvad der foregår« er mig en gåde. Din vrede over min kronik bygger på en urigtig gengivelse af mit synspunkt, for jeg skriver klokkeklart, at vi som regering skal gøre alt, hvad vi overhovedet kan for at hjælpe de udsatte grupper.
I Danmark er der heldigvis bred konsensus om det synspunkt, mens vi har en regulær politisk konflikt om uligheden i et bredere perspektiv – f.eks. om uligheden mellem den ufaglærte arbejder og kontorchefen. Det er ikke noget, der bekymrer liberalisterne, da det jo er folks ’eget ansvar’. Men det bekymrer mig som socialist, at ufaglærte arbejdere, der har knoklet hele deres liv med de mest hårde, nedslidende og lavt betalte job, får 10 år mindre med deres børn og børnebørn, end ham med den lange uddannelse og den gode gage får.
Til gavn for de svageste
At de mest udsatte grupper har brug for en særlig støtte er meget få uenige i. Jeg er i hvert fald ikke. Og jeg er stolt over de resultater, jeg har leveret i min ministertid både for de udsatte og for borgere uden for arbejdsmarkedet: Regeringen har – sammen med Enhedslisten – åbnet op for ’fixerum’ til narkomaner, og vi har gjort det meget billigere at gå til tandlæge for folk med lav indkomst. Jeg håber også, du har bemærket, at regeringen nu indfører en ny garanti, så patienterne har ret til at få stillet en diagnose inden for fire uger. Det vil især gavne de svage patienter, der i dag ofte oplever at blive kastebolde i systemet.
Kære Preben Brandt, jeg har stor respekt for dit engagement for samfundets allersvageste. Jeg forstår bare ikke, hvorfor du vælger mig som fjende i den kamp?
Astrid Krag (SF) er sundhedsminister

