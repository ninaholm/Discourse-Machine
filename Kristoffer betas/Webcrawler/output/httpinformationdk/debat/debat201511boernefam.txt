Børnefamilieløkken
Hvis man INGEN børn har (valgfrit) og derefter siger, at man går i seng med mænd, så skubbes man lidt derud, hvor man kun kan sidde og dingle på yderkanten af bænken som en af de der festlige bøsser


 Det at få besøg har konsekvenser. Og jeg kan ikke tørre det hele af på katten. Alene. Selv om den spillede sin rolle. Som kat. Hvilket var fejlen. Miseren, så at sige.
Besøget udviklede sig nemlig. Det gør besøg. Når man først har fået fremmede ind i huset, vil de ikke ud igen. I hvert fald ikke før, de har drukket min te og spist mine vaniljekranse og forstået det, som nok står med småt, men som jeg ellers aldrig har været bange for at tale højt om, ja, her bor INGEN børn, her bor heller INGEN familie. Det, som bor her, er to mænd og en kat.
Nå nå, vi skal jo alle sammen være her, siger de fremmede mennesker i stuen, i min stue, mens de ellers går en omgang i huset og med stemmer og stemninger aflurer situationen og fremsiger, at her kunne snildt bo et barn. Her er rum til det, som det hedder. Mit arbejdsværelse, for eksempel.
Der arbejder jeg altså, siger jeg resolut, og lukker døren. Det er en gradbøjning af gæstfrihed. Hvis man ikke er som dem, der kommer på besøg, må man forsvare sine valg. Og hvis man ikke cykler rundt på gader og stræder med en kiste stor som graven (bare rolig, ingen er døde, den er til familien, som godt nok ikke kan lide Christiania, men gerne vil proklamere, at de kan lide den, når det kun er en cykel,) så må der være en skrue løs. Eller en løs forbindelse et sted i undergardinerne.
Sidstnævnte kategori havner man(d) ofte i, når man bekender sovsekulør. Hvis man INGEN børn har (valgfrit) og derefter siger, at man går i seng med mænd, for det meste bare den samme mand, så skubbes man lidt derud, hvor man kun kan sidde og dingle på yderkanten af bænken som en af de der festlige bøsser, der som en anden Fedtegreve Gustaf skal få festen til at glide ned for resten af selskabet. Resten er så de andre, altså heteroseksuelle, der kun kan feste og drikke ting med promiller, hvis de så må få lov til at stå og se på én som et slags levn fra museumsverdenen.
Der er man arkiveret under frihed, frisind og frivillighed. Det sidste betyder bare, at man er billig, ja, gratis, og for det meste kun gør ting, fordi man har lyst til det. Man har ingen begrænsninger, og står gerne splitterravende Kong Hans i Sankt Jørgens buskadser klokken lort om morgenen. Ja, sådan må det være. At være mig. Og fri, frivillig og fri for børn.
Udstillingsvinduet
Jeg må skuffe. Igen må jeg skuffe. Og sige, at sådan er jeg slet ikke. Jeg har bare INGEN børn. Og ja, det er et valg. Men jeg kan godt lide børn, når de er børn. Det, som jeg ser, er bare, at mange børn, ikke er børn meget længe, når de havner i de kiksede omstændigheder af limstifter, kontaktlim og alt det andet, som indebærer vådområdekategorien familien.
Ikke at man ingen muligheder har for lykken som familie, det sker nok i ny og næ, men jeg kender ikke mange eksempler på, at børn ligefrem har skubbet kærligheden længere frem mellem de to, tre, fire, fem eller seks, som efterhånden har indvilliget i at indgå pagt med djævlen – eller med klinikken på de belyste boulevarder, hvor der forhandles sæd og æg på samme måde, som der i 1980’erne blev knaldet rundt med sukkerknalderne i stormagasinerne.
Dengang var det lysten – og økonomien – som var faktorerne. I dag er det udstillingsvinduet. Vi skriver godt nok, at vi er kommet så og så langt – og vi har alle læst vores plettede og skambidte pamfletter fra tiden dengang, hvor vores forældre bollede af ren og skær nydelse – og fordi de kunne lide hinanden.
Ingen kan lide hinanden i dag. Men alle vil have noget til deres hænder. Børn, blandt andet. På den måde kan man mødes storskrydende og i tøj, som nok vil defineres som noget fra overskudslager, men på ingen måde båret af overskud, fordi hyggen også koster kalorier, når man mødes i det offentlige rum med det, man går rundt med i sine hænder, og alle kan se det, ja, alle kan se det, her er en rigtig familie.
Det er kærlighed
De scenerier går jeg altid udenom. De fylder. Men de må gerne fylde. Bare jeg og katten kan humpe forbi, og får vores egen plads et sted i sidegaden, hvor vi stadig sidder med vores lunke te og slikker sårskorper og læber med en selvtilfredsstillelse, som vi har lært af os selv. Fordi vi har mærket efter. Og ikke følt et behov for at have noget i vores hænder, som koster mere ansvar end en årlig vaccine, lidt kattegrus og en sofaløve i fodenden af dobbeltsengen, hvor jeg så blandt andet sover med min mand.
Det er kærlighed. Så længe det holder. Med treenigheden. To på to ben, en på fire.
Jeg lukkede besøget ud igen. De fremmede mennesker gik hjem til det, de havde, og som de befandt med lykke. Og løkke. Sådan er vi så forskellige. Desuden sagde en af de fremmede, at de også havde ønsket sig dette her, engang. Men havde udviklet en allergisk reaktion, som katte udløste. Børn kunne hun dog tåle. Uden de store problemer. Med børn var det noget helt andet, hun jævnligt fik i øjnene.
Jeg stak hende en serviet. Det var min måde at vise, jeg trods alt er flink nok. Et sted inde bag vindjakken. Bare vi overholder vores retningslinjer for besøg. Vi skal ikke være hinanden. Vi skal ikke engang være i familie med hinanden. Vi skal nemlig slet ikke noget med hinanden. Med mindre det er frivilligt.
Med og uden børn. Tak!
Tomas Lagermand Lundme er forfatter, billedkunstner og dramatiker

