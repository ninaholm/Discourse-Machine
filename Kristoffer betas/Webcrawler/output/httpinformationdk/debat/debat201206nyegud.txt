Den nye Gud
Tidligere lagde vi fremtiden i hænderne på Gud, traditionen eller historien. I dag har vi ophøjet evaluering og evidensstudier til livets vejviserer. Måske koster det os muligheden for mere demokratiske bud på, hvordan vi hver især og sammen organiserer vores fremtid
Diskussionen om, hvorvidt stat og kirken skal skilles er misforstået. For det er i dagens mange evaluerings- og evidensprogrammer, at guden overlever i dag.


 Gennem de seneste 10-15 år er der skyllet en evalueringsbølge gennem landet, som især har ramt vores offentlige institutioner – lige fra den lokale vuggestue til sygehuse og universiteter. I dag er vi samtidig vidner til, at en ny bølge – evidensbølgen – er ved at følge efter evalueringsbølgen. Kendetegnende for denne nye bølge er, at det ikke længere ’blot’ drejer sig om at evaluere det, man som organisation allerede har gjort, men om at der skal være evidens for effekten af det, man vil gøre. Hvor evalueringsbølgen handlede om at vurdere effekten af organisationens fortidige handlinger, handler evidensbølgen derfor om at godtgøre effekten af organisationens fremtidige handlinger.
Et godt spørgsmål i den sammenhæng er, hvor disse bølger kommer fra, og hvad de siger om vores kultur. En nærliggende forklaring kunne være, at riget fattes penge, hvorfor Bjarne Corydon vil sikre sig, at skatteyderne får noget for de mange penge, der betales til offentlige velfærdsydelser. Noget er der selvfølgelig om den snak. Dette til trods vil vi argumentere for, at evaluering og evidens i dag fylder så meget, at der må være mere på spil end blot konkurrencestatens fornemmelse for effektiv husholdning. Vores påstand er, at bølgerne også må forstås som en slags erstatningsreligion i en verden uden fundamentale sandheder.
Ingen stærke forklaringer
Ifølge den engelske sociolog Anthony Giddens er det moderne samfund kendetegnet ved en radikaliseret refleksivitet: Alting tematiseres, monitoreres og evalueres af forskellige ekspertsystemer. Dermed naturligvis ikke sagt, at mennesker ikke altid har overvejet, hvad der var det mest hensigtsmæssige i situationen, men dette til trods var der tidligere en række forhold, som var grundlæggende på plads og som derfor ikke blev monitoreret – f.eks. troen på en guddommelig verdensorden, troen på historien eller blot en vis hvilen i traditionen. Sådan er det ikke længere. Den proces, der typisk betegnes ’sekularisering’, har betydet, at mennesket ikke blot er holdt op med at tro på Gud, men mere generelt holdt op med at tro på enhver stærk forklaringsfigur (som f.eks. Historien, Videnskaben, Fremskridtet etc.). Følgelig dækker ’sekularisering’ over den proces, hvor enhver solid ’grund’ svækkes, og hvor enhver stærk forklaring holder op med at kunne indtage positionen som uforklaret forklarer i såvel kulturen som det enkelte menneskes liv. Derfor går ’sekularisering’ også hånd i hånd med ’individualisering’, for i det øjeblik, de store fortællinger svækkes, bliver det på en helt anden måde op til den enkelte at hitte ud af, hvordan verden hænger sammen, og livet skal leves.
Sikkerhedsbehov
Effekten af denne sekulariserings- og individualiseringsproces er, at der på den ene side er sket en frigørelse af individet fra såvel religionens som traditionens monopol på at udlægge livet. På den anden side har samme frisættelse udløst, hvad vi vil betegne som et øget ’sikkerhedsbehov’. I dag, hvor vi ikke længere tror på nogen ultimativ grund til historiens gang, fremstår fremtiden nemlig som fundamentalt åben, og mennesket må efter bedste beskub forsøge at leve sig ind i den bedste af alle mulige fremtider. Derfor har det senmoderne menneske også et behov om at føle sig bare en smule sikker på det kommende. Så lige så frie vi er i dag, lige så gerne vil vi have en vis sikkerhed for, at vi står på den bedste ’grund’, når vi forstår situationen og fører livet.
Vores pointe er, at evaluerings- og evidensbølgerne er en respons på denne moderne spænding mellem frisættelse og sikkerhedsbehov. For hvem vil ikke gerne have friheden til at vælge sine børns skole – og samtidig have sikker viden om, hvilken skole der er den bedste af alle skoler? I den forstand kan man sige, at evaluering og evidens erstatter tidligere tiders ultimative grunde (a la Gud) med sandsynliggjorte grunde; der er evidens for, at det virker – som man siger. Eller sagt på en anden måde, så giver de to bølger folk oplevelsen af at kunne indgå en evalueret og evidensbaseret kontrakt med den ellers åbne fremtid, så man med sandsynlighed ved, hvad der kommer.
Koster dyrt
Derved melder følgende spørgsmål sig: Hvis evaluerings- og evidensbølgerne er en af det senmoderne menneskes reaktioner på tilværelsens grundlæggende åbenhed, er det så en hjælpsom reaktion? Hvad gør det ved os, at vi i den grad har systematiseret vores selvmonitorering i forsøget på at kompensere for manglen på ultimative grunde i tilværelsen?
Et muligt bud kunne være, at vores længsel efter nogenlunde sikre grunde faktisk ender med at stå i vejen for det, vi ser som det fulde potentiale i sekulariseringen: Nemlig en grundlæggende organisering af livet ud fra en viden om, at der kun findes midlertidige grunde, som derfor også blot er mulige platforme, vi kan stille os på i bestræbelsen på at føre livet og dialogisk koordinere samværet med hinanden.
Forstået på den måde har vores dyrt finansierede evaluerings- og evidenssystemer derfor også en helt anden pris end den, der kan gøres op i kroner og øre. En pris, der handler om vores grundlæggende tilstedeværelse i verden og med hinanden. Derfor handler den aktuelle faglige og politiske diskussion om effektiveringen af en række standardiserede evidensprogrammer (f.eks. inden for undervisningssektoren og behandlingssektoren) heller ikke i vores øjne om, at politikere og borgere ikke har tillid til de sektortilknyttede fagpersoner, men om, at man ønsker vished for, hvilken fremtidig virkelighed, hvilket ’produkt’, sektorerne skaber.
Men hvad er alternativet, kunne man spørge? Skal vi måske ikke kunne begrunde det, vi vil gøre for og med hinanden? Det skal vi selvfølgelig, for vi ønsker ikke en kultur, hvor vi ikke tænker os om. Problemet er blot, at vores ønske om sikkerhed, som bl.a. kommer til udtryk i et ofte ensidigt krav om evaluering og evidens, lige nu står i vejen for, at evaluering og evidens som mere generaliserede praksisformer suppleres med mere lokale, mere demokratiske og mere kontekstsnære bud på, hvordan vi hver især og sammen organiserer vores færd ind i fremtiden.
Derfor – og for nu at runde lidt polemisk af: I disse år diskuteres det stadig, om stat og folkekirke skal skilles. I vores øjne er det en ganske misforstået diskussion, for det sted, hvor guden (altså tilværelsesgrunden) endnu overlever i dag, er ikke i kirken (i hvert fald ikke for særligt mange mennesker), men derimod i vores tro på de mange evaluerings- og evidensprogrammer, som det senmoderne menneske længselsfuldt vender sig mod med ønsket om at have en semigrund under fødderne, når det skal føre sit liv. Derfor vil adskillelsen mellem stat og ’kirke’ også først ske, når vi holder op med at betragte evalueringer og evidensprogrammer som garantbeviser for det gode fremtidige liv – og i stedet tager dem som afsæt for såvel den enkeltes overvejelser som lokale dialoger om den altid åbne fremtid.
 
 
Svend Brinkmann er professor på AAU. Jacob Storch er direktør i Rambøll Management - Attractor. Lene Tanggaard er professor på AAU. Morten Ziethen er forskningsleder i Rambøll Management - Attractor

