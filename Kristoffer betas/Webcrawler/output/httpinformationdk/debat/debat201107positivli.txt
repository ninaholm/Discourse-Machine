Positivliste ved fosterdiagnostik er en illusion
Det er ikke muligt i praksis at udarbejde en positivliste, som omfatter alle kendte alvorlige sygdomme og misdannelser, og som kan vejlede abortankenævnet, når forældre søger om tilladelse til sen abort. Og det er heller ikke ønskeligt



 Der er i Information den 11. og 12. august slået til lyd for, at der politisk skulle udarbejdes en positivliste, som kunne vejlede abortankenævnet ved ansøgning fra forældre om tilladelse til provokeret abort efter 12. uge. Vi har gennem mange år dagligt siddet med disse forældre, og vi ser ikke nogen mulighed for en sådan positivliste, og dertil en række væsentlige problemer med ideen.
Fosterdiagnostik er i dag et tilbud til alle gravide, et tilbud de fleste gravide er glade for, og som de benytter sig af. Når og hvis der påvises en sygdom eller misdannelse hos fosteret, skal parret tage stilling til, om de ønsker at fortsætte graviditeten. Men det er vel at mærke ikke parret, som kan beslutte at graviditeten skal afbrydes, til trods for, at det er dem, der skal leve livslangt med det barn, som måtte blive resultatet af en fortsat graviditet. Ønsker de nemlig svangerskabet afbrudt efter 12. uge, skal et samråd give tilladelse til aborten. I en række tilfælde er afgørelsen et afslag imod forældrenes ønske.
Vores erfaring er, at langt de fleste forældre er i stand til at træffe et valg på et informeret grundlag. Det betyder ikke at valget er let. I beslutningen indgår en række overvejelser vedrørende de lidelser, der kan imødeses hos det handicappede barn, hensynet til de øvrige søskende, familiens samlede ressourcer til at kunne håndtere et givet handicap, og hensynet til fosteret. Det siger sig selv, at man allerede af den grund, ikke kan opstille en simpel liste med tilstande, som et samråd i tilfælde af ønske om abort skulle efterleve. I så fald ville samrådet jo også være overflødigt.
Tusindvis af syndromer
Dertil kommer, at en given misdannelse ofte kan have et kontinuum af alvorlighed. Et mongolbarn kan f.eks. ud over mental retardering være anlagt med alvorlige hjertemisdannelser, som nødvendiggør flere større hjerteoperationer som barn. Ofte er der ikke tale om en, men om en kombination af flere misdannelser, og indimellem kan det være vanskeligt præcis at forudsige, hvor alvorligt et handicap fosteret ville få som barn og voksen. Endelig findes der et meget stort antal alvorlige tilstande, som hver især er meget sjældne. Vi taler om tusindvis at beskrevne syndromer. Det er med andre ord ikke muligt i praksis at udarbejde en sådan positivliste, som omfatter alle kendte alvorlige sygdomme og misdannelser.
Men det er heller ikke ønskeligt. For det første ville man derved miste den individuelle vurdering, hvori også indgår familiens sociale og helbredsmæssige situation, familiens ressourcer og hensynet til øvrige søskende. Det rummer i den daglige klinik en stor fordel for både parret og behandleren at man kan tage disse individuelle hensyn.
For det andet er det enkelte pars grænse for, hvad de finder er et alvorligt handicap, genstand for stor variation. Der er for os at se ingen fordel ved at alle skulle ensrettes til at have samme grænse. Hvorfor ikke erkende, at folks grænser er forskellige, og at der allerede af den grund må tages individuelle hensyn?
For det tredje vil en positivliste kunne virke stigmatiserende på de patientgrupper, som er omfattet af listen. En sådan stigmatisering ser vi kun negative konsekvenser af.
Den enkeltes ansvar
For det fjerde vil det i praksis være meget vanskeligt at håndhæve et afslag på et ønske om abort fra et determineret forældrepar. Dels vil de kunne tage til udlandet og få gennemført aborten. Sverige har en grænse for fri abort på 18 uger, og i England kan abort gennemføres op til 24. uge.
Den medikamentelle teknik er simpel, og medicin til fremkaldelse af en abort kan i dag købes på nettet for beskedne beløb. Så tiden og teknologien er for længst løbet fra forestillingen om at kunne styre menneskers reproduktion centralt det er i dag reelt en illusion. Af samme grund mener vi, man seriøst burde overveje at hæve den fri abortgrænse fra den nuværende grænse på 12 uger. Det ville indebære, at det ikke var op til få personer at skulle træffe afgørende eksistentielle valg på vegne af forældre, som selv har gjort sig deres stilling klar.
Vi efterlyser i stigende grad ansvarlighed fra den enkelte borger vedrørende deres eget helbred og sundhed. Det ville være i tråd med denne intention, at også beslutninger om abort blev lagt i hænderne på de forældre, som er berørt af en given fosterdiagnose.
Så selv om det var muligt at udarbejde en positivliste, og selv om en sådan i givet fald kunne anvendes til at bistå abortsamrådene i deres arbejde, er dette ønske om at kunne træffe beslutninger på de enkelte pars vegne ikke forenelig med en informeret borger i en åben og globaliseret verden.
Vi må konstatere, at positivlister ikke er mulige at udarbejde, ikke er ønskelige for hverken patienter eller behandlere, vil have konkrete negative stigmatiserende virkninger og i praksis alligevel ikke vil blive accepteret af et stigende antal af de par, som selv har truffet et klart valg.
Der er omstændigheder i ens liv, som fordrer vanskelige beslutninger. Der findes desværre ikke nogen nemme smutveje uden om disse valg. Frem for at foregøgle, at positivlister både er mulige og ville gøre disse valg lettere, bør man erkende, at en del ny teknologisk landvinding som fosterdiagnostik indimellem afstedkommer vanskelige, men privilegerede valg. Det er et vilkår ved at leve i et teknologisk højt avanceret og åbent samfund.
 
 
Ann Tabor er professor på klinik for føtalmedicin på Rigshospitalet, hvor prænatal diagnostik gennemføres.
Øjvind Lidegaard er professor på gynækologisk klinik, Rigshospitalet, hvor sene aborter gennemføres.

