V og DF vil af med den danske model



’Nej tak til fælles strejkeregler i EU’. Så klart var budskabet fra Danmark og elleve andre europæiske lande til EU-Kommissionen, som nu har trukket sit forslag om at regulere strejkeretten tilbage. En sejr for demokratiet i EU og for den danske arbejdsmarkedsmodel. Desværre er det ikke kun visse kræfter i EU, der truer grundlaget for velfærden, men snarere Venstre og Dansk Folkeparti. Den ene dag støtter de faglige rettigheder i EU, den næste dag vil indføre polske lønninger i Danmark.Fælles regler i EU er gode i mange sammenhænge. Men EU-samarbejdet handler også om at gå kritisk til værks og holde øje med, hvornår det er bedst, vi selv bestemmer. Derfor trak Danmark sammen med de elleve andre lande det gule kort over for EU-Kommissionens forslag om fælles strejkeregler i EU kaldet ’Monti II’ som endte med at stoppe forslaget.I regeringen glæder vi os over, at der blev lyttet til Danmark og de andre EU-lande i sagen om Monti II, og at demokratiet i EU virker. For strejke- og konfliktretten er en integreret del af dansk arbejdsmarkedspolitik, som har sikret gode vilkår for både danske lønmodtagere og gjort os til et af verdens rigeste samfund.Dobbeltspil om rettighederDesværre kommer den reelle trussel ikke fra EU, men fra Venstre og DF, som ellers støttede det gule kort til Kommissionen. To måneder senere lancerede de to partier deres nu berygtede forslag om regulering af konfliktretten. Et forslag, der vil udhule selv samme strejkeret, partierne netop har forsvaret i EU-sammenhæng. Forslaget åbner samtidig for lønninger på polsk niveau, hvor en arbejder får helt ned til 30 kroner i timen.Det er hyklerisk, at Venstre og DF det ene øjeblik støtter de faglige rettigheder i EU og i næste forsøger at underminere de samme rettigheder ad bagdøren i Danmark. Man kan dårligt tænke andet, end at der er tale om et fusket dobbeltspil. Derfor fortjener DF og Venstre også det gule kort.Mens V og DF afgør med sig selv, om de vil lave politik eller taktik, kan vi derfor blot konstatere, at EU langtfra er den alvorligste trussel mod lønmodtagernes rettigheder. Det er Venstre og DF.Jens Joel, MF, europaordfører (S) og Jeppe Kofod, MF, udenrigsordfører (S)
