1914-2014
På 100 år er meget glemt


Hvem tænker i vore dage på, at tjenestepiger i Danmark i året 1914 officielt kunne kalde sig husassistente? Hvem husker, at Den Gamle By i Aarhus blev etableret det år takket være lokalhistorikeren Peter Holms store indsats? Erindrer nogen, at den første faste flyrute i verden åbnede i Florida i 1914? Eller at bilmatadoren Henry Ford, en hjerteløs bandit, fanatisk antisemit, senere Hitler-fan, som led i skabelsen af det profitmaksimerende samlebåndsmenneske indførte minimumsløn og otte timers arbejdsdag, men til gengæld forbød arbejderne at være medlemmer af fagforeninger? Dette skete nogenlunde samtidig med, at Nobelkomiteen opgav at uddele fredsprisen det år og foregreb begivenhedernes gang, mens opfindsomme læger i Bruxelles udførte den første vellykkede blodtransfusion. Samme år publicerede den store amerikaner Charles Ives sit hovedværk for orkester:Three Places in New England, James Joyce udgav de udødeligeDublinfortællinger, og Panamakanalen åbnede de vældige sluser for skibstrafikken og reducerede med sine 81 kilometer afstanden mellem Amerikas vest- og østkyst med 7.000 sømil.Hvem husker i forbifarten, at Jens Otto Krag, sir Alec Guiness, Poul Hartling, Asger Jorn, Børge Mogensen og Hans J. Wegner (dem med stolene) blev født i 1914? Og hvem spekulerer på, at brygger Jacobsen samme år gik til de evige humlegårde? Eller at Gustav Wied ikke længere kunne udholde sine frygtelige mave-smerter og store pengesorger – formentlig to sider af samme sag – og beslutsomt ved brug af cyankalium gjorde en ende på et af Danmarks få store, dengang kontroversielle og i brede kredse udskældte satiriske forfatterskaber?Næsten hvert år falder så mangen et stort træ i skoven. Samtiden beskriver i avisernes nekrologer de store døde som uundværlige. Ikke desto mindre ender de som støv og aske i grav og sarkofag. Selv konger og paver dør: Karl den 1. af Rumænien døde i 1914, hvis ellers nogen bortset fra efterkommere i den nære familie husker ham. Og selveste den ufejlbare pave i Rom bukkede det år under: Pius den 10., Giuseppe Melchiorre Sarto (f. 1835), en af de mest forstenede reaktionære, hårrejsende snæversynede af samtlige 303 paver inklusive modpaver, hvilket vil sige ikke så lidt. En humørforladt, bælgøjet, fladpandet, selvretfærdig, fanatisk idiot, der kaldte til kamp mod de nye videnskaber, oplysningen, relativitetsteori og kildekritik og forlangte, at medarbejderne i Vatikanet, præster og universitetsteologer aflagde en ’antimodernist-ed’. Underkastet streng censur med trussel om bål og brand henvistes alle pavens undergivne til Thomas Aquinas’ bibeludlægning, alt andet var kætteri. Men hvem husker i dag denne senere oven i købet kanoniserede Pius – bortset lige fra dem, der holder styr på helgenkataloget? Erindringen om folk er sne, der faldt i fjor. Menneskene går så grueligt meget igennem, dør – og bliver glemt.Men når vi taler om 1914, så er et – eller rettere to – dødsfald ikke blevet glemt: En ærkehertugs og hans kones, der letsindigt kørte i åben bil gennem Sarajevos gader for at markere det østrig-ungarske kejserdømme i Serbien. Datoen den 28. juni var (vistnok) ikke ment som en provokation over for serberne, skønt netop den dag var årsdagen for det serbiske nederlag i krigen med Osmannerriget. Slaget på Solsortesletten stod den 28. juni 1389, ydmygelsen sad/sidder stadig som en smerte i den serbiske folkesjæl.Man bliver jo klogere ...Når det drejer sig om erindring og bevidsthed om fortidens hændelser, kan man uden at træde nogen for nær tillade sig at mene, at serberne har en ualmindelig god hukommelse. Herfra adskiller den velkendte danske mentalitet sig en del. Det vil være svært at finde eksempler på danskere, der får blodpletter for øjnene ved tanken om eksempelvis slaget ved Bornhøved i 1227, da Valdemar Sejr fik bank, en national parallelbegivenhed i nederlagets tegn. Det var selvfølgelig også over 150 år før Solsortesletten. Men alligevel. 1389!For at gøre en kort historie kortere drog den østrigske tronfølger ærkehertug Franz Ferdinand og hans gemalinde, hertuginden af Hohenberg Sophie von Chotek – i øvrigt af ringere byrd end gemalen og derfor ikke videre velset i Wiens hofkredse – til Sarajevo for at bivåne afslutningen af de årlige forårsmilitærmanøvrer. Det fortaber sig i fortolkningssuppen, hvilke motiver til besøget der var afgørende. Nogle har ment, at kredse i Wien så en interesse i at fremprovokere et eller andet, gerne en krig for at få luft og sikre fremtiden for en trængt herskerkaste i et vaklende udmattet korrupt dobbeltmonarki; andre at valget af Sankt Vitus’ dag blot var udtryk for fortvivlende mangel på omtanke.Resten er velkendt: Køreturen gennem byen og det første attentat om morgenen. En gruppe medlemmer af Mlada Bosna, Det Unge Bosnien, havde rigeligt med bomber og pistoler med i byen den dag. Første gang slap fyrsteparret og følge med skrækken. Anden gang – og det er jo ikke til at begribe, at de ikke forlod byen ad bagdøren eller i det mindste slog kalechen op – lykkedes det i et sving, da chaufføren var kørt forkert og ville vende, den tuberkuløse student Gavrilo Princip at få ram på dem begge.Og så fik i løbet af få uger 1914 sin egen dystre bestemmelse, hvor alt andet, der skete det år, blev stillet i skyggen og siden fik ny betydning, om det var Henry Fords samlebåndsreform, Jens Otto Krags fødsel, pavens død, Charles Ives’ fortryllende musik eller novellerne af James Joyce.1914 er i eftertiden, hvad 1914 var og blev, da kanonerne tog fat i august. Det blodigste århundrede i artens historie var skudt ind.Siden er vi jo blevet så meget klogere.Godt 2014!
