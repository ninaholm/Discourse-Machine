Danmarks Indsamling - et paradoks?

Gennem konkrete livshistorier, lokale initiativer og DR-s dygtige værters engagement lykkes det denne ene gang om året at sætte -det glemte kontinent- bredt på dagsordenen.


 I lørdags bragte Information en kronik af Julie Maj Simonsen, under overskriften "Paradokser i primetime". I kronikken reflekterer Julie Maj over indsamlingsshows, som hun mener, kan give en stereotyp og ensidig fremstilling af de problemer, man står over for på det afrikanske kontinent. 
I DR har vi diskuteret koncepterne omkring indsamlingsshows i alle de år, vi har produceret dem for de danske hjælpeorganisationer. Det handler om at finde den rigtige vægtning mellem oplysning, indsamling og underholdning. Aftenen må ikke kamme over, men omvendt så vælger vi jo netop at bruge tv-mediet fordi vi og andre ved, at det kan noget, som alle de andre medier ikke kan. 
Når DR går ind i et samarbejdet som det om Danmarks Indsamling er der meget mere i det end selve indsamlingsaftenen. Som public service virksomhed tænker vi nøje over hvordan vi kan bruge anledningen til at sætte en bredere og relevant dagsorden med fokus på Afrikas store udfordringer. 
De aktive P1-lyttere har morgen efter morgen fået reportager og analyser, store dele af P4-fladen blev inddraget i ugen op til og lytterne kunne om morgenen få live reportager fra Afrika. Også på P3 satte værterne fokus på Afrika i formiddagsprogrammet med Sara Bro og Adam Duvå Hall. TV aviserne har bragt mange forskellige indslag fra Sierra Leone, og på nettet har man kunnet få uddybet sin viden om de lande, hvor indsamlingens projekter er placeret.
Det er meget sjældent, at vi kan fylde alle vores flader med oplysning og debatter om 'det glemte kontinent', som Afrika også bliver kaldt. Et stort mindretal er oprigtigt interesseret i internationale spørgsmål, og Afrika er for dem lige så interessant og relevant som danske vinkler på forbrugerspørgsmål. 
Men for rigtig mange af os andre, er det ekstremt svært at relatere sig til et kontinent som Afrika, der er så anderledes, så fattigt, så langt væk. Her viser et arrangement som Danmarks Indsamlingen sin styrke. For gennem konkrete livshistorier, lokale initiativer og DR's dygtige værters engagement lykkes det denne ene gang om året at sætte Afrika bredt på dagsordenen. I nogle intense dage bliver problemerne i Afrika nærværende, og måske bliver vi bare lidt klogere på de problemer, vi står overfor.
Julie Maj Simonsen har sikkert nogle helt rigtige pointer i sin kronik, men når jeg får at vide, at det rekordstore indsamlingsresultat viser 72 millioner kroner, så registrerer jeg det som folkelig opbakning til DR og de 12 organisationers bestræbelser. Og når pengene tilmed hovedsaligt kommer fra enkeltpersoner, så bliver jeg alligevel stolt over DR's indsats. 

