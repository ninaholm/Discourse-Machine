Sundhedsrummet er en succes
Jeg vil opfordre DF's Finn Rudaizky til at bruge sin energi på konstruktivt at arbejde for at hjælpe Københavns misbrugere, i stedet for at kritisere det sundhedsrum der indtil nu har været en succes


 Finn Rudaizky fra Dansk Folkeparti havde onsdag et debatindlæg i Information om, at Sundhedsrummet på Vesterbro er en fiasko. Sundhedsrummet blev etableret for at give narkomaner på Vesterbro et hårdt tiltrængt sundhedstilbud, da de ofte har en dårlig kontakt med det  almindelige sundhedssystem. De kan nu - efter Sundhedsrummets åbning - få hjælp til at tage blodprøver, blive vaccineret mod leverbetændelse, og de skader på kroppen, som et liv som narkoman medfører.
Derudover fungerer sundhedsrummet som brobygger til mennesker, som kan få narkomanen ind på en anden livsbane. Knap 100 mennesker benytter sig af tilbuddet om ugen ifølge en undersøgelse fra Rambøll. Det fortæller mig, at Sundhedsrummet er en ubetinget succes i forhold til at hjælpe nogle af de mest udsatte borgere. Lad os være stolte over, at vi har sådan et tilbud i København. Jeg vil opfordre Finn Rudaizky og andre kritikere til at besøge Sundhedsrummet og se, hvilken god indsats personalet gør, inden de udtaler sig alt for skråsikkert om det modsatte.
I forhold til området lige omkring Sundhedsrummet skal jeg være den første til at indrømme, at behovet for Sundhedsrummets og Café Dugnads ydelser har oversteget alle forventninger. Det betyder ikke, at der er kommet flere narkomaner til bydelen, men at de nu færdes på pladserne lige omkring Sundhedsrummet i stedet for andre steder på Vesterbro.
Det er dog ikke nogen oplagt løsning at flytte Sundhedsrummet, som skal ligge tæt på de steder, narkomanerne normalt færdes for overhovedet at blive brugt. Vi kan ikke finde noget sted på Vesterbro, som ikke ligger i nærheden af skole, café, virksomhed, børnehave eller naboer. Så hvis man mener det alvorligt, at narkomanerne skal hjælpes, vil man uvilkårligt komme til at genere nogle. Det beklager jeg, men jeg står fast på, at formålet er så vigtigt, at jeg gerne tager tæskene.
Jeg vil dog sige, at ifølge politiet betyder Sundhedsrummet ikke mere kriminalitet. Den er faktisk faldet i de nærmeste omgivelser. Men narkomaner kan være voldsomme, og stofmisbruget efterlader sig spor i form af kanyler og andre ting, man ikke kan betegne som delikat. Det skal vi gøre noget ved  - ikke mindst af hensyn til naboerne, og jeg støtter derfor de politiske forslag, vi nu har på bordet: mere politi, oprydning, gadebelysning og kurser i, hvordan man omgås narkomaner.
Til sidst vil jeg opfordre Finn Rudaizky til at bruge sin energi på konstruktivt at arbejde for at hjælpe Københavns misbrugere. Hvis han får overbevist sine partifæller på Christiansborg om, at vi skal tillade fixerum, så kan vi få givet > narkomanerne værdige forhold til >at indtage deres stoffer under, og vi kan undgå, at de strejfer udenfor og efterlader kanyler. >

