Tillid til videnskaben?



Peter Kemp hævder i sin replik (30. marts), at jeg vurderer hans bog udelukkende på grundlag af Ebbe Sønderriis' anmeldelse. Men jeg vurderer Kemps synspunkter på grundlag af Kemps indsigelse mod anmeldelsen (28. januar).  Uenigheden mellem Sønderriis og Kemp drejer sig udelukkende om formidlingen.  Men problemet er ikke dårlig formidling. Problemet er, at mange foretrækker at tro på klimaskeptikerne - fordi det er mest bekvemt.Kemp siger, at vi er af-hængige af videnskaben. Han overser, at denne afhængighed rummer store problemer. Dels lægger den op til teknokrati. Dels eksisterer der stor modvilje mod videnskaben. Regeringen har siden 2001 bygget på en systematisk afvisning af videnskab og eksperter. Hvilket har sikret  solid vælgeropbakning.Indrømmelse til MeyerPeter Kemp tilslutter sig Niels Meyers kritikpunkter. Jeg vil kommentere det første af Meyers kritikpunkter. Meyer citerer mig: Økologi er røget ud og erstattet af klimavidenskab. Meyer svarer: Vel er den ej, der er masser af begge dele. Jeg præciserer, at det ikke drejer sig om detaljer, men om paradigmeskift. Indtil 1987 handlede det om økologi, miljø og bæredygtighed. 1988 etableredes FN's klimapanel (IPCC). I løbet af de sidste 22 år kom klimavidenskaben til at fortrænge det økologiske paradigme. COP15 var således et klima-topmøde.Jeg indrømmer Meyer, at økologien ikke røg fuldstændigt ud. Økologien overlever i skyggen af klimaparadigmet. Men bevægelser og græsrødder fortrængtes af eksperter. Klimaparadigmet indbød til at betvivle, at klimaproblemet er menneskeskabt. Det var i samme periode, vi fik bastante synlige udtryk for den økologiske krises alvor. Vi tabte af lutter klimavidenskabelighed denne chance på gulvet. Klimavidenskaben bør underordnes det økologiske paradigme. En økologisk, politisk og moralsk debat må fastholde folk på en umiddelbar viden om den indlysende sammenhæng mellem vores handlinger og den synliggjorte økologiske krise.
