Vi er selv natur – imod natur
Gud bedre det – hvad Han ikke gør! For det er vores eget naturgrundlag, vi truer – naturen klarer sig nok


 Vi forskere har måske begået den fejl at give indtryk af, at indsatsen (mod naturødelæggelserne) bør gøres for Jordens skyld, hvor den i virkeligheden må gøres for vores egen skyld.« Sådan sagde i onsdags professor i biologisk oceanografi på Københavns Universitet Katherine Richardson, tidligere formand for regeringens Klimakommission. Men hvad er forskellen på at gøre noget for naturens skyld og for vores egen?
Med vores opførsel truer vi jo meget andet natur end lige klimaet. I weekenden gennemgik den fortjenstfulde webside Videnskab.dk for eksempel »Den sjette masseuddøen: Jordens liv forsvinder lidt efter lidt. Dyrearter uddør i et langt hurtigere tempo, end hvad der er naturligt, i disse år. Årsagen til denne triste udvikling er menneskelig adfærd, og det kan få store konsekvenser for os selv.« Lyder konklusionen i tidsskriftet Science på en stor opsamling af den eksisterende viden på området. Hvor de fem forudgående perioder med masseuddøen i Jordens historie for millioner af år siden af gode grunde ikke skyldtes menneskearten, for den var endnu ikke opstået(!), er årsagen til den igangværende masseudryddelse – Antropocæn: »Det moderne menneske er blevet en planetforandrende kraft med den reelle magt over, hvordan Jordens fysiske og levende systemer udvikler sig de næste mange tusinde år. Selv i et geologisk tidsperspektiv er der tale om en så dramatisk forandring af hele kloden, at den nuværende geologiske epoke, Holocæn, bør erklæres afsluttet og afløst af Antropocæn, menneskets nye tid, mener mange geologer.« Som skrevet stod her i avisen for et par år siden.
Hvis ’fremskridtet’ fortsætter
I løbet af de sidste fire årtier er de forskellige bestande af hvirveldyr – altså dyr med en rygsøjle såsom pattedyr, fugle, fisk, reptiler og padder – faldet med 28 procent i gennemsnit. 16-33 procent af alle arter inden for denne gruppe anses nu for at være truet af uddøen. Prægtige dyr som løven, elefanten, næsehornet, leoparden og orangutangen er nogle af de hvirveldyr, som snart vil være fortid, hvis ’fremskridtet’ fortsætter.
Hvirvelløse dyr – altså dyr uden røgsøjle – som insekter, snegle og orme er ikke blevet undersøgt og vurderet i nær samme grad, som hvirveldyrene er, men forskningen tyder desværre på, at det står lige så slemt til for dem. 40 procent af de hvirvelløse arter, som er blevet vurderet, anses for at være truet af uddøen.
»Den primære årsag til, at Jordens liv er udsat for en masseuddøen, er, at arternes levesteder bliver ødelagt af mennesker. Ifølge IUCN, som er den FN-organisation, der registrerer arternes tilstand, er habitatødelæggelse – altså ødelæggelse af dyrs levesteder – en mere tungtvejende årsag til arternes tilbagegang end alle andre årsager tilsammen,« hedder det i Videnskab.dk.
»Dyre- og plantearter indgår i et komplekst økosystem med hinanden det sted, hvor de lever,« oplyser Carsten Rahbek, professor ved Center for Makroøkologi, Evolution og Klima ved Københavns Universitet.
»Fjerner man enkelte arter, bliver systemet ustabilt. På et tidspunkt kollapser det. Vi ved ikke nok om, hvad der præcist skal til, for at et økosystem kollapser, men vi ved, at vi leger med ilden i øjeblikket.« Den vurdering deler professor Jens-Christian Svenning, professor ved Institut for Bioscience ved Aarhus Universitet, som påpeger, at den globale opvarmning kan blive de pressede arters endelige dødsstød. »Rigtig mange arter vil prøve at emigrere til nye steder, fordi de ikke længere passer til klimaet i deres habitat. Men arter, der i forvejen har en lille bestand, vil få aldeles svært ved at overleve en ’flytning’, specielt fordi så meget af naturen er blevet til veje og byer.«
’Naturen er ikke billigt skidt’
Aldrig har koncentrationen af CO2 i Jordens atmosfære i øvrigt været større, og aldrig har forøgelsen af den accelereret så hurtigt som de seneste par år, forlød det i onsdags her i avisen. Hvortil Katherine Richardson konstaterede, at »vi har vedtaget en global målsætning om ikke at overskride to graders opvarmning«, men »i øjeblikket agerer vi, som om det overhovedet ikke er alvorligt ment fra politikernes side. (…) Jeg tror, de udmærket ved det. Men de er fanget af den tvetydighed, at for at blive politiker skal man have befolkningens opbakning, og jeg tror ikke, befolkningen endnu føler, at klimaforandringerne og indsatsen mod dem har noget med dem at gøre.«
Eller at naturen i det hele taget har med dem at gøre? Skønt »mennesket er opstået ud af den her verden, og vi er blevet succesfulde af at leve i den, som den er nu, er spørgsmålet, om vi bliver ved med at være succesfulde, når vi ændrer den fundamentalt«, spørger Carsten Rahbek. »Vi skal gøre os klart, at naturen ikke er noget billigt skidt. Men i Danmark (vel snart i hele menneskeheden? el.) er der desværre en tendens til, at vi tror, vi lever isoleret fra naturen, som om vi ikke selv er en del af økosystemet. Biodiversitet (naturens mangfoldighed) er ikke en værdi, som kan omsættes på et marked, og det er nok en af grundene til, at politikerne ikke prioriterer området.«
Poul Henningsens (PH) bedste journalistik blev samlet i bogen Vi er selv historie (1963). Jo tak, det har vi forstået. Så grundigt, at Antropocæn blev resultatet. Hvornår følger: Vi er selv natur?

