Målstyring og stiletter
I fortidens sorte skole hang en rangeret navneliste, i dag er listen tilbage i klasselokalet camoufleret i gul, grøn eller rød. Det er målstyring, proklamerer konsulenterne, men sandheden er, at dannelsen, det sjove og farvestrålende ikke er fluebensparat


 På Espergærde gymnasium i 1991 havde jeg en vidunderlig tysklærer, der hed Kirsten. Kirsten tog violette stiletter på, selv om det var en trist tirsdag, og hun var hylemorsom, kreativ og nærværende. Samtidigt var hun fagligt meget dygtig og ambitiøs. Vi elskede og respekterede hende.
Hun fik os til at læse romanen Momo, af forfatteren Michael Ende. I Momo ankommer nogle grå mænd med cigarer til en by og stjæler tiden og glæden. Det er op til den lille pige Momo at redde menneskeheden med sin empati, lytteevne og fantasi. Både bogen og Kirsten har inspireret mig i mit lærerjob. I flere år er jeg trådt op på stiletterne og ind i et undervisningslokale og har fået børn til at grine og til at lære noget. Eleverne i mine klasser har fået høje karakterer og har fået lov til at udvikle sig til nogle spændende karakterer. Det er nemlig både vigtigt at blive til noget og blive til nogen.
Men de grå mænd er desværre kommet til byen. De viser sig som nationale (be)læringskonsulenter udsendt af Undervisningsministeriet for at fortælle lærerne, hvordan de skal tænke og arbejde. De grå mænd står bag begrebet målstyret undervisning og gemmer sig bag termer som evalueringer og synlige resultater. Parolen er nemlig nu, at hvis ikke det kan måles, skal du ikke undervise i det. Så i stedet for at måle det, vi værdsætter, så må lærere og elever nøjes med at værdsætte det, der kan måles. Og hvad kan så måles? Færdigheder! Ikke dannelse – og bestemt ikke glæde.
Den nye sorte skole
Efter John Hattie udgav bogen Synlig Læring, er Danmarks undervisningsfolk blevet grebet af lemmingeeffekten. Alt skal pludselig måles og synliggøres. Kritiske røster af målstyret undervisning nedtones i debatten, og hverken kommuner, konsulenter eller skoleledere synes at stille spørgsmål ved de nye fælles mål eller bivirkningerne af målstyring og synlig læring. Sandheden er, at målstyring er det nye sortsyn, for der efterlades meget lidt plads til kreativitet og dannelse – det storladne, det sjove og farvestrålende – når de grå mænd sluger læreres og elevers tid og lyst.
I visse kommuner har byrådet besluttet, at lærernes pædagogiske metodefrihed skal indskrænkes, og politikerne har så med deres indskrænkede pædagogiske metoder indført et system, der kaldes ’rubrics’, hvor elevernes færdigheder og viden noteres på et farveskema, der kan hænges op i klassen, så alle kan se, om lille Tobias er grøn, gul eller rød i sin læringsprogression. Det er synlig læring. Synlig i forhold til, at Tobias og hans klassekammeraters faglige mangler udstilles for både lærere, elever, forældre og endda rengøringspersonale. I fortidens sorte skole hang der en rangeret navneliste i klassen, nu er listen gul, grøn eller rød, men det ændrer ingenting.
Skal man så aldrig måle og evaluere? Selvfølgelig skal man det. Man skal bare ikke synliggøre alt. Nogle gange skal målet eller destinationen kendes, men andre gange skal målet ligefrem skjules eller sløres, fordi det fordrer motivationen. Forestil dig, hvad der vil ske, hvis man siger til et barn, at det skal spille computerspil for at lære engelsk? Barnet vil sandsynligvis ikke være motiveret. Forestil dig så, at barnet spiller computerspil, fordi det er sjovt, fordi barnet kommer i kontakt med en masse andre rundt omkring i verden – og barnet derved i processen lærer engelsk (man fristes til at sige nærmest af sig selv). Hvor er læringspotentialet størst? I det synlige mål eller det skjulte og slørede mål?
Konkurrencesamfundet
Undervisningsministeriets læringskonsulenter fortæller, at læreren må ændre på sine aktiviteter og sit indhold, så det passer til de mål, der er opstillet. Uanfægtet, at de nye fælles forenklede mål på samme tid er omfangsrige og mangelfulde, usammenhængende og allermest vidner om et arbitrært sammensurium af nogle udvalgte virkelighedsfjerne og folkeskole-uerfarne lektorers præferencer for enten it eller kompleks børnelitteratur, samt enkelte politikeres og embedsmænds dagsordner, der hverken er didaktisk eller pædagogisk begrundede.
De nye forenklede mål er fragmenter af viden og færdigheder uden dannelsen og det hele menneske som lim eller sammenhængskraft. Den kategoriale dannelse, hvor indhold og menneske anskues i relation til hinanden, er vingeskudt, når læring skal klemmes ned i små trange bure på konkurrencesamfundets betingelser.
Jeg påstår, at meget læring foregår ubevidst, mens man er i gang med noget andet. så længe man har det sjovt og er motiveret. Med de nye fælles såkaldte forenklede mål er tanken, at man kan sætte grønt flueben ved et område, når det er lært. Men læring er for mig snarere at se en livslang proces, hvor refleksionen udvikles og forfines.
Fordi en elev har læst en eller to noveller med skjult indirekte tale og har udpeget en utroværdig fortæller, betyder det vel ikke, at der kan sættes grønt flueben? Hvordan har man lært en novelle? Hvornår ved man, at man har lært kreativitet og innovation?
Man kan som lærer kun gøde jorden og skabe gode vækstbetingelser, men det er umuligt at tro, at kreativitet og innovation eller for den sags skyld kritisk sans og refleksion kan læres ved at hakke målet af, når læreren siger, at man har nået det.
Tegn et hus
Den verdenskendte Hattie-discipel James Nottingham turnerer rundt i landets kommuner og prædiker synlig læring. Nottingham eksemplificerer vigtigheden af synlige mål ved at bede publikum tegne et hus. Nogle tegner stakitter og træer i haven, andre pynter med blomster og gardiner i vinduet. Efterfølgende tildeler Nottingham henholdsvis plus- og minuspoint i forhold til nogle kriterier, der ikke blev givet på forhånd. Eksemplet skal vise, hvorledes elever alt for ofte bedømmes ud fra ukendte kriterier.
Lad os bruge hus-metaforen på en anden måde: Hvis målet er så snævert, at eleverne på lærerens anvisninger skal reproducere, udviskes ethvert forsøg på nytænkning. Med de nye fragmenterede mål lærer vi børnene at tegne et vindue, en dør, et tag, en mur og et dørhåndtag, og når de kan sætte grønt flueben, spørger vi dem: ’Kan I se huset?’ Men der er ikke et hus. Der er flyvske fragmenter og murbrækker, der som løse puslespilsbrikker ikke skaber sammenhæng i elevernes verden. Med målstyring bliver læringen fragmenteret og fluebensparat, mens sammenhængskraften, dannelsen og helheden fortoner sig i de grå mænds cigarrøgslør i periferien af synsfeltet.
Ethvert kreativt og innovativt menneske ved, at afveje kan være langt mere befordrende end tunnelsyn med skyklapper på. I bedste fald har vi med målstyring spildt elevernes tid, og i værste fald har vi tabt en generation på gulvet ved at spytte reproducerende fabriksarbejdere ud til et industrisamfund, som vi i Vesten er ved at outsource.
Mine stiletter står i skabet og hviler sig. Efter en kort ferie har jeg fået hård hud igen og kaster mig ind i ringen til en runde mere. Men hvor længe, jeg bliver, er svært at sige. For runde mennesker passer ikke ind i firkantede kasser, og hvis målstyring er det nye sort, så vælger jeg Kirstens violette stiletter til enhver tid.
Tine Mitchell er cand.pæd. i didaktik og folkeskolelærer

