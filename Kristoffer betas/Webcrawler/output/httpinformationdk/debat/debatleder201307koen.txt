Kønskvotekvindekamp



Med EU's bebudede forskningspulje, Horizon 2020, har spørgsmålet om kønskvotering fået ny aktualitet. Her vil der nemlig blive stillet krav om ligestilling.Ofte opstilles spørgsmålet om kønskvotering som et dilemma: På den ene side ville det være godt med flere kvinder, på den anden side vil en kvinde, der er blevet valgt ud fra kønskvotering, stå svagere, fordi hun ville være blevet valgt i kraft af sit køn og ikke i kraft af sine kvalifikationer. Men det er en falsk modstilling. For det første forudsætter man, at videnskabelige bedømmelsesudvalg ikke anlægger strengt faglige synspunkter, for det andet, at der ikke er fagligt kvalificerede kvinder at vælge imellem. Der er imidlertid ingen, der kræver usaglighed af et bedømmelsesudvalg, og eftersom kvinderne i disse år overhaler mændene inden for uddannelserne, burde der også være nok kvalificerede kvinder.Men når kvinderne skal ansættes i højere stillinger, stopper fremgangen. Kunne det ikke tyde på, at der er noget andet end manglende kvalifikationer, der bremser dem?Professor i idrætshistorie Hans Bonde kan tjene som et eksempel på en ikke-saglig modstand. Hans synspunkter er nemlig velkendte, efter at han i foråret udgav debatbogen »Fordi du fortjener det. Fra feminisme til favorisme«.Nu udtaler han til Information i anledning af den bebudede forskningspulje, at »videnskaben risikerer mere at skulle udtrykke ydre glathed og pænhed end at skabe sprælsk og egensindig forskning«. Med andre ord, mandlige forskere er sprælske og egensindige, kvindelige pæne og glatte. Man skulle tro, at det burde komme an på en prøve, men hele Bondes argumentation går ud på, at dette helst ikke bør ske.»Der er ikke den ringeste evidens for, at videnskab, hvor man via ovenfra dikterede krav påtvinges at skabe ’kønsbalance’, skulle give bedre forskningsresultater,« argumenterer han – som om kønskvotering allerede var en velafprøvet mulighed, hvad den jo netop ikke er.Problemet er, at Hans Bonde forudsætter, hvad han vil bevise. Hans argumentation er gennemsyret af et bestemt blik på kønnene, som han dernæst bruger til at påvise, at kønnene bedst egner sig til det, han forudsætter. Kvinder er således mere interesserede end mænd i de nære ting og ikke så ambitiøse og konkurrencebevidste, skal man tro Hans Bonde.Man undres over, at han ikke selv kan høre, at det er samme type argumenter, mænd i tidens løb har brugt imod enhver kvinderettighed. Kvinden måtte ikke arbejde, for hun var hjemmets engel og børnenes milde moder, men manden, forsørgeren, skulle have forældreretten, fordi hun som økonomisk uselvstændig ikke kunne tage vare på dem. Kvinder var for uvidende til at få stemmeret, men at give dem adgang til de højere uddannelser var udelukket, for det ville plukke kronbladene af deres henrivende uvidenhed osv. osv.Dertil kommer, at der debatteres, som om Horizon 2020 var verdens eneste forskningspulje, og at al forskning fra nu af vil være underlagt et krav om kønskvotering. Det er jo ikke tilfældet. Horizon 2020 kan opfattes som en murbrækker på linje med i sin tid stemmeretten og forældreretten.Erfaringen viser, at frivillighedens vej er meget lang og ofte ender blindt. Kvinder har i hele feminismens historie måttet kæmpe for at opnå lige rettigheder. Men efterhånden, efter sej modstand, har de også fået dem. I dag kan vi tjene vores egne penge, så vi ikke er afhængige af en forsørger, ægteskab er blevet en frivillig sag, vi har ikke alene fået stemmeret, men også kvindelige politikere, for nylig blev en kvindelig politiker udnævnt til Danmarks mest magtfulde i Berlingske. Nej, ikke Helle Thorning-Schmidt, som Bonde har lave tanker om, men Margrethe Vestager. Sjovt nok er det ikke lige hende, der trækkes frem, når der skal argumenteres imod den ikke-så-fagligt-dygtige kvinde. Men Vestager findes!Når EU nu lancerer sin nye forskningspulje, kan denne derfor i en vis forstand ses som endnu et resultat af en fortsat kvindekamp. Også i Europa-Parlamentet sidder der begavede kvinder, der er parate til at kæmpe for ligestilling, hvor den halter bagud. Og med nutidens udbud af kvalificerede kvinder er det et skridt på vejen, at en ny forskningspulje uddeles efter kvoteprincippet.
