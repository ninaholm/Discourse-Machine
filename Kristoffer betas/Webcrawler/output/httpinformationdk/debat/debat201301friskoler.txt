Friskolerne er et bolværk imod stat og marked
Folkeskolen er blevet politikernes – ikke folkets – skole. Formålet er at skabe og disciplinere arbejdskraft, og det får mange forældre til at fravælge folkeskolen


 Megen snak og diskussion har efterhånden fyldt i medierne om friskolers og privatskolers rolle og ikke mindst vilkår. Senest her i den ’mindst ringe’ fredag d. 4. januar, hvor Ceveas analyse om tilskud til privatskoler og folkeskoler blev beskrevet. Den underliggende tone i meget af debatten har været, at friskoler og privatskoler er bedre stillet end folkeskoler. Primært fordi friskoler og privatskoler så at sige ’skummer fløden’ ved at rekruttere af de bedste børn fra lokalområdet, hvilket stiller folkeskolerne over for en større opgave.
Vi kender analogien fra privathospitalerne, der tilsvarende får de bedre stillede patienter via forsikringsordninger og derfor har et nemmere job at udføre, hvilket i sidste ende giver dem mere end et fornuftigt overskud. Netop det at de private institutioner på en eller anden led kommer nemmere til deres succeser på de offentliges bekostning, synes at stå helt centralt i centrumvenstre kritikken.
Et andet udbredt kritikpunkt har været, at den kreative klasse, især i København, sætter sine børn på friskoler og privatskoler for at skærme sine børn imod de skolesvage elever – de elever, som ikke kan bryde den udtalte middelklassekode, der forsat er udbredt i skolesystemet. Her er fokus på de såkaldt bedre stilledes manglende solidaritet med de svage elever, der, især i Københavnsområdet, ofte kommer fra familier med anden etnisk baggrund end dansk.
Politikernes erhvervsskole
Men i debatten har der stort set ikke været fokus på det forhold, at familier fravælger folkeskolen, fordi folkeskolen ikke længere er folkets skole, men politikernes. Folkeskolen er blevet et politisk projekt, der primært har til formål at skabe og disciplinere arbejdskraft. Regering og erhvervsliv har aldrig været mere enige om, at folkeskolen er en vigtig komponent i forhold til nationens placering i den internationale konkurrence, hvorfor Pisa-undersøgelserne tillægges mere og mere betydning. Resultatet har været endeløse reformer, der er kommet oven i hinanden og aldrig er blevet fulgt ordentligt til dør kombineret med målinger og benchmarking, så de dårligste skoler kunne udstilles på nettet.
Min påstand er, at mange såkaldt bedre stillede familier i lige så høj grad vælger privatskoler og ikke mindst friskoler for at skærme deres børn mod de uhellige alliance, der er skabt mellem politikere og erhvervsliv vedrørende folkeskolen. Politikerne har ikke skærmet folkeskolerne og givet dem arbejdsro i forhold til at løse nye og krævende udfordringer i en tid, hvor mange børn lever i en form for koncentreret uopmærksomhed qua nye familiestrukturer, hvor ikke mindst grænseløst arbejde, selvpromovering på de sociale medier og et endeløst antal realityshows på reklamefinansierede tv-kanaler, hersker.
Ledelsesrum
Denne situation har givet de bedste vækstbetingelser for friskoler og privatskoler, og det ser desværre ikke ud til, at der er de store ændringer undervejs. I løbet af foråret vil vi komme til at være vidne til, at de offentlige arbejdsgivere skal lægge arm med Danmarks Lærerforening vedrørende deres arbejdstidsregler, der hører en anden tidsalder til sammenlignet med det øvrige arbejdsmarked.
På mine børns tidligere friskole har vi aldrig oplevet problemer med ufleksible arbejdstidsregler. Virksomhedskulturen tilsagde, at der skulle være plads til weekendture, lejrskoleophold, forældrefester og udlandsrejser.
Denne virksomhedskultur er ikke blevet skabt via konflikter, målinger eller benchmarking. Hvis folkeskolerne skal lære af friskolerne og privatskolerne, så kræver det, at politikerne sætter folkeskolerne langt mere fri og blander sig udenom. Det fordrer, at det offentlige ikke mistænker folkeskolelærerne for at mele deres egen kage.
Friskolerne leverer varen, fordi skolelederen har et ledelsesrum, en vision samt en alliance med de rigtige, nemlig forældrene, om at skabe hele samfundsborgere. Og det vel at mærke for kun 72 procent af gennemsnitsprisen for en folkeskoleelev. Folkeskolen bliver ikke bedre af at kritisere friskolerne og privatskolerne. Lad friskolerne og privatskolerne passe deres – de er et nødvendig korrektiv til en folkeskole, der mere og mere tjener statens og markedets målsætninger om fleksibel arbejdskraft.
Steen Rank Petersen er ekstern lektor på RUC og far til Hedda og Kristoffer, tidligere elever på Frederiksberg Friskole.

