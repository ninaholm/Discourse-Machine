Fødende kvinder må genvinde magten
I hospitalernes sterile univers sygeliggøres den fødende kvinde og reduceres til et kropsliggjort maskineri med en latent risiko for sammenbrud. Det har betydning for fødslen og fødselsoplevelsen. Så skal vi ikke begynde at tage kvindernes følelser og tryghed mere alvorligt?
I risikosamfundet lever vi efter devisen ’better safe than sorry’, som også har sat sine tydelige spor i vores institutionaliserede fødselskultur, hvor fødende kvinder sygeliggøres, og systemet er med til at fjerne kvindens tro på egen styrke og kraft


 KRONIK – Der er noget galt. Sådan føles det i hvert fald, når jeg i min omgangskreds med jævne mellemrum hører om hårrejsende fødselsoplevelser, hvor ungen trækkes ud med sugekop efter 48 timers smertehelvede, og kvinden nærmest flækker på tværs.
I DR’s programserie Hjælp, vi skal føde, der blev sendt sidste år, synes samme billede at tegne sig. Kvinder, der tilsluttet drop og elektroder hyperventilerer sig igennem timers ulidelighed. Smerten har modelleret deres ansigt til næsten uigenkendelighed, mens de tigger om en epiduralblokade, og deres partner står magtesløst ved deres side. Kun de hvide kitler kan redde dem.
Ved disse fortællinger om torturlignende situationer står rædslen malet i de flestes ansigt ved tanken om, ja, enhver fødsel. Men det er jo mere sikkert at føde på hospitalet. Det siger lægerne i hvert fald.
Et defekt maskineri
Så hvorfor alle disse hårrejsende fødselshistorier – er kvinderne blevet dårligere til at føde? Ja, altså, de er jo blevet ældre, ja, nærmest gangbesværede, hvis man skal holde det op imod deres biologiske fertilitetsalder. De er også blevet dårligere til at håndtere smerter. De vejer for meget. Og så er der også nogle der bare betegnes som ’dårlig fødere’ – et defekt maskineri, dog uden synlige fejl. Ja, eksperternes forklaringer er mange, og det er kvinderne selv, der er problemet.
På den anden side hører jeg kvindernes historier om utrygheden. Følelsen af at være til besvær. Skiftende jordemødre. Elektroder. Ve-droppet. Ve-stormen. Personalets travlhed. Og angsten for, at det skal gå galt.
Så måske er svaret ikke så enkelt.
Den medikaliserede risiko
Vi lever i frygtens tidsalder. Med en lind strøm af digitaliserede informationer har vi i alle døgnets 24 timer adgang til verdens farer, og den latente risiko lurer om hvert hjørne og truer vores liv og eksistens i de højglanspolerede samtalekøkkener. Det er sikkerhed frem for alt, og frygten er væbnet med statistikkernes nøgne sandhed. Risikokulturens kampagner skyder med forebyggende spredehagl under devisen better safe than sorry, og enhver slinger i valsen rettes pænt ind med formanende ord og forebyggende tiltag, mens vi alle marcherer i takt til frygtens rytmiske stortromme.
Der er indgået en stærk alliance. En alliance mellem vores frygtbetonede kultur og naturvidenskabens biologiske reduktionisme. En alliance, der er mandsopdækket af medicinalindustriens fodsoldater og beskyttet af institutionernes høje mure.
Den institutionaliserede fødsel
Og det er netop i denne kontekst – mellem risiko og medikalisering – at de drabelige fødselshistorier udspiller sig, og den institutionaliserede fødsel med dens særlige karakteristika tager sin begyndelse. I hospitalernes sterile univers sygeliggøres den fødende kvinde allerede, når hun trækker i hospitalstøjet og autoritetstro underkaster sig lægens undersøgende blik. Systemet har fjernet kvinders tro på egen styrke og kraft og har i stedet reduceret hende til et kropsliggjort maskineri med en latent risiko for sammenbrud.
Det institutionaliserede fødselsforløb er derfor fyldt med rutineprægede medikaliserede indgreb, der ofte nødvendiggør, at kvinden ligger ned på fødselsbriksen. En stilling, der siges at stamme fra Ludvig d. 16.s tid og være en følge af hans voyeuristiske udskejelser. Rent fysisk låser stillingen bækkenet, besværliggør og forlænger selve fødslen og øger risikoen for bristninger. Men det er en ’god arbejdsstilling’ for læger og jordmødre. Den fødende kvinde er løftet ind i en forståelsesramme af kropslig reduktionisme, og den medicinske patologiske diskurs legitimerer sig selv gennem interventioner og ekspertviden, der får selv den bedste lægkvinde til at stå af. Følelser hører ikke hjemme her.
’Sociale indgreb’
Med sit banebrydende arbejde inden for psykens betydning for en god fødsel peger den franske fødselslæge Michel Odent nemlig på den afgørende betydning af de sociale og miljømæssige forhold under et fødselsforløb. Nyere neuropsykologiske undersøgelser peger ligeledes på, at omgivelsernes bevidste eller ubevidste holdninger til risici kan internaliseres i kvinden og have konkrete somatiske konsekvenser for fødselsforløbet. Og det har de.
Beretninger om veernes pludselige ophør ved ankomsten til en hektisk fødeafdeling; trætte jordemødres manglende omsorg, drop og monitorerende bælter og skrigende kvinder i de tilstødende rum – ja, det skorter ikke på historier om utryghed og risici. Og dette har selvfølgelig konsekvenser ikke kun for kvindens fødselsoplevelse, men også for selve varigheden af fødselsforløbet og nødvendigheden af medicinske indgreb, der i sidste ende kan have alvorlige konsekvenser for både mor og barn.
Noget tyder altså på, at der måske ikke skal tages helt så let på sugekoppen. Og at tryghed ikke kan erstattes af et bælte om maven og et drop i armen.
Jeg fristes til at spørge, om svaret på de halvdrabelige fødselsberetninger i virkeligheden ligger i de medikaliserede indgrebs egen søbe?
Nu er mit mål er ikke at lægge mig ud med hele lægevidenskaben og havne i en ufrugtbar medicinsk diskussion om nødvendigheden af CTG-målinger og vestimulerende drop. Vi er alle enige om, at fødselskomplikationer kan skyldes mange forskellige faktorer, og at visse fødselsforløb udvikler en form for sygdomsforløb, der kræver korrekt medicinsk intervention.
Min pointe er, at miljøet og de sociale forhold har afgørende betydning for fødselsforløbet, og undersøgelser peger på, at medicinske indgreb i mange tilfælde kan erstattes af, hvad vi kan kalde sociale indgreb.
Den gode fødsel
Luften er varm og lyset dæmpet. Veerne kommer med regelmæssige mellemrum, og smerterne lindres med åndedrætsteknikker i det store fødebadekar. Jordemoren sidder roligt og drikker en kop kaffe, mens hun en gang imellem lytter på maven. Fødslen foregår stående og hurtigt uden smertestillende midler. Ingen bristninger.
Sådan kan det også være. Langt væk fra et fortravlet personale. Langt væk fra fødestuens kliniske samlebånd, automatkaffen og de hvide kitler. Her overskrides ingen grænser. Her er ingen elektroder og sugekop – og ingen skiftende jordemødre. Her hersker troen på kvindens egen styrke og formåen. Her er plads til veernes forskellighed. Her er plads til at føle sig tryg.
Jeg taler selvfølgelig om hjemmefødsler. For nej, hvis du ellers tilhører lavrisikogruppen, er det er ikke mere farligt at føde hjemme end på hospitalet. Så lad os lige slå det fast én gang for alle og lukke den diskussion.
Og det betyder ikke, at de kvinder, der sværger til epiduralblokaden eller har haft en fantastisk fødsel på hospitalet, ikke skal have lov til at fortsætte med det. Jeg advokerer blot forkvindens ret til tryghed, lydhørhed og respekt i alle fødselsforløb – på hospitalet eller hjemme.
Det danske fødselsbillede trænger til en revurdering. Alliancen mellem frygten og medikaliseringen skal brydes. Ve-droppet skal ikke betragtes som en fast bestanddel af en normal fødsel, og kvindens følelser og meninger skal ikke parkeres ude på gangen, men være en aktiv og vigtig del af hele fødselsforløbet. Men det kræver også, at kvinden og hendes partner selv tager et aktivt ansvar i processen og ikke passivt sætter hele deres lid til systemet.
Der skal kort sagt stilles skarpt på miljøet og de sociale forholds betydning for fødselsforløbet og for den gode fødselsoplevelse.
For alle kvinder har vel ret til en god fødselsoplevelse? Og skulle der findes nogen derude, der er urolige for deres faglige professions trygge rammer, kan jeg jo her til sidst smide det økonomiske trumfkort – hvad koster mest? Tryghed og lydhørhed eller epiduralblokade og kejsersnit?
Henriette Bolvig er sociolog
 

