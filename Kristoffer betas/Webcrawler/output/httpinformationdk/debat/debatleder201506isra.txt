Israels ansvar i Gaza
LEDER


Den længe ventede offentliggørelse af en rapport fra en særkommission nedsat af FN&rsquo;s Menneskerettighedsråd om brud på krigens love og Menneskerettighederne begået under krigen sidste sommer i Gaza-striben overrasker positivt ved at holde tungen nogenlunde lige i munden og fordømme både Israel og Hamas i ret stærke vendinger.Det tager noget af brodden af premierministers Benjamin Netanyahus stædige påstand om, at FN som sådan &ndash; og i særdeleshed menneskerettighedsrådet i Genève &ndash; skulle være forudindtaget mod Israel. Et postulat, som meget vel kan være korrekt. Et klart flertal af rådet består af lande, der er erklærede antiisraelske. Nogle af dem har endog langt større vanskeligheder end Israel med at overholde FN&rsquo;s menneskeretskonvention.Men forudindtagethed og en relativisering af krigsforbrydelser (de andre gør det også og er endda værre) kan aldrig tjene som en legitim begrundelse for at affeje en afbalanceret rapport udarbejdet af to velrespekterede folkeretsjurister, den ene amerikaner og den anden senegaleser. Kommissionsformanden, canadieren William Schabas, trak sig under pres fra Israel og USA i februar, idet han angiveligt skal have været propalæstinensisk.Det skulle han måske have gjort noget tidligere. Faktisk burde FN-rådet aldrig have udpeget Schabas til kommissionen. Det har givet den israelske regering alle tiders modargument.Nogle israelske medier har f.eks. døbt FN-rapporten for Schabas-rapporten, hvorved politikere og meningsdannere i Israel kan aflede opmærksomheden fra selve kernen i rapporten: at de israelske forsvarsstyrkers adfærd i Gaza har givet regeringen et stort forklaringsproblem.Hamas-styrkerne har også meget at stå til ansvar for. Det er vigtigt at notere, at det islamistiske regeringsparti og dets forskellige væbnede fraktioner i Gaza med deres vilkårlige affyring af 3.000 dødbringende raketter &ndash; der ikke var præcisionsstyrede &ndash; mod Israel gjorde mindre end Israels styrker for at efterleve krigens konventioner. Ifølge rapporten brugte Hamas-medlemmer civile som skjold mod de israelske angreb ved at operere i de tættest befolkede kvarterer. På den anden side kan Hamas indvende, at det var Goliat mod David, og at ingen kan forvente at deres krigere kan bekæmpe militært overlegne israelske styrker på åbent terræn, men det berettiger ikke, at Hamas &ndash; som hævdet i rapporten &ndash; i nogle tilfælde undlod at advare civile om faren for et bombeangreb i deres boligkvarter i kraft af Hamas-soldaters tilstedeværelse. Det kan i sig selv være en krigsforbrydelse.Den palæstinensiske regering, der omfatter Hamas, håber, at dokumentationen i rapporten vil give den Internationale Straffedomstol (ICC) nok materiale til at rejse en sag mod israelske officerer og politikere.Efter den palæstinensiske stats nylige optagelse i ICC accepterede domstolens chefanklager at påbegynde en foreløbig undersøgelse af mulige krigsforbrydelser begået på israelsk og palæstinensisk territorium siden 1. juni 2014. Det er imidlertid et dårligt tegn, at Hamas&rsquo; eneste reaktion på FN-rapporten har været at fremhæve kritik mod Israel og ignorere kritik af Hamas. Hertil skal føjes, at rapportens dokumentation desværre er svækket af den omstændighed, at Israel nægtede undersøgerne adgang til Israel såvel som Gaza og Vestbredden. Hamas afviste endvidere at samarbejde med kommissionen.Alt tyder derfor på, at denne rapport som så mange andre FN-rapporter vil blive arkiveret på en støvet hylde i Genève fremfor at anspore til dialog mellem Israel og palæstinenserne om, hvordan man kan hindre en gentagelse af fjendtlighederne og de enorme tab af menneskeliv og ødelæggelsen af infrastruktur i Gaza &ndash; for ikke at glemme de mange israelske civile i områder nær Gaza, der en hel måned sidste sommer levede i panisk angst for at blive ramt af et missil fra Hamas.Ansvaret ligger på begge sider. Det er imidlertid ikke ensbetydende med, at Israel bare kan fortsætte med sin hårdnakkede afvisning af international lov. Netop fordi Israel er et demokrati, en del af Vesten og fordi israelske jøder selv var ofre under Anden Verdenskrig, er lsrael moralsk forpligtet til at efterleve FN&rsquo;s konventioner.Israelerne bør huske, at uden FN var deres land aldrig blevet anerkendt som stat i 1948.
