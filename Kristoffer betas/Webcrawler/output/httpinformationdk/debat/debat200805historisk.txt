Historisk løft i gymnasie-standarden

Historien fra Information om, at der er sparet på gymnasierne, holder ikke, skriver Bertel Haarder.


 Utroligt, at Radioavisen en hel dag viderebringer Gymnasielærernes og elevernes forkerte påstande om, at der er sparet på gymnasiet, så der bliver hold på op til 35 elever. Jeg ringede straks og modbeviste påstanden, men det blev klippet væk i interviewet, hvorefter den forkerte påstand kværnede videre. 
Den kom fra Information, men det bliver den desværre ikke rigtigere af. 
Sandheden er, at det kommende skoleår vil være præget af et hidtil uset løft i udgiftsniveauet, når de gymnasiale uddannelser ses under et. Der gives nemlig et løft pr. HHX-elev på 3.900 kr. svarende til 92,5 mio. kr. i alt i 2008. Det beløb stiger med cirka 1.300 kr. pr. elev, når vi kommer til 2009. Jeg har hele tiden sagt, at hvis jeg havde flere penge, så gik de til HHX, fordi behovet dér er størst. Sådan blev det. 
Det nye er jo netop, at de fire gymnasiale uddannelser nu ses under ét. De ligger nu alle på selvejende institutioner med ensartede tilskudsmodeller. Derved blev de direkte sammenlignelige, hvilket netop begrundede, at HHX skulle have et løft. Dette løft skal naturligvis regnes med i gymnasieøkonomien. Gymnasielærernes Lærerforening organiserer også HHX lærerne og må naturligvis medregne forbedringen dér, hvis der skal være nogen som helst rimelighed i det. 
Naturligvis skal de gymnasiale uddannelser som alle andre opspare en halv pct., dvs. 38 mio. kr. ud af et budget på 7,5 milliarder kr. Men pengene frigives allerede næste år og kan altså ikke på nogen som helst begrunde de fejlagtige påstande. 
Påstande om holdstørrelser på 35 i det almene gymnasium skal holdes op imod realiteten, som er en gennemsnitlig størrelse af stamhold på 27,3, hvortil kommer de mange små retningshold og valghold, der bringer den gennemsnitlige holdstørrelse endnu længere ned. 
De, der ønsker centrale lofter over holdstørrelsen, glemmer, at det vil føre til, at endnu flere elever elever skal kostes rundt mellem skolerne, og endnu færre elever vil få deres ønsker om fag opfyldt. Rent bortset fra, at et loft vil være i lodret modstrid med bestræbelserne på at begrænse overflødigt bureaukrati og øge selvstyret på skolerne. 

