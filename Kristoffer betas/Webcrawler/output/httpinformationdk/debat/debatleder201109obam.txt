Obama vågner op
Obama synes at have indset, at vælgerne ikke er interesseret i en præsidents vilje til at gå på kompromis med oppositionen


 Flere store amerikanske aviser kaldte over weekenden præsident Obamas forslag om at få dollarmillionærer til at betale efter samme skattesats som middelklassen for 'et populistisk' tiltag. Et interessant ordvalg, der nærmer sig en beskyldning for demagogi. Tværtimod virker ideen fair. I en tale i går foreslog præsidenten yderligere skatteforhøjelser til en værdi af 1.500 mia. dollar som en del af de planlagte budgetbesparelser frem til 2022.
Udspillet tolkes som hans første skud i valgkampen, idet ingen forventer, at Republikanerne vil velsigne skatteforhøjelser.
Godt 10 måneder efter Demokraternes nederlag ved midtvejsvalgene til Kongressen synes Obama hermed at have indset, at vælgerne ikke er interesserede i en præsidents vilje til at gå på kompromis med oppositionen. De synes, han er en vældig flink og sympatisk ja, begavet fyr, men kan ikke se nogen nytte i, at han gang på gang fremsætter øjensynlig rimelige og retfærdige lovinitiativer midt i en alvorlig økonomisk krise, når resultaterne udebliver.
Ledige og boligløse, en foruroliget middelklasse og amerikanere, der lever fra hånden til munden, kræver handling fra deres leder. Ellers kan han godt skyde en hvid pind efter fire år til i Det Hvide Hus.
Nu er det tilsyneladende slut med præsidentens tilbøjelighed (et personligt karaktertræk) til at komme sine politiske modstanderes kritik i forkøbet ved at udstikke en forhandlingsposition, som ligger nær det kompromis, han mener kan blive vedtaget af det Republikanske flertal i Repræsentanternes Hus. Fra i går er Obama vendt tilbage med en taktik, som de fleste præsidenter og politikere følger. I forhandlinger lægger man ud på startlinjen fremfor på midterlinjen. Det er måske lidt primitivt for en intellektuel præsident, men politik er nu engang skruet sammen på den måde. Ikke mindst i et land, hvor det republikanske parti aldrig giver ved dørene, men kæmper benhårdt, gerne med slag under bæltestedet, for deres politik.

