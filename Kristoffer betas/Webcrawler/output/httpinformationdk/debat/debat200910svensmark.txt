Svensmark og hans solteorier er troværdige
Peter Laut mangler forståelse for videnskabelig metode, og derfor er hans forsøg på karaktermord på en lødig forsker forfejlet


 Peter Laut gentager i en kronik i Information 23. oktober sine tidligere fremførte beskyldninger om, at en af mine medarbejdere i DTU Space, professor Henrik Svensmark, har opnået sine videnskabelige resultater gennem at manipulere med data.
Selv om beskyldningen er fremført af en person, der  ikke er forsker og aldrig selv har publiceret original forskning, er det alligevel er en  alvorlig anklage, især fordi den kritikløst bliver bragt til torvs af en presse, som ikke har nogen reel mulighed for at vurdere anklagerne. Derfor rettede Henrik Svensmark i 2003 en henvendelse til Udvalget Vedrørende Videnskabelig Uredelighed (UVVU), som i sin afgørelse konkluderer, at der er tale om en faglig strid og ikke et spørgsmål om uredelighed. Såfremt Peter Laut var uenig i den vurdering og kunne dokumentere dette, havde han således dengang alle muligheder for at fastholde sit synspunkt.
Forsøg på karaktermord
At Peter Laut nu fem år senere igen fremturer med sit forsøg på karaktermord er måske ikke helt så uventet i betragtning af hans indrømmelse af, at hans arbejde med at publicere artikler, der kritiserede de danske sol- og klimaforskere var politisk motiveret og af denne grund blev finansieret af Energistyrelsen, således som det fremgik af en artikel i Berlingske Tidende i december 2007.
De ganske få aspekter med videnskabelig substans i Peter Lauts kritik er alle imødegået på normal måde i den videnskabelige litteratur enten i form af publicerede indlæg eller gennem publicering af nye og forbedrede observationer, som har bekræftet de tidligere publicerede resultater. Disse ignorerer Peter Laut blot, men at fortsætte en debat baseret på Peter Lauts personangreb mener vi ikke hører hjemme i den seriøse videnskabelige litteratur.
At vise forskellige datatyper i samme figur er helt normalt og legalt i videnskabelige artikler - forudsat man i teksten præcist beskriver dem. Peter Lauts påstand om at der er fjernet data, som ikke stemmer med solteorien, er også helt grundløs. De to figurer han sammenligner, indeholder nemlig nøjagtig lige mange datapunkter, men de er forskellige, idet de angiver skydækket over forskellige dele af oceanet. En mere seriøs læser end Peter Laut ville således også have bemærket, at de to figurer har forskellige skalaer.
Manglende forståelse
Peter Laut forsvarer sit forsøg på karaktermord med modtagelsen af mange anerkendende e-mails og referencer i internationale tidsskrifter. Det første er blot endnu et udtryk for dagens politisering af klimaforskningen, og det andet er desværre et udtryk for en stigende tendens i den videnskabelige litteratur til at slippe for selv at gå i dybden og tage stilling, når man bekvemt og ansvarsløst blot kan referere til en offentliggjort kritik med henvisning til at den er 'peer reviewet' (publikationsprocedure, der traditionelt benyttes for at sikre videnskabelighed og kvalitet, red.).
At tillægge de første publicerede korrelationer årsagen til Henrik Svensmarks 'verdensberømmelse' vidner også om Peter Lauts manglende forståelse af den videnskabelige metode. De første resultater udstak vejen for de følgende 10 års forskning for at forstå den fysiske proces, der kunne være årsag til den tilsyneladende observerede sammenhæng. Men det er denne forskning baseret på observationelle undersøgelser,  laboratorieeksperimenter og teoretiske beregninger, der for forskerne i det internationale videnskabelige samfund er det afgørende vurderingsgrundlag.
Eigil Friis-Christensen er direktør på Institut for Rumforskning og -Teknologi, ved Danmarks Tekniske Universitet

