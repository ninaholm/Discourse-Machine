Det manglende minut
Radio24syv har sendt ét minut for lidt kulturstof om dagen i 2011. Det konstaterer Radio- og tv-nævnet i en minutiøs redegørelse, der viser, med hvilken bureaukratisk omhu staten kontrollerer 24syv


 Ugens medienyhed er ikke DR-ballade eller DSB’s behandling af kritiske journalister, men skandalen om Radio24syvs kulturprogrammer i 2011! En skandale, der dog ikke får konsekvenser, fordi det omfangsrige statslige bureaukrati udviser tolerance og forståelse over for en nyfødt radiokanal med startvanskeligheder. Kulturskandalen blev mandag afsløret i en 24 siders udtalelse, hvor Radio- og tv-nævnet – lidt modstræbende – godkender Radio 24syvs lidt længere public service-redegørelse for 2011, hvor radioen kun sendte i to måneder.
Skandalen består i sin gribende enkelthed i, at 24syv ikke har opfyldt sine kulturforpligtelser. Staten har bestemt, at stationen skal »sende 70 minutters kulturnyheder per uge, der skal udsendes i tidsrummet 06-18«. Dette krav, skriver Nævnet, er »lige akkurat ikke opfyldt«. Ups! Direktør Jørgen Ramskov og bestyrelsesformand Lisbeth Knudsen har nemlig oplyst, at der i gennemsnit kun er sendt 69 minutter! Det katastrofalt manglende ene minut skyldtes, at et kulturprogram ikke blev udsendt 2. juledag, hvilket reducerede kulturstofmængden med 14 minutter. Som offentlighed kan vi dog være helt trygge. De flittige embedsmænd og det flittige nævn har ved en efterfølgende høring fået oplyst, at »der var tale om en utilsigtet hændelse, der fremadrettet er taget hånd om ikke sker igen«.
Læsningen af 50 siders redegørelse og nævnsafgørelsen er en kostelig og deprimerende oplevelse. Hvert minut endevendes. Kan den ugentlige sportsforpligtelse på 70 minutter opfyldes ved, at radioen sender 110 minutters sport om ugen i to programmer ved navn FodboldFM? Man kan se juristernes og de statslige medieeksperters rynkede pander og løftede øjenbryn, men Kulturstyrelsens embedsfolk har så foretaget en høring af Radio24syv om sportsnyheder og herefter godkendt stationens forklaring. Nævnet finder dog, at i forhold til nyhedsdækningen »i en snæver, klassisk forstand«, er sportsprogrammet FodboldFM »i et grænseområde«, og derfor bør Radio24syv »redegøre for omfanget af sportsnyheder, i det omfang sådanne præsenteres i de normale nyhedsudsendelser«.
Ovenstående er kun smagsprøver på noget, som jævne folk ikke ville tøve med at betegne som flueknepperi: Hvert sendeminut endevendes og indføres i det af embedsfolkene udarbejdede og af nævnet godkendte regneark, hvor 34 detaljerede enkeltkrav og et hav af underkrav krav krydses af, som var der tale om tjeklisten til et gennemgribende eftersyn af en flymotor.
Det er en vidunderlig demonstration af statsmagtens stigende kontrolsyge i forhold til public service-medierne, som her når absurde højder. Det er bekræftelsen på, at professor Henrik Sønder- gaard og hans kolleger havde ret, da de i en forskningsrapport for nogle måneder siden advarede imod den statslige kontrolblæksprutte. Stakkels direktør Jørgen Ramskov, der er tvunget til at bruge (alt for) mange timers kostbar ledelsestid på at udregne procenter for musik, værter, genudsendelser, kultur, sport, aktualiteter, nyheder, satire og udlandsdækning. Nævnet konstaterer f.eks. – en anelse bekymret – at ejeren af 24syv, BerlingskePeople A/S, i sin ansøgning lovede at ansætte en Tokyokorrespondent, men bærer dog over med, at 24syv har fundet andre løsninger, der beskrives minutiøst.
Adskillige iagttagere – herunder denne klummeskriver – har gentagne gange prøvet at forklare dele af 24syvs problemer (ikke mindst med at tiltrække lyttere) med de urimelige, latterlige og ødelæggende detailkrav, som et politisk flertal har vedtaget. Forklaringen var, at det »krævede EU«. Denne forklaring er senere i høj grad blevet anfægtet, men nu er det for sent, fordi det har været i udbud og så er det juridisk umuligt efterfølgende at lempe på reglerne
24syv afleverede sin redegørelse 1. maj 2012. Det har altså taget Kulturstyrelsen og Nævnet over syv måneder at udarbejde en udtalelse om kun to måneders programmer. Mandagens nævnsudtalelse rummer i øvrigt en række krav og henstillinger om endnu flere detaljer i den redegørelse for 2012, som Ramskov og Knudsen skal aflevere inden 1. maj i år. God arbejdslyst!
Lasse Jensen er mediejournalist og vært på P1-programmet ’Mennesker og Medier ’

