Hvis regering?
 Et godt bud er, at regeringen nedsætter en kommission eller lignende, der skal regne ud, hvad hver enkelt indvandrer koster det danske samfund. Suk


 Regeringens forslag til finanslov for 2011 indeholder ikke mange overraskelser. Den afspejler først og fremmest den »genopretningsplan«, som regeringen og Dansk Folkeparti indgik forlig om i foråret. Den står på økonomisk smalhals, nedskæringer og nulvækst næste år, hvor underskuddet på de offentlige budgetter ventes at blive på 78 milliarder kroner. Et underskud, der er så stort, at det i sig selv er et problem, fordi dansk økonomis troværdighed sættes under pres, og renterne risikerer at stige.
Væksten i Danmark bliver beskeden næste år - bare 1,8 procent og langt lavere end vore nabolande Tyskland og Sverige. 10 års fejlslagen økonomisk kurs har gjort, at regeringen i dag ikke er i stand til at dosere den medicin, som er den rigtige, nemlig en stimulering af det offentlige forbrug. Anders Fogh Rasmussen satte til på både gyngerne og karussellerne i en af historiens længste ubrudte økonomiske opsving. Skatten blev sat ned, skattestoppet udhulede indtægterne, og samtidig fik de offentlige udgifter lov til at vokse år for år langt mere end forudsagt. Så den regning, som finansminister Claus Hjort Frederiksen mener skal betales, er først og fremmest alvorlig, fordi der ikke er lagt tilstrækkeligt til side i de gode tider, og fordi det private forbrug er blevet prioriteret meget højt.
Årets finanslov skal for 10. gang vedtages med Dansk Folkeparti, og gættekonkurrencen er allerede i gang om, hvad partiet mon skal have serveret denne gang. Et godt bud er, at regeringen nedsætter en kommission eller lignende, der skal regne ud, hvad hver enkelt indvandrer koster det danske samfund. Suk. Det bedste man kan sige er, at så går tiden da med det.  Dog mangler Hjort fortsat et mandat for at skabe flertal i Folketinget, og mon ikke regeringen vil satse på at trække det succesrige Liberal Alliance tættere til sig med endnu en finanslovsaftale. En afskaffelse af den upopulære multimedieskat kunne være en mulighed. Studehandlerne venter. bew   

