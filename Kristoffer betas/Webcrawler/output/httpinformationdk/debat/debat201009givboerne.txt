Giv børnene bedre rollemodeller
Det er ikke uden konsekvenser, hvis 'pigebøger' altid er lyserøde, lød det for nylig fra en lektor fra DPU. Men det er ikke realistisk at tro, at litteraturen alene kan klare opgaven med at sikre diversitet i de rollemodeller, vi serverer for vores børn
Det er svært at holde fokus på at finde andet end prinsesser og tylskørter til døtrene, når mødrene selv valfarter ind i biografens mørke for at følge de fire kvinder med dyre sko i 'Sex and the City'-filmene.


 For nylig læste jeg i nærværende avis, hvordan det ikke er uden konsekvenser, hvis 'pigebøger' altid er lyserøde.  Ifølge Jette Kofoed, lektor ved DPU, Aarhus Universitet, er der intet galt i gerne at ville være prinsesse, men det er absolut vigtigt, at vi er opmærksomme på, at der er variation i de rollemodelmuligheder, vi videreformidler, fordi vi med for fasttømrede stereotyper er i fare for at begrænse vores børn og ikke mindst fodre dem med vrangforestillingen om den 'rigtige' pige og den 'rigtige' dreng. Nu ved jeg ikke, om der findes noget, der hedder rigtige piger eller rigtige drenge, men prinsessedrømmen, ved jeg, lever i bedste velgående, f.eks. i et fænomen som Sex and the City-filmene.
Selve tv-serien er noget andet end filmene og havde efter min mening en berettigelse som et frisk pust fra den vestlige NY-verden, hvor singlekvinder pludselig var hotte og oven i købet fik p.., så det stod efter - formatet var kort, vittigt og aktuelt for det moderne kvindeliv. De fire veninder kunne være en og samme side af dig selv, svingende mellem ambitionen om den semi-intellektuelle Carrie, den lavpraktiske og fornuftige rødhårede, den modige men dydige familieorienterede brunette, og så sexbomben der tager, hvad hun vil have, lige præcis når og hvor hun vil have det.
Man kunne sagtens se sig selv som en hybrid af alle fire, og så alligevel hælde mere til den ene stereotyp frem for den anden, og ligeledes sagtens definere sig selv ud fra de noget firkantede rammer, der blev udstukket, uden at føle sig alt for fastlåst. Fire kvinder, der kunne klare sig selv, samtidig med at de holdt sammen i tykt og tyndt, efter parolen - kvinde er kvinde bedst, sådan lidt musketeragtigt, på den moderne kvindelige måde.
Lad jer ikke reducere
I filmene synes det der med at tage vare på sig selv at være gået lidt tabt, med Carries løbetur gennem New Yorks gader i brudekjole som nedturens højdepunkt. På det tidspunkt havde man set Manolo Blahnik-sko sådan ca. 18 gange i close up, og man havde også set Carrie i mindst 38 forskellige outfits ligne alt fra lille skolepige, til madonna, til high society socialite på toppen af verden, gaaaaab og prinsessedrøm så det fløjter. Der synes faktisk ikke at være meget andet tilbage af vores alle sammens seje, frie, sjove og veluddannede New Yorker Carrie end ønsket om at ægte Mr. Big!
Sammenholdt med ønsket fra Jette Kofoeds side om litteraturens nødvendige agtpågivenhed over for prinsessedrømme, kunne man, da millioner af kvinder verden over endnu engang valfartede til biograferne for at se den nye ørkenversion af askepotkomplekset, vist godt sige, at noget ikke gik, som præsten prædikede på Femø-lejren for herrens mange år tilbage.
Jeg for min del undrede mig i al fald over, hvorfor den moderne kvinde havde lyst til endnu engang at bruge to stive klokketimer af sin kostbare tid på at sidde og se på fire stk. Gucci-klædte,  askepotkompleks-ramte kvinder over 40, der sådan lidt firkantet sagt var mere eller mindre reduceret til skofetichister og prinsejagere.
Selvfølgelig et kompliceret spørgsmål, men går man en tur gennem barndommens højborg, Fætter BR, tror jeg, man hurtigt får øjnene op for den kulturelle prægning, forløberen til Sex and the City og for, at der også er andre og større merkantile kræfter på spil end litteraturen i forhold til fastlåste kønsroller og prinsessedrømme.
Møgirriterende Snehvide
For alt til piger er lyserødt og prinsesseagtigt, det vrimler og funkler med diademer, diamanter og store rober til udklædning. Barbiedukker en masse, hvis forbillede synes at være eksdiktatoren Marcos kone, Imelda, og hvis eneste mission her i livet er at indfange Mr. Kent. Samtidig bugner udbuddet af Disney-prinsesser, som også vores døtre hver anden dag kan få ind under huden direkte via tv-skærmen eller dvd'en.
Her er heltinderne næsten alle sammen handlingslammede ungmøer med kun en eneste tanke i hovedet - Mr. God damn Big. Den vel nok mest kendte af dem må være skofetichisten og prinsejageren over dem alle, Askepot herself. Askepot, der finder sig i hvad som helst, mens hun lalleglad traller rundt og gør rent, lige indtil hun bliver iklædt haute couture af en masse små grå mus, hvorefter hun passivt sætter sig til at vente på, at Mr. Big kommer sejlende ind ad døren for at besegle romancen ved at knalde et stk. Manolo ned over hendes ligtornbefængte fod.
I samme kategori finder vi også Snehvide, der nok må være noget af det mest møg-irriterende en moderne kvinde kan forestille sig. Nynnende og trallende glad, grænsende til det absurde over et møgliv, hvor hun ikke har udsigt til andet end at gøre rent og passe syv små grimme mænd, liiige indtil Mr. Big redder hende, sæføli. Den måske mest lamme af dem alle, i bogstaveligste forstand, Tornerose, er næsten forbilledlig, da hun i det mindste bare smider sig på divanen og får sig en ordentlig skraber, liiige indtil ...
Så et eller andet sted tror jeg bare ikke, litteraturen alene kan klare opgaven med diversitet i de rollemodeller, vi serverer for vores børn. Efter min mening kunne det tyde på, at vi desværre er inde i en ret så kedelig udvikling, hvad angår rollemodeller, jeg mener, sæt lige din datter til at vente på Mr. Big på chaiselongen i et lyserødt tylskørt fra Fætter BR i 2010 og se, hvor langt hun når med det.

Renée Toft Simonsen er psykolog og forfatter. Hun skriver på skift på denne plads med Mette Bom, Pernille Rosenkrantz-Theil og Emilia van Hauen

