De overhørtes klassekamp
Den offentlige debat styres af 100 debattører med en ensartet erfaringsbaggrund, der ikke rummer oplevelser fra livet på bunden af eller i udkanten af samfundet. Det brede flertal ytrer sig ikke i den offentlige debat, og det lægger kimen til en ny og temmelig alvorlig klassekamp


Juletid er listetid. Ikke kun fordi nisserne lister rundt bag panelerne, men fordi året er ved at være omme, og så skal magten defineres. Herligt. Politiken skar stærkt igennem med en top-100 debattørliste, og DR2&rsquo;s Deadline fulgte op og spurgte, hvorfor der ikke var flere kulturfolk på listen. Yahya Hassan er den eneste.Jeg synes, der er et andet spørgsmål, der trænger sig på. For hvem er egentlig repræsenteret på den liste ud over dem, der går og deler magten mellem sig?Hvorfor ikke en liste med de 100 stærkeste hjemmehjælpere i landet? De er nede i materien hver dag, og en dag skal selv Martin Krasnik hjælpes, når han har haft tyndskid i sin voksenble. Det menneske, der skal skifte den, bliver stensikkert en person, der aldrig ville komme i nærheden af hans studie. Det er der naturligvis masser af saglige grunde til, men hvem definerer sagligheden? Hvem siger, at den politiske samtale, der foregår i hjemmeplejen eller i skurene rundtomkring på byggepladserne og i de små virksomheder, ikke er lige så afgørende for meningsmaskinen? Hvorfor er den samtale ikke repræsenteret? Hvorfor er magten og dens repræsentanter så pissehamrende glade for sig selv og de logikker, der er deres?Hvorfor lever vi et samfund, hvor der ikke er nogen, der når til tops i debatten, der ved, hvad det vil sige at blive slidt ned fysisk, fordi man begyndte at arbejde med sin krop allerede som teenager. Hvorfor er der ingen af dem, der selv har følt de reelle, sociale problemstillinger, som Dansk Folkeparti tager patent på? Hvorfor har ingen af dem erfaring med de oplevelser, der bliver diskuteret ved kaffebordene, på havnene, i værkstederne og skurvognene. Måske er udelukkelsen af nærværende dagsordner en medvirkende årsag til den protestbårne højredrejning, der skubber masser af fremmedgjorte fra den lavere middelklasse og den voksende underklasse, for ikke at tale om de ensomme ældre, væk fra midten og venstrefløjen, fordi de ikke kan kende eller se sig selv i samfundet.ListetænkningFornemmelsen af at være fremmed i den offentlige debat er med til at redefinere en ny og temmelig alvorlig klassekamp. Denne gang er det bare ikke venstrefløjens, men Dansk Folkepartis mod de hundrede jakkesæt m/k og alle os, der ligger i deres slipstrøm.Ville det ikke være interessant, hvis journalisterne forsøgte at omdefinere deres kriterier, så det ikke bare var Klub 100 og vedhæng, det kunne falde dem ind at ringe til?Når man laver lister, ender man med at fremme den modsatte effekt.Det handler i den grad om at klargøre en ambition og en metode for den debat, der i forvejen kører, defineret af dem, der har limet sig selv fast til rorpinden. Den blindhed, der virkelig er udtalt i forhold til den verden, vi lever i, bliver naturligvis reproduceret af listetænkningen. Dermed udebliver forståelsen af de komplekse forhold, og mange føler sig ikke repræsenteret, medmindre de er akademikere og bor i en større by.Det er ikke alle, der har taletid i vores samfund. Dels er der den voksende, økonomiske underklasse og de ældre, men også en række andre grupper i fællesskabet: indvandrerne, de kriminelle mænd, der kommer fra familier med generationer af ubehandlet ADHD. Fortsæt selv listen.Jeg deltager af og til i den offentlige debat, men det gør mange af mine venner og tidligere kollegaer ikke. Det er dem, der har det godt med fysisk arbejde. Det er sceneteknikere, snedkere og bådebyggere. De er kranførere på havnen og bude, der kommer med materialer, når man sætter nye køkkener op, skal bygge en væg eller lægge et gulv.Hvis man skal blive en del af den offentlige debat, handler det om at kende nogen, og det gør man ikke, når man har gået på Erhvervsskolen Hamlet og ikke har læst jura, journalistik eller statskundskab.Det kan godt være, vi går og bilder os ind, at vi ikke har et elitemiljø, der definerer sig selv som magten og handler på det, tager jobbene, inviterer hinanden, men naturligvis har vi det, og Politikens liste er vel et udtryk for denne tænkning? Den oplister mennesker, der er på fornavn med studieværten, og som hyggesnakker med hinanden i sminken. De bliver nervøse, hvis der kommer fremmede ind på deres domæne: den offentlige mening.FremmedgjorteDe 100 meningsdannere på Politikens liste er i mine øjne fuldkommen fremmedgjorte. Listen og hele dens logik er fremmedgjort. Jeg afviser ikke, at der er seje og bevidste folk, som jeg har respekt for hver for sig, men listens logik er domineret af ideen om magt og det tilfredsstillende ved at kunne pege på sig selv, sin klasse og sine venner og sige: Se, hvor vigtige vi er! Vi er så vigtige for samfundsudviklingen, at vi lige understreger det og i samme åndedrag fuldkommen glemmer realiteterne, for reelt set er de store meningsdannere jo ikke dem, der sidder og lukker varm luft ud i bedste sendetid. Det er jo ikke der, samfundet forandrer sig.Til gengæld er det sådan, at man øger sine chancer for at blive en af dem i toppen, hvis man bosætter sig det rigtige sted, går på de rigtige barer, følger undervisning på de rigtige studier osv. Det er absurd indspist og selvgenererende. Yahya, der er digter fra indvandrermiljøet, og Mattias Tesfaye, der er faglært, er klart typecastet som undtagelserne, der bekræfter reglen.Resultatet af alt dette så vi ved europaparlamentsvalget tidligere på året, og vi vil se det ved det kommende folketingsvalg, hvor DF sandsynligvis vil løbe med sejren og fra da af stå som de eneste ærlige repræsentanter for de udsatte.At det så er en stor fed løgn, er en anden sag.Peder Frederik Jensen er forfatter og bådebygger
