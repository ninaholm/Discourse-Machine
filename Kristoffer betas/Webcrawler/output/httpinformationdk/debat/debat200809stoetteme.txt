Støtte til menneskerettigheder eller terrorister?
Information maler blind støtte til terrorister og deres stedfortrædere


 Informations bragte den 6. september 2008 Reuter-telegrammet 'Frygt for massakrer mod iranere i Irak' som er baseret på latterligt overdrevne spekulationer, støtter internationalt anerkendte terrorister.
Læseren må undre sig over sammenligningen mellem en massakre, som blev begået af racistiske og fascistiske dræbere på Balkan i Srebrenica, og et tilfælde, hvor den irakiske regering håndhæver sin territoriale suverænitet ved tage kontrol over en lejr, som huser medlemmer af en terrororganisation. Kan det at tage kontrol over en lejr sidestilles med en massakre?
Vestens forskelligartede behandling af terrororganisationer har været et af de ironiske indslag i de senere år. Al-Qaeda er en terrororganisation, og således bliver ikke blot medlemmer, men også sympatisører hensynsløst indfanget til retsforfølgelse. Ledere og medlemmer af Folkets Mujahedin (MKO), der også er på listen over terrororganisationer i både EU og USA, opererer derimod frit i disse lande og modtager betydelig støtte - politisk, økonomisk og i medierne. Noten i Information, som angiveligt baserer sig på en gruppe forsvarsadvokaters udsagn, er et malende eksempel på denne blinde støtte til MKO-terroristerne og deres stedfortrædere.
Dobbeltstandarder
Det er helt tydeligt, at årsagen til den forskelligartede behandling af disse to terrororganisationer er den, at al-Qaeda har dræbt 3.000 amerikanere og en række britiske og spanske statsborgere, mens MKO dræbte 14.000 irakere, inden organisation tog Saddam Husseins parti og agerede som hans grusomme håndlangere i massakrer på irakiske shiamuslimer, kurdere og iranere.
Man behøver således ikke lede længe efter en god forklaring på disse dobbelte standarder. På trods af disse gruppers ringe popularitet i Iran og det landsomspændende had mod dem, har den iranske regering tilbudt alle medlemmer af disse grupper, som greb til våben mod nationen og aktivt samarbejdede og konspirerede med dens fjender for at skade dens interesser, fuld amnesti. Nogle af dem har taget imod tilbuddet og er vendt tilbage til deres familier og lever nu et normalt liv. Der er dog uomtvistelige beviser, som sætter nogle af disse i forbindelse med specifikke terrorhandlinger.
Hvis man ønsker retfærdighed for ofrene og for dem, der har overlevet MKO's massakrer, kan intet retsindet menneske have noget imod udlevering af terrorister, som skal stilles til ansvar for deres forbrydelser. 
Blind støtte til terrorister er en massakre på retfærdigheden, ikke et forsvar for menneskerettigheder.
Mohammadreza Morshedzadeh er Irans ambassadør i DanmarkOversat af Mads Frese

