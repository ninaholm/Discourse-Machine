Fra prisregn til pisregn
’Detektor’s VM-priser i guldgraveri er ikke kun en sørgelig påmindelse om, hvad der sker, når faktatjekkerne ikke selv bliver gået efter i sømmene. Det er også barnligt selvbedrag


 Rettelse
Fredag den 29. juni bragte vi en klumme af Katrine Hornstrup Yde, hvor hun argumenterer for, at Detektor lever i »sødt selvbedrag«, når de i en pressemeddelelse proklamerer, at de har vundet sølv og bronze i VM i radio ved festivallen World’s Best Radio Programs. Klummen viderebringer informationer, der blandt andet er refereret fra Radio 24Syv-programmerne AK 24Syv og Interne Affærer.
DR har påpeget faktafejl for redaktionen, som hermed korrigeres:
Blandt festivalens andre prisvindere vandt den indiske radiostation SUPERHITS 93,5 RED FM ikke guld i kategorien ”bedste dokumentar”, men guld i konkurrencen ”Information/Documentary” under kategorien ”Community Service”.
Radioselskabet The Church of Jesus Christ of Latter-Day Saints kanal ”The Mormon Channel” blev nomineret til, men vandt ikke sølv i kategorien ”Best Entertainment”, men derimod bronze for ”Best Sound” i ”A Christmas Carol ñ by Charles Dickens”.
På basis af en diskussion i AK 24Syv med Detektors Buch-Andersen refererer KHY, at 155 produktionsselskaber havde indsendt programmer til festivalen, og at 196 priser blev uddelt. Reelt blev 128 priser og 3 FN specialpriser uddelt. De 65 øvrige nominerede modtog et indrammet ”finalist certificat”. 
 
Vinderen af mit bedste barndomsminde i Djurs Sommerland går til Guldgraveren. I westernområdet. Det var det bedste. At sidde på hug over lange træbaljer med småsten og koldt vand og si efter guld med sin lille western-si – og finde det. Samlede man nok, og det gjorde man, støbte westernsmeden de små klumper om til en western-guldmedalje. Jeg så hende smelte guldet live, bilder jeg mig ind, trykke medaljen flad og puste den kølig og solid.
Den kom om halsen med det samme og så op at hænge ved siden af badmintonmedaljerne hjemme på værelset, som var af fesent fake tredjepladsbronze. Guldgravermedaljen, derimod, var ufortyndet sejr. Den var ægte og fortjent, vidste jeg, samtidig med at jeg også vidste, at det var den ikke. Et sådant sødt selvbedrag er ikke nødvendigvis et paradoks ... når man vel at mærke er barn.
P1’s blot halvandet år gamle magasinprogram Detektor indkasserede i sidste uge en bronze- og en sølvmedalje ved World’s Best Radio Programs. Det er én af en række festivaler drevet kommercielt af firmaet New York Festivals. Detektor-vært, Thomas Buch-Andersen, også kendt fra DR2’s udgave, faktatjekker og endevender ugentligt politikere og mediers påstande. Hans team er en slags bullshit-vogtere i den offentlige debat. I en pressemeddelelse med titlen ’To trofæer til Detektor ved VM i Radio’ udtalte han: »Tre VM-titler på to år; det er helt overvældende. Jeg er megastolt over, at Detektor igen i år er blevet hædret i New York.« Han fik skulderklap i DR’s Aftenshowet. Imponerede kolleger lykønskede, og aviserne bragte den gode nyhed, bedre end fodbold: VM i radio. Halløj! Bedre end westernguld.
Men så blev Radio 24syv hævngerrig. Kulturmagasinet AK 24syvs journalist, Otto Lerche Kristiansen, ville diskutere tal:
155 produktionsselskaber havde, for et klækkeligt beløb, indsendt programmer til prisuddelingen. 196 priser var blevet uddelt. Alle selskaber fik altså gennemsnitligt minimum én pris med hjem. Lidt som børnene i Guldgraveren. Radio 24Syvs kanalchefer Mads Brügger og Mikael Bertelsen fulgte drillejournalistisk op på kritikken i deres program Interne Affærer. De havde ringet ti af festivalens jurymedlemmer op. Kun én vidste, hvad Detektor var. Brügger og Bertelsen lyttede til de andre vindere: en mormonkirke-kanal, der havde vundet sølv som bedste underholdningsprogram. De undrede sig også over, at der i kategorien ’bedste radiodokumentar’ blev uddelt guldmedalje til den indiske radiostation SUPERHITS 93,5 RED FM.
Således mobbet blev prisregnen til Detektor til pisregn. Guld til sten.
Og mere absurd: Produktionerne vurderedes – modsat globale ’Prix Italia’ og verdensanerkendte ’Prix Europa’ – ikke i konkurrence med hinanden, men individuelt. Alle kunne få guld. Detektor havde altså, skulle jeg mene, scoret et slags 10-tal i ’Bedste public affairs-program’ og et slags 7-tal i ’Bedste magasinformat’. I én kategori havde de intet ’vundet’. På den måde var præsta-tionen undervældende.
Overhovedet at skele til ’Prix Italia’, mente Buch-Andersen, var som at sætte Cannes op over for Oscar, æbler over for pærer. Et sødt selvbedrag. ’VM-hæderen’ er ægte nok, men han ved nok også godt, at den ikke er det. For hvis æblet er Prix Italia, så er World’s Best Radio Programs pærevand. Ingen radiofolk, jeg kender, har hørt om festivalen før. Den er en ukendt, pengedrevet pokalfabrik. Og faktum er, tal til side, at festivalens ’overvældende’ hæder betyder langt mindre end pressemeddelelsen praktisk gav indtryk af.
Et større – og ironisk – problem er, at pressen ukritisk har jublet med på Detektors selvros: Den nye autoritære kildekritikerinstans, som Detektor er i Danmark, bliver ikke selv tjekket af den øvrige presse. Kun af Radio 24Syvs idiosynkratiske af slagsen.
Og endnu værre: Det gør ondt i et radiohjerte, at pærevandede priser devaluerer den hæder, som dele af dansk radio faktisk får. Og som alt for mange produktioner aldrig ville kunne få. Af gode grunde. Radio 24syvs talentfulde, men billige produktioner, får også svært ved at følge med, gætter jeg på.
Der er snart tilmeldingsfrist til Prix Europa. Skal man måle karaten i dansk radioguld og tage konsekvens af det, så lad den være vægten.
 
Katrine Hornstrup Yde er Kulturskribent og – kritiker

