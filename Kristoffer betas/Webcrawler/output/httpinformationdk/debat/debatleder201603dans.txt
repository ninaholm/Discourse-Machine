Dansk Folkepartis socialbedrageri
LEDER
 Nu er det kommet frem, at Dansk Folkeparti har været med til forringe kontanthjælpen endnu mere, end Venstre-regeringen oprindeligt var indstillet på.


 Løftebrud. Dansk Folkeparti skriver sig nu ind i en uskøn dansk krønike. Forud for folketingsvalget i juni 2015 afviste Dansk Folkepartis formand, Kristian Thulesen Dahl, at partiet ville skære i kontanthjælpen.
Det gik Dansk Folkeparti alligevel med til – efter valget. Og nu er det kommet frem, at Dansk Folkeparti har været med til forringe kontanthjælpen endnu mere, end Venstre-regeringen oprindeligt var indstillet på. Efter regeringens forhandlinger med blå blok – Dansk Folkeparti, Liberal Alliance og De Konservative – er lovforslaget kommet til at betyde, at en enlig kontanthjælpsmodtager mister 3.500 kr. mere om året, end Venstre lagde op til.
Uansvarligt var Venstre-udspillet i forvejen. Nedskæringen er markedsført som »et moderne kontanthjælpsloft«. Det er en orwell’sk nysprog-brug. Er det ’moderne’ at bringe 14.000 familier i usikkerhed om, at de får råd til at blive i deres bolig?
At tvinge enlige forsørgere – 78 procent af dem kvinder – ud i sorg og bekymring over dagen og vejen for deres familier? En enlig med børn mister mellem 2.000 og 3.000 kr. om måneden. Det kan vist kun være ’moderne’ i lande, som den danske befolkning ikke ønsker at dele velfærdspolitik med.
Venstre-regeringen og dens blå blok dækker sig ind under, at nedskæringerne vil få de arbejdsløse til at tage job. Men som Red Barnet har udtrykt det: Nedskæringen er »fuldstændigt ude af proportioner« i forhold til, hvor få personer der forventes at få arbejde, og hvor hårdt det rammer familier. 24.000 modtagere vil blive ramt – de 75 procent med børn. Regeringen regner med, at nedskæringerne – inklusive kravet om mindst 225-timers årligt arbejde – vil føre til 700 fuldtidsbeskæftigede.
Usandt er det, når Dansk Folkepartis finansordfører, René Christensen, henviser til, at det var beskæring af kontanthjælpen, partiet lovede at gå imod – ikke at lægge et loft. Andre DF-bortforklaringer er gået på, at det jo ikke er selve kontanthjælpen, man skærer i, men kun boligstøtten. Sniksnak, det er jo det samlede rådighedsbeløb, der indskrænkes – og for nogle går i minus.
Blå blok dækker sig ind med henvisning til stigningen i antallet af kontanthjælpsmodtagere. Jovist, men det afspejler også den forsnævrede adgang til førtidspension og til dagpenge. Danmark bliver skævere. Dansk Folkepartis selverklærede ’sociale profil’ er fup. Partiet står til en ubetinget vælgerdom – for socialbedrageri.

