Trafikpolitikkens polarisering
Christiansborgpolitikerne lader til at være både blinde og døve for bornholmernes ønsker og argumentation


 Danmark er et lille land, et lilleputland, javel, men Danmark har både kanter og hjørner. Vi taler så meget om diversitet, vi dyrker den ligefrem. Vi rejser ud og beundrer den andre steder. 
I Danmark skal vi imidlertid helst være ens. At Danmark består af øer, fortrænger vi ved at bygge broer og tunneler. På vore landkort trækkes øerne tættere på Jylland, så man rigtig kan se, hvor tæt vi står hinanden.
Der er dog én undtagelse: Bornholm. Bornholm ligger meget ubekvemt, og hvad gør man så? Ja, det mest radikale er helt at udelade øen, og det sker da også ofte. 
Den hyppigst anvendte metode er dog at placere øen i Kattegat. Så er landet ligesom blevet samlet, ikke?
Det kan godt være, at det glæder nogen, men det er temmelig usmart helt at se bort fra fakta og fortrænge problemerne i stedet for at løse dem. Det gælder også indfaldsvejene til København. Fortrængninger og lappeløsninger gennem årtier har skabt det kaos, trafikanterne kaster sig ud i hver dag.
Men de har dog noget at kaste sig ud på. Både veje og jernbaner eksisterer. På Bornholm har vi kun noget at kaste os ud i: havet eller den blå luft. Bornholmernes faste forbindelse til København blev allerede for flere år siden afløst af en højst problematisk og usikker forbindelse til Køge og en hurtig, men endnu mere ustabil forbindelse til Ystad.
Vi kan ikke længere være sikre på, at færgen sejler, for hurtigfærgen kan ikke sejle i bølgegang, og de nye færger til Køge har ikke maskinkraft nok. 
Hvad med en tunnel?
Det er ganske undgået politikernes opmærksomhed, at det blæser mere, end det har gjort før, og at færgetrafikken derfor temmelig hyppigt må indstilles. Det betyder, at vi ikke kan få aviser, post, varer, gæster eller selv komme frem. 
En motorvej ville være sagen, men den mulighed står jo ikke åben for bornholmerne. Men kan man lave en tunnel fra England til Frankrig, kan man vel også lave en fra Bornholm til Skåne. 
Tunnelerne på Færøerne betjener en befolkning, der svarer til Bornholms i størrelse, og den samlede længde af dem svarer til afstanden fra Bornholm til Skåne. 
Da hurtigfærgen nedsatte transporttiden fra Rønne til København til tre timer, så man et trafikspring, der skabte optimisme på øen. Men efter EU-licitationen og transportministeriets 'vi alene vide'-dispositioner er mismodet i nogen grad vendt tilbage. Øens gode idéfolk er nu kommet med utraditionelle løsningsforslag, og en tunnelgruppe har set dagens lys. Den arbejder på at skaffe Bornholm en fast og sikker forbindelse til fastlandet. Uafhængig af vejr og vind og køreplaner.
Nu gælder det om at få medlemmer og midler, så man kan foretage indledende undersøgelser. Bornholmtunnel.dk har allieret sig med COWI, der har store erfaringer i tunnel- og brobygning, og udviklingen kan følges på www.bornholmtunnel.dk .
Færingerne har for længst fået deres hjemmestyre, men bornholmerne bliver stadig dirigeret fra København og må finde sig i arrogante ministres åndsforladte replikker om, at vi skal glæde os over det gode vejr og den smukke natur - og ikke brokke os så meget.
Blinde og døve
Bornholm er en fremskudt dansk bastion, meget tættere på Sverige, Polen og Tyskland end på Danmark og burde have nemme forbindelser, men her bestemmer en tilfældig gruppe 'københavnere,' hvor færgen skal sejle hen - og helst også hvornår og hvor ofte, samt hvilken type det skal være.
For nylig talte trafikforskeren Uffe Palludan om Bornholms muligheder i fremtiden. Hans hovedbudskab var, at beslutningstagerne skal tænke stort, tænke i større sammenhænge og i større tilknytning til, hvad der i forvejen er foretaget og foretages af trafikinvesteringer i de kommende år, og se på mulighederne for, hvad der fremover sker i Østersøområdet. 
Desværre for Bornholm er det ikke store tanker der tænkes på Christiansborg - eller for den sags skyld i kommunalbestyrelsen. Det eneste virkelig store er de kommende kapacitetsforringelser. Christiansborgpolitikerne lader til at være både blinde og døve for bornholmernes ønsker og argumentation.
Kirsten Seeger er forhenværende lektor ved Bornholms Handelsgymnasium og Turistakademi

