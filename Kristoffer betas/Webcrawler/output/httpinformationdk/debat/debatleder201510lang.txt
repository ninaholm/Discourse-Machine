Langt ude
LEDER


 Den er for langt ude. Sådan må man umiddelbart reagere på nyheden om, at Venstre-regeringen foreslår besparelser, der rammer landets yderområder hårdt. Dagbladet Politiken har regnet sig frem til, at Venstre vil spare én milliard kr. på grønne puljer og projekter i landdistrikterne. Besparelserne rammer områder som skovrejsning, fremme af økologisk landbrug og støtte til jordvarme. Største sparepost er den kollektive trafik på landet, der skæres med 265 millioner kr. Den mindste er ophør af statsstøtte på 2,5 millioner til Samsø Energiakademi.
Et svigt af landdistrikterne? Nej, bestemt ikke. Venstre-ordfører Thomas Danielsen afviser: »Jeg kan ikke andet end at trække på smilebåndet. Der er ingen regering, der har gjort så meget for landdistrikterne som denne.«
Derved kommer Danielsen kynisk til at udstille Venstres hykleri. For hvad er det, Venstre har gjort?
Først gennemførte Venstre med Lars Løkke Rasmussen som indenrigsminister i 2007 en kommunal ’strukturreform’, der udmarvede yderområderne og centraliserede forvaltningerne i større byer. Det fulgte Venstre op med en massiv centralisering af politi og retsvæsen. Affolkningen på landet har Venstre på landsplan og lokalt løbende bidraget til ved at favorisere superindkøbscentre, der udrydder det lokale handelsliv. Venstre-ledede kommunalbestyrelser har skubbet på ved at lukke skoler, biblioteker og institutioner i yderområderne.
Regeringen har bebudet, at den vil gennemhulle naturbeskyttelses- og planloven. Det betyder spredt og tilfældig byudvikling som i 1960’erne og fortsat tilbagegang for det åbne lands vilde dyre- og planteliv.
Som ren symbolpolitik vil regeringen flytte 3.900 statslige arbejdspladser ud af hovedstaden. Det svarer til, hvad der årligt automatisk flytter den modsatte vej. Mange af stillingerne flytter regeringen til jyske vækstområder, der i forvejen klarer sig, mens tilbagegangsbyer får meget lidt.
Bemærkelsesværdigt er det, at de statslige udflytninger navnlig rammer ansatte, som forvalter områder, Venstre ikke bryder sig om eller er ligeglad med: Natur, miljø, klima, udlændinge og borgerklager. Det påfaldende ved Venstres nye statslige nedskæringer i udkantsområderne er, at de følger samme mønster: Ned med det, Venstre ikke kan lide.
Venstre bruger snedigt sin smalle regeringsmagt til mest mulig partipolitik. Det er op til Folketinget at få sat grænser for, hvor langt Venstre kan skalte og valte.

