Klassekampens nye klæder
Venstrefløjens fortrængte negativitet spøger i højrepopulismen


 Frem til 1980'erne var klassekampen en afgørende del af venstrefløjens politiske identitet. Men med Poul Nyrup Rasmussen som statsminister gennem næsten ti år blev klassekampen fejet af banen på den brede venstrefløj. Til gengæld genopstod klassekampen i en ny form på højrefløjen. Indholdet er anderledes, men de retoriske figurer er forbløffende ens. Højrefløjens værdikamp står på skuldrene af klassekampen.
Det, der sker i 1990'erne, er, at hovedparten af venstrefløjen annullerer klassekampens negativitet og fjendebilleder. Den toneangivende venstrefløj bliver forvalter af velfærdsstaten, og det historiske grundlag for dette samfund fejes skamfuldt ind under gulvtæppet. Velfærdsstaten bliver et alment ideal uden modsætninger eller fjender. Venstrefløjen modellerer velfærdsstatens fremtid for det fælles bedste.
Det handler om modernisering og økonomisk ansvarlighed, hvilket netop er positive sandheder, der er klinisk renset for modsætninger, negativitet eller fjendebilleder. Hvis man ikke er tilhænger af modernisering, er man ikke en modstander. Man er usynlig. Hvis man afviser økonomisk ansvarlighed, er man ikke en fjende. Man er ekskluderet fra den politiske diskurs.
Os og dem
Der er tale om et radikalt brud. Venstreorienterede var tidligere modstandere af 'modernisering', f.eks udlicitering og kommercialisering. De var også 'økonomisk uansvarlige', dvs. grundlæggende kritiske over for liberalistiske økonomer og erhvervslivets 'sandheder'.
Venstrefløjens fortrængte negativitet danner baggrund for højrepopulismens genkomst som central politisk kraft i slutningen af 1990'erne. Annulleringen af klassekampens enorme sprængkraft og mobiliseringsevne efterlader et politisk tomrum, som højrefløjen står på spring for at udfylde. Dansk Folkeparti (DF) genfortæller klassekampen i en ny kontekst og appellerer hermed til de politiske energier, som den brede venstrefløj ikke længere kan rumme.
Den gennemgående figur er modstillingen mellem os og dem. Tidligere var det arbejderklassen mod kapitalisterne. Nu er det danskerne mod de(t) fremmede. Hermed udvides det politiske grundlag. Venstrefløjen fumlede altid med afgrænsning af arbejderklassen, men DF fandt her en elegant løsning, idet alle danskere nu er rene og gode, mens det beskidte og onde er lokaliseret i den truende omverden. Man kan sige, at DF realiserede den gamle drøm på venstrefløjen om almengørelse af arbejderklassen. Men selvfølgelig med den nye begrænsning, at almengørelsen er national, og netop er det.
Dæmonisering
For DF har danskerne altså overtaget arbejdernes rolle som essentielle indehavere af de gode værdier. Danskerne kæmper for lighed og velfærd. De udbreder demokrati og ligestilling. Heroverfor står tidligere tiders kapitalister. De(t) fremmede, terrorister og den diffuse kulturelite er de nye fjendebilleder. Men deres egenskaber minder meget om venstrefløjens gamle fjender. De er essentielt onde. Undertrykkere og snyltere. De modarbejder ligestilling og demokrati. De er usolidariske og repræsenterer ulighed.
Venstrefløjens umiddelbare svar på Dansk Folkepartis fremmarch var ironisk nok en dæmonisering, der genoplivede den fortrængte negativitet ved at udstille højrepopulismen som en mørk og truende kraft. Men da der reelt ikke var tale om andet end tomme fraser i det glatte politiske spil om teknokratiske løsninger, så virkede dæmoniseringen af DF helt modsat. Det var benzin på det bål, som DF varmede sig ved. Vælgerne strømmede til og resultatet blev 'systemskiftet' i 2001. Herefter er DF's indflydelse kun vokset.
Ny konsensus
Den politiske konsensus er blevet afgørende forandret, idet DF nu er frontfigur i værdikampen. De seneste år har vi i forlængelse heraf været vidner til en radikal historisk forskydning, idet den brede venstrefløj delvist har genoplivet klassekampen - nu i dens højrenationale klæder. SF står i spidsen for en udvikling, hvor DF ikke dæmoniseres, men accepteres og efterlignes.
Der sker en oprustning af den nationale identitet gennem fremhævelse af Danmark som verdens bedste velfærdssamfund og foregangsland i venstrefløjens trygge hænder. Men denne udvikling sker sideløbende med, at modernisering og økonomisk ansvarlighed er mere dominerende på venstrefløjen end nogensinde før. Venstrefløjens værdipolitiske negativitet er også halvhjertet. DF har i stigende grad patent på negativitet og fjendebilleder. Venstrefløjen indgår derfor aktuelt i en fatal balance, der skaber grobund for yderligere højre-drejning. Ikke mindst i en krisetid.
Peter Nielsen er ph.d. og lektor i politisk økonomi på RUC

