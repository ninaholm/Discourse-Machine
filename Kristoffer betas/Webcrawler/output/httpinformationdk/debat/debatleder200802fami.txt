Familietræf og ideologisk slægtskab
Fogh har fokuseret mere på sin egen kortsigtede interesse i at opnå international anseelse og indflydelse via sit venskab med præsidenten, end på Danmarks langsigtede geopolitiske interesser


 I ANLEDNING AF en invitation til den amerikanske præsidents privatbolig i Texas i dag og i morgen har Anders Fogh Rasmussen i et interview med Politiken i går fremsat nogle forbløffende udtalelser om Danmarks udenrigspolitik, der afslører, at han er mindst lige så fanatisk, stædig og selvretfærdig som præsident George W. Bush. 
Foghs mest opsigtsvækkende standpunkt er, at Danmark støtter en amerikansk demokratidagsorden, der sigter mod at eliminere tyranner og deres undertrykkende regimer - også med militær magt. Statsministeren fremhæver Afghanistan og Irak som eksempler på "projekter", der gik "ud på at skabe en ny nation, et demokratisk samfund." Samtidig tager han kategorisk og principielt afstand fra den "realistiske" udenrigspolitiske linje, som ifølge ham foretrækker "stabilitet og fred frem for alt". Hvis man skal tage Fogh på ordet - og det skal vi naturligvis - har Vesten i sin kamp for udbredelse af demokrati og menneskerettigheder en legitim ret til at påtvinge andre folkeslag og nationer disse værdier og systemer med magt. Under hvilke omstændigheder præciserer statsministeren ikke.
UDTALELSEN DEMONSTRERER et ideologisk slægtskab med George W. Bushs nykonservative udenrigspolitiske kurs, som i kølvandet på terrorangrebene i 2001 har gjort USA mindst lige så upopulær som under Vietnamkrigen. USA's dalende internationale anseelse er ikke begrænset til Europa, Latinamerika og Rusland. Den stikker dybere end nogensinde i Mellemøsten og muslimske lande i Afrika og Asien. I stedet for at udnytte den internationale solidaritet med USA efter 11-9 til at skabe en fælles platform for kampen mod islamistiske terrornetværk har præsident Bush (med Foghs, Blairs og andres samtykke) gået enegang og invaderet et land, som beviseligt intet havde at gøre med terrorangrebene og underprioriteret og underfinansieret kampen mod Taleban og al-Qaeda i Afghanistan og Pakistan. Hvis man skal sætte tingene på spidsen, og det bør man i den prekære historiske situation, verden befinder sig i lige nu, er det ikke overdrevet at hævde, at Muhammed-tegningerne næppe ville have affødt demonstrationer og nedbrændinger af danske ambassader i den arabiske og muslimske verden uden USA's og dets nære allieredes fanatiske demokratidagsorden. Sådan ligger landet. Tingene hænger sammen.
DANMARK ER ET lille land, men vi bærer et ansvar for denne ulykkelige situation i kraft af statsministerens ideologiske vildfarelse eller skal vi sige - hans private venskab med verdens mægtigste politiske leder. Interviewet i Politiken demonstrerer, at statsministeren er nået til et punkt i sit forhold til Bush, hvor han ikke længere evner at skelne mellem sin beundring for præsidenten og hans pligt som regeringschef til at varetage Danmarks internationale interesser. 
FOGH HAR øjensynligt adopteret Bushs personlige diplomatiske stil, ifølge hvilken verdensledere han bedst kan lide tildeles særlige privilegier (besøg i Camp David og på Texas-ranchen), mens ledere der har kritiseret Bushs udenrigspolitik (Chirac og Schröder) vrages. Et særligt uheldigt udfald af denne prioritering af venskab over en nøgtern vurdering af indbyrdes magtrelationer ses i Bushs forhold til Vladimir Putin. Som resultat ligger USA's Ruslands-politik i dag i ruiner - ligesom Danmarks USA-politik snart gør, fordi Fogh har fokuseret mere på sin egen kortsigtede interesse i at opnå international anseelse og indflydelse via sit venskab med præsidenten, end på Danmarks langsigtede geopolitiske interesser.
Ikke alene er George W. Bush på vej ud og skal erstattes af en ny præsident. Han er også den mest upopulære præsident siden Richard Nixon. At en dansk statsminister er villig til at sætte sit lands prestige på spil ved at skamrose sin gode ven Bush - ja, personlig loyalitet er en dyd som Bush-familien priser højt - afslører, at Fogh har været for lang tid ved magten. Han har totalt mistet proportionssansen. 
DANSKE DIPLOMATER i Washington er velkomne til at understrege, at det nok skal gå under en ny præsident. Hillary Clinton og John McCain er jo gamle bekendte. Hun er nabo til ambassaden, og Bill elsker Danmark. Danmark fløj sidste år John McCain til Grønland. Ambassadøren har flere gange været middagsgæst hos Barack Obama. Men kendsgerninger taler for sig selv. En massiv del af det amerikanske folk vender sig imod de nykonservative katastrofale demokratidagsorden, og en ny præsident - især en demokratisk - vil naturligvis vende døve øren til en dansk statsminister, som har formøblet sit lands prestige ved blindt at følge Bushs ideologiske linje. Og til sidst: Det er Fogh-regeringens påstand, at Danmarks indflydelse i Washington er vokset proportionalt med vores militære indsats i Afghanistan og Irak. Nuvel. Men kan statsministeren forklare, hvorfor amerikanske medier og ministerier sjældent nævner Danmark, mens Holland altid fremhæves som en tro militær allieret? 
Der er noget, som ikke rigtigt stemmer her. 

