Hvem ejer dig på nettet?
Vi burde have adgang til de mest populære nettjenester uden at skulle bekymre os om rettigheder og juridiske spidsfindigheder


 Et amerikansk mundheld lyder at 'there is no such thing as a free lunch', og ser man på mange af de populære internetsider som millioner af danskere hver dag bruger, må man konstatere, at det gamle mundheld fortsat har sin berettigelse. 
Blandt de måske mest populære 'gratis' tjeneste er det sociale forum Facebook. Facebook er fængende og er egentlig blot et skelet, hvor alt indhold leveres af brugerne - sikke en fantastisk idé, at indholdet tilføres frivilligt og gratis af brugerne. Det kan man da kalde en lukrativ forretning, og det er endda blot begyndelsen, for Facebook har samtidig sørget for, at ejendomsretten til alt brugergenereret indhold på siden tilfalder Facebook selv.
Under disse betingelser kunne man forestille sig, at en ven lægger et sjovt billede af dig ud, som Facebook efterfølgende sælger til et reklamebureau, der vil bruge billedet i en stor, landsdækkende reklamekampagne.
I strid med loven
Årsagen til at du og alle andre brugere af Facebook mister rettigheder, kan findes i tjenestens licensaftale. Altså den aftale, man som nyoprettet bruger skal acceptere, inden man kan komme i gang - og som de allerfærreste orker at læse igennem. I aftalen fastslås det, at der er tale om: "- en uopsigelig, evig, ikke-eksklusiv, overførbar, fuldt betalt, global licens til at bruge, kopiere, opføre offentligt, vise offentligt, omformatere, oversætte, unddrage og distribuere brugerindhold til ethvert formål -".
Det betyder med andre ord, at alt hvad du anvender Facebook til, hele din adfærd, alt indhold du lægger ud, ethvert ord du skriver, herefter er Facebooks ejendom i al fremtid. I sig selv er betingelserne meget vidtgående, og hvis det fremgik klarere, hvad det betyder, ville det nok afholde mange fra at benytte tjenesten. Imidlertid er der yderligere et forhold, der burde få enhver til at være bekymret. Facebook forbeholder sig nemlig også ret til - uden varsel og uden at informere brugerne - at ændre deres licensaftale, hvilket de gjorde for nylig.
Det er ikke bare urimelige betingelser, det er også i strid med dansk lovgivning. Der kan ikke være tvivl om, at Facebooks vilkår er i tydelig konflikt med persondataloven, fordi det ifølge dansk lovgivning er ulovligt at gemme oplysninger om folk i al evighed og udnytte dem kommercielt bag deres ryg. 
Facebook gemmer sig bag amerikansk lovgivning, men det burde være dansk lovgivning, som er gældende. Facebook har nemlig valgt at registrere det danske domæne facebook.dk og har udarbejdet en dansksproget version af tjenesten, så der kan ikke være megen tvivl om, at det henvender sig specifikt til en dansk målgruppe.
Forbrugerrådet opfordrede derfor Datatilsynet til at undersøge Facebooks brugerbetingelser - en opfordring Datatilsynet, til stor overraskelse, har valgt ikke at følge. Naturligvis skal alle virksomheder, der retter sine tjenester mod det danske marked, også overholde dansk lovgivning. Det gælder både når det handler om ophavsrettigheder og registrering af personfølsomme data. 
Regulering savnes
Google, Facebook, YouTube, MySpace, Twitter er de mest kendte sociale netværkssteder, men med hånden på hjertet, er det nok de færreste, der har sat sig ind i betingelserne for at bruge de populære internettjenester. Det er jo meget forståeligt, eftersom brugerbetingelserne og privatlivspolitikken er formuleret i et sprog, så selv jurister skal anstrenge sig for at forstå det.
For at beskytte forbrugerne på nettet, kunne nogle helt oplagte krav til alle netbaserede tjenester derfor være at: 
1) Tydeliggøre for forbrugeren, hvilke rettigheder hun har og/eller afskriver sig.
2) Fortælle hvilke informationer, der lagres og med hvilket formål. 
3) Synliggøre hvilken værdi, den enkelte bruger bidrager med til virksomheden. Sidstnævnte kunne eksempelvis ske ved at tjenesten kan vælges som 'gratis' ydelse, hvor man udsættes for reklamer, ens brugeroplysninger logges osv., men samtidig også i en betalt version, hvor man slipper for den indirekte finansiering. 
I den model, vil brugeren kunne tage stilling til, om hun vil acceptere et trade-off med sin adfærdsinformation eller anvende anonym og reklamefri søgning - eller en af flere mellemveje. Det ville give brugeren et mere reelt valg og en klar indikation af hvor meget det er værd for virksomheden bag, at man besøger deres side eller har en profil på Facebook.
Danskerne skal have adgang til at bruge de mest populære nettjenester uden at skulle bekymre sig om deres rettigheder og juridiske spidsfindigheder. Det skal vi politikere være parat til, om nødvendigt at regulere os ud af. Indtil det sker, må spørgsmålet derfor være: Hvem ejer dig på nettet?
Benny Engelbrecht er MF for Socialdemokraterne og partiets forbrugerordfører

