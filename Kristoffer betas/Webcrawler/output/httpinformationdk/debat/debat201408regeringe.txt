Regeringen bør ændre planloven



 I sidste uge fik tusindvis af unge danskere at vide, om de kan starte på deres drømmestudie efter sommerferien. For mange markerer det startskuddet til en vild og voldsom boligjagt, når de nu flyver fra reden med kurs mod de store studiebyer.
År efter år beretter medierne om, at flere og flere unge står uden tag over hovedet ved studiestart. De fleste af os kender sikkert en ung eller to, som ikke har andre muligheder end at sove på sofaen hos skiftevis venner og familie. Vi har hørt historier om unge, som må gå sammen om at leje hotelværelser eller sove i telt på campingpladser. I mange tilfælde trækker boligjagten ud og kan nærmest antage permanent karakter på det private lejemarked med endeløse fremlejninger af begrænset varighed.
I Københavns Kommune var manglen på ungdomsboliger et stort tema ved kommunalvalget sidste år. Det var det, fordi unge mennesker har behov for en tryg boligsituation, når de vinker farvel til mor og far for at begynde på det studie, der skal gøre dem klar til fremtiden.
Derfor er jeg også glad for at kunne sige, at Socialdemokraterne i Københavns Kommune har leveret. Vi har sørget for at tidligere ældreboliger er blevet omdannet til moderne ungdomsboliger. Vi har ændret nogle af de rigide krav til opførslen af ungdomsboliger for at gøre det attraktivt for byggefirmaer at investere i byggeriet.
Vi har sikret, at en stor del af kommunens overskud er blevet målrettet opførslen af nye ungdomsboliger. Sammen med en række andre partier har vi løftet en stor del af det kommunale ansvar for at skaffe tag over hovedet til de mange studerende.
Flere ungdomsboliger
Derfor er det også på tide, at regeringen nu løfter deres del af ansvaret. Regeringen skal ændre planloven. Det ville være et stærkt værktøj, hvis vi som kommunalpolitikere kunne stille krav til boligsammensætningen, når private bygherrer bygger nye boliger.
På den måde kunne vi sikre flere ungdomsboliger til de studerende, der om en måneds tid påbegynder deres studie – og til de studerende, som endnu ikke har fundet en permanent boligløsning.
Derudover ville vi også få mulighed for at blande byen, undgå opdelingen i fattigdomsghettoer og rigmandsenklaver, samt sikre almindelige mennesker boliger til en overkommelig husleje.
Yildiz Akdogan, politisk ordfører i Københavns Borgerrepræsentation (S)

