Magten tilbage til sognerådene



 De tomme kirker er igen til debat. Der er nogle sogne med under 500 beboere, ganske enkelte med under 100, og derfor bliver det nødvendigt at nedlægge en del kirker.
Jeg vil imidlertid gerne tilføje et andet perspektiv: Folkekirken er den eneste institution, der følger den oprindelige sognedeling. Tænk, hvis folkekirken havde fulgt med udviklingen af stordrift i det øvrige samfund. Så havde vi kun haft domkirker og nogle store købstadskirker.
Det drejer sig om langt mere end religionsudøvelse. Indtil 1970 havde vi sogneråd og 13.000 folkevalgte i kommunale råd. I dag har vi 2.500. Demokratiet er fortrængt af anonymt bureaukrati, mens sammenlægningsvanviddet har fået lov til at udvikle sig.
Den forrige regering fik lov til at gennemføre en kommunalreform med uoverskueligt store kommuner og en politireform med nedlæggelse af domhus og politistation; skoler nedlægges i hundredvis, og store skoler rejses.
Folkekirken er modkulturen. Der er 2.354 kirker og 2.123 sogne med hver sit folkevalgte menighedsråd. Mens fremmedgørelsen har sejret, ligger sognene der, almindeligvis med hver 1.000 indbyggere. Det er dem, der skal bruges til at genskabe nærdemokratiet.
Folket må frem
I valgkampen op til kommunevalget i 2013, midt i en tid, hvor landet vånder sig under besparelser og nedbrydning af velfærdsstaten, bør man gøre sognene stærkere og se nye muligheder.
Jeg forestiller mig, at man kan lave forsøg med at vælge sogneråd, få bloktilskud fra storkommunen og overdrage ansvar for den lokale børnehave, skolen, plejeboliger, hjemmehjælp og de mange foreningsaktiviteter til dem.
Der findes store potentielle menneskelige ressourcer i sognene, og mange frivillige vil sammen med de ansatte kunne give det hele et menneskeligt ansigt, fordi man kender hinanden i sognet.
Demokratiet skal – for menneskets trygheds skyld – erobres tilbage fra stordriftsbureaukraterne. Og her er sognene de enheder, der kan udvikle sig med nyt demokrati. Befolkningen må være idé- og initiativrig.
KL og de finansministerielle bureaukrater ved tegnebrættet skaber ikke demokrati. Nu må folket træde i karakter.
 
Asger Baunsbak-Jensen, præst og forfatter

