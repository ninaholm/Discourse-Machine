Brug forældrene i skolen
Forældre er glemt og forbigået i skoledebatten. Folkeskolen lider af tvangstanken: Vi både kan og vil selv. Men det er ikke tilfældet. Så hvorfor ikke bruge forældrene mere aktivt i arbejdet med at få skolen til at lykkes?


 Det er påfaldende, at en af de mest betydningsfulde aktører i folkeskolen næsten demonstrativt mangler i de aktuelle politiske initiativer og den offentlige debat om reformer af den kommunale folkeskole. I diskussionen mellem KL og Danmarks Lærerforening får man det indtryk, at de børn, som det hele handler om, er født og opfostret af enten kommunen eller skolen. Børnenes forældre synes helt fraværende. De fylder heller ikke meget i undervisningsministerens nye flagskib, Ny Nordisk Skole, som mest synes at sejle ved varm luft.
Der er tilsyneladende ikke mange skolefolk, der får den tanke, at forældrene ved noget om deres børn, som kunne være værdifuldt og måske ligefrem af afgørende betydning for, at skolen lykkes. Ingen steder kommer ubehaget ved forældrene klarere til udtryk end i de tilfælde, hvor børn er i risiko for at falde ud af skolens almindelige fællesskab. Børn i udsatte positioner, ofte af både faglige og sociale grunde, giver anledning til hektisk mødeaktivitet i form af bekymringsmøder, hvor forældre snarere opleves som en del af problemerne end af løsningen.
’De andre’ holdes ude
Folkeskolen lider under en eksklusiv vildfarelse, en slags tvangstanke, som lyder: Vi både kan og vil selv. Ingen af delene holder, når det kommer til stykket, hvilket er rigeligt dokumenteret: Mellem 15 og 20 procent af eleverne kan ikke klare sig i skolen i den almindelige undervisning uden støtte. Og ca. 25 procent af skolens budgetter går til specialundervisning og anden specialpædagogisk bistand.
Det er voldsomme tal, som taler for sig selv. Og det kan selvfølgelig ikke undgå at påvirke skolen. Lærerne er rådvilde. I DR’s søndagsavis d. 24. februar var et af temaerne inklusion i folkeskolen. Nogle lærere blev interviewet, og det var tydeligt, at de var i klemme: Ingen kan have noget imod at børn fortbliver i lokale varme og inkluderende fællesskaber i skolen – men hvordan inkluderer man lige børn med diagnoser som ADHD samt andre sociale og indlæringsmæssige vanskeligheder?
Den danske skoledebat har traditionelt udspillet sig i forhold til et underligt klaustrofobisk rum, hvor lærerne har forsøgt at holde ’de andre’ fra døren. Ikke mindst skolens forsatte holdning til pædagogerne kan undre. Til trods for at pædagoger nu i mange år har arbejdet sammen med eller snarere ved siden af lærerne i indskolingen og i SFO, synes skolens forhold til den pædagogiske faggruppe fortsat præget af ambivalens og manglende ligeværdighed.
Familieskole
Lærerne og skolen har brug for hjælp. Heldigvis er den lige ved hånden. For at give et indtryk af, hvad forældre kan bidrage med til skolens store inklusionsprojekt, vil jeg gerne til slut bringe et kort uddrag af en række interview med lærere og forældre, som har været involveret i et familieskoleforløb. Meget kort fortalt er familieskole eller familieklasse et tidsmæssigt afgrænset gruppeforløb for forældre og børn, som ikke trives i skolen. Familieskole foregår på en folkeskole typisk to til tre formiddage om ugen. Børnene går fortsat i deres hjemklasse både under og efter forløbet.
Børn i dag lever et liv på mange arenaer, hvoraf skolen kun er en og ikke engang altid den vigtigste, omend den uomtvisteligt er svær at komme udenom. Skolen og lærerne skaber sig unødige vanskeligheder ved at fastholde, at de er de eneste vigtige i barnets liv. Skolen kan få stor gavn af et ligeværdigt samarbejde med alle de andre.
Siger to lærere som har haft elever og deres forældre i familieskole: »Vi har i høj grad ændret syn på familiens ressourcer; de mødre, vi har haft indskrevet, har jo ret mange børn. Og jeg tager hatten af for, at de rent faktisk kan holde styr på det. Tidligere tænkte jeg: hold kæft mand, det er fordi, der er så mange søskende, at det går galt for ham. Men det viser sig nu, at det er det egentlig ikke. Det var noget andet, der skulle til. Jeg har fået øjnene op for, at der er en meget dyb interesse for, hvad deres børn går og laver. Tidligere havde jeg egentlig en følelse af, at de sendte dem hen i skole, og så kunne vi ordne det! Og fordi vi taler bedre sammen nu, ser jeg noget andet.« (Christina Büchmann Larsen, Evalueringsrapport 2011, henvendelse herom til Alex Madsen).
M.a.o. – forældrene både kan og vil gerne gøre en positiv forskel for deres børns skolegang. Nu mangler vi bare, at de bliver inviteret til det.
 
Alex Madsen er psykolog og tidligere leder af PPR og familiebehandling i flere kommuner

