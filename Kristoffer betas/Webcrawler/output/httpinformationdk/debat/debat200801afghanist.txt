Afghanistan og NATO's fremtid
Det ville være en politisk dumhed uden sidestykke, hvis Vesten på baggrund af manglende engagement og politisk fremsyn skulle forspilde sin succes i Afghanistan
Den afghanske præsident, Hamid Karzai (billedet), står over for en hård opgave. Men det gør NATO også. Det er nemlig på høje tid, at NATO-landene vedtager en fælles strategi med en massiv forøgelse af civil og militær hjælp til det hærgede Afghanistan, skriver Joschka Fischer.


 Det går ikke godt i Afghanistan. Omkring årsskiftet 2001/2002 besluttede Bush-administrationen, at stabilisering og genopbygning af Afghanistan ikke længere havde førsteprioritet, og satsede i stedet på at udskifte regimet i Irak med militærmagt. Afghanistan kan derfor med rette ses som det første offer for administrationens fejlslagne strategi.
Men Bush-administrationen er ikke den eneste skyldige i situationen i Afghanistan. Det var NATO's job at sikre landets stabilitet og sikkerhed, så derfor deler NATO's svage generalsekretær og de europæiske allierede, især Tyskland og Frankrig, ansvaret for den forværrede situation.
Men trods alle vanskelighederne er Afghanistans stilling, til forskel fra Iraks, ikke håbløs. For det første var der en god grund til at gå i krig i Afghanistan, fordi angrebene den 11. september 2001 havde udgangspunkt der. Og da den først kom i gang, betød Vestens intervention afslutningen på en næsten uafbrudt borgerkrig og ses stadig af flertallet af befolkningen som noget positivt. Og endelig ødelagde interventionen ikke, som i Irak, landets infrastruktur eller truede dets sammenhængskraft.
Hvis Vesten forfølger realistiske mål, og gør det med udholdenhed, kan man stadig opnå det egentlige mål - en stabil centralregering, der kan fordrive Talebanerne, holde sammen på landet og, med støtte fra det internationale samfund, sikre landets udvikling.
Opskrift på succes
Der er fire forudsætninger for Vestens succes:
1) Oprettelse af afghanske sikkerhedsstyrker, der er stærke nok til at fordrive talebanerne, begrænse dyrkningen af opium og skabe indenrigspolitisk stabilitet;
2) En villighed fra NATO's side til at opretholde det militære engagement, uden nogen nationale forbehold - specielt bør Tyskland og Frankrig opgive deres forbehold over for deres engagement.
3) En betragtelig stigning i udviklingsstøtte, specielt til den indtil videre negligerede sydlige del af landet.
4) Fornyelse af den regionale enighed, man opnåede i Bonn i 2001, under hvilken genopbygningen af den af-ghanske stat skulle støttes af alle involverede parter.
Krigen i Afghanistan har aldrig kun været en afghansk borgerkrig, i årtier har landet været scene for regionale konflikter og kampe om overherredømmet. Så Talebans genfødsel skyldes både den beklageligt negligerede genopbygning af den sydlige og østlige del af landet og udefra kommende påvirkninger. Ikke mindst har Pakistan i nu over to år fjernet sig fra Bonn-aftalerne og i stedet satset på Talebans genfødsel og givet bevægelsen massiv støtte. Uden Talebans tilflugtssteder på den pakistanske side af grænsen til Afghanistan, uden pakistansk finansiering og opbakning fra den pakistanske efterretningstjeneste, ISI, ville Talebans forstærkede oprør mod Afghanistans centralregering have været umulig.
Leger med ilden
Pakistans handlinger forklares gerne med strategiske omlægninger i lyset af USA's svage stilling i Irak og regionen som helhed. Og ved det nye, stærkere forhold mellem Indien og Afghanistan, der har resulteret i en øget indisk tilstedeværelse i Cen-tralasien. I denne forbindelse ser Pakistan Karzai-regeringen i Kabul som fjendtlig over for Islamabad og som en trussel mod landets afgørende strategiske interesser.
Men ved at støtte Taleban leger Pakistan med ilden, for nu truer Taleban også Pakistan. Den amerikanske Pakistan-politik er farligt kortsigtet og minder om de fejl, USA begik i Iran i tiden op til den islamiske revolution i 1979. Ikke desto mindre har USA dog en Pakistan-politik - hvilket er mere, end hvad man kan sige om NATO og Europa. Det er nærmest uforståeligt, at mens NATO's fremtid bliver afgjort i Kushbjergene, og mens tusindvis af udstationerede europæiske soldater sætter livet på spil, har Pakistan - nøglen til succes eller fiasko i Afghanistan - ikke fået tildelt nogen rolle i NATO's fremtidsplanlægning.
En del af NATO's problemer skyldes det faktum, at flere af medlemslandene insisterer på retten til at tage deres egne militære og politiske beslutninger, og disse 'nationale forbehold' begrænser i alvorlig grad NATO's mulighed for at agere. Hvis NATO skal lykkes, må denne situation ændres øjeblikkeligt.
Derfor er det på høje tid man afholder et NATO-topmøde, hvor alle medlemslande gør deres stilling op og drager de nødvendige konklusioner. De nationale forbehold bør fjernes, og man bør vedtage en fælles strategi, deriblandt en massiv forøgelse af civil og militær hjælp til Afghanistan, hvis man virkelig vil undgå, at landet ender i den samme afgrund som Irak.
Endvidere må man genfinde det fælles fodslag blandt alle de lokale kræfter, også i Pakistan, Iran og Indien, hvis fælles ansvar for fred, stabilitet og genopbygning i Afghanistan bør understreges af Europa og USA. For at opnå dette, er det nødvendigt med en opfølgning på Bonn-aftalen.
Hvor krigen i Irak har været baseret på ønsketænkning, var krigen i Afghanistan nødvendig og uundgåelig, det var herfra terrortruslen og 11. september udsprang. Det ville ikke blot være en tragedie, det ville være en politisk dumhed uden sidestykke, hvis Vesten på baggrund af manglende engagement og politisk fremsyn skulle forspilde sin succes i Afghanistan. Europa ville komme til at betale en uacceptabel høj pris, og NATO's fremtid ville ligeledes blive bragt i fare.
Joschka Fischer, leder af partiet De Grønne i næsten 20 år, og Tysklands udenrigsminister og vicekansler fra 1998 til 2005.
©Project Syndicate, www.project-syndicate.org
Oversat af Ebbe Rossander

