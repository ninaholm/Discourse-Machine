Koldkrigsforskning venter
Lad nu forskerne på Center for Koldkrigs-forskning få den nødvendige sikkerhedsgodkendelse, så de kan få påbegyndt deres arbejde med at kulegrave, hvad der skete i Danmark under Den Kolde Krig


 Det tre uger gamle Center for Koldkrigsforskning er allerede stødt på alvorlige hindringer i dets arbejde med at kulegrave, hvad der skete i Danmark under Den Kolde Krig.
Der er således ingen af centrets medarbejdere, som har fået den nødvendige sikkerhedsgodkendelse, hvilket er en forudsætning for at få adgang til Politiets Efterretningstjeneste (PET)'s afklassificerede dokumenter i arkiverne.
Lederen af Center for Koldkrigsforskning, historieprofessor Bent Jensen, har da også bebudet en snarlig klage til Folketingets ombudsmand.
På åbningsdagens pressemøde slog centerleder Bent Jensen fast, at man ville fortsætte med at nævne de navne, der er grund til at nævne, når centret udgiver sit forskningsmateriale. Sådan som det var tilfældet den 14. januar 2007 i Jyllands-Posten, hvor historieprofessoren portrætterede den tidligere udenrigsredaktør på Information Jørgen Dragsdahl. 
I artiklen citerer Bent Jensen PET-dokumenter, hvori det fremgår, at efterretningstjenesten overvågede Jørgen Dragsdahl, at Information-journalisten blev beskrevet som agent samt at KGB-hovedkvarteret kaldte Jørgen Dragsdahl for 'nr.1' i Danmark.
Politiseret forskning
Man kan dog argumentere for, at historien skal forstås på sine egne præmisser, og at Den Kolde Krig ikke er tilstrækkelig på afstand til, at det kan ske på et objektivt grundlag. 
Der er stadig væk mange nulevende aktører, personlige opgør og regnskaber, som skal gøres op. Derfor kan forskningen blive politiseret og blive en del af en kulturkamp.
Men når man har valgt at åbne arkiverne for nogle få forskere, så som DIIS-udrederne Bent Jensen, journalist Hans Davidsen-Nielsen og PET-kommisionen, så bør man tage skridtet fuldt ud og åbne dem for alle.
Begrænsningerne skaber kun endnu flere uklarheder, betændte myter og spekulationer, uden at man nødvendigvis kommer sandheden nærmere.
Historieprofessorens medarbejdere kan altså ikke få den samme adgang til arkiverne, som PET-kommissionens folk har.
Eksempelvis kan Bent Jensen ikke få adgang til yderligere og meget afgørende oplysninger om den sovjetiske afhopper Oleg Gordijevskijs og KGB's virksomhed i Danmark i perioden.
En af de få personer, der har haft adgang til dokumenterne i PET's arkiver, er føromtalte Hans Davidsen-Nielsen, som karakteriserer Oleg Gordijevskij som ubetinget den største sejr for PET under Den Kolde Krig. Ifølge journalisten, så er den tidligere dobbeltagents ry som utroværdig aldeles overdrevet, hvilket modbevises af Oleg Gordijevskijs invitation til Det Hvide Hus af Ronald Reagan i sin tid.
Stort sort hul
Efterretningsmateriale er mange ting: Spekulationer, begrundede hypoteser, telefon- og rum-aflytninger samt direkte observationer. De sovjetiske agenter sugede næring af danske 'samtalepartnere' og fik aktiv bistand af danske medløbere og samarbejdspartnere. Endnu er vi dog langt fra at have fået et fyldestgørende billede af, hvem der var påvirkningsagent og hvem der ikke var.
Der er således meget, som tyder på, at der har været et stort sort hul i den hidtidige forskning i Den Kolde Krigs betydning i Danmark. Først og fremmest for at få afklaret på tilfredsstillende vis, hvornår et samkvem med Sovjetunionens repræsentanter var passende og ikke mindst, hvornår det var upassende. Kendsgerningen er nemlig den, at KGB konstant var på jagt efter indflydelsesagenter, som kunne tjene deres sag.
Lad nu forskerne på Center for Koldkrigsforskning få den nødvendige sikkerhedsgodkendelse, så de kan få påbegyndt deres arbejde med at kulegrave, hvad der skete i Danmark under Den Kolde Krig. Der bør også gives adgang til arkiverne for andre forskere, med henblik på at få gjort op med myter, uklarheder og spekulationer.
Jesper Kent Mortensen er cand. mag.

