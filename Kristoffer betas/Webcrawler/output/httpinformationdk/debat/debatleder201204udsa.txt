De udsatte børn



 Vi gjorde, hvad vi kunne.

Anny Winther, borgmester Rebild Kommune
5. februar, 2012
Med den viden vi har i dag, her 3-4-5 år efter, kan det godt ske, vi ville have handlet anderledes. Men den viden havde vi ganske enkelt ikke på det tidspunkt(…)

Anny Winhter til DR for godt en måned siden
Vi har svigtet de børn. Det står lysende klart.

Anny Winther, torsdag
Vi kalder dem ’udsatte børn og unge’. De er udsatte, fordi de lever i familier, hvor der er tvivl om forældrenes evne til at drage omsorg. De er sociale sager, som kræver, at lærere, socialrådgivere, kommunalforvaltninger og politikere holder et særligt vågent øje med dem. Med kategorien udsathed har samfundet påtaget sig et særligt ansvar. Disse børn og unge er dybt afhængige af, at det ansvar bliver taget alvorligt, for ingen andre taler deres sag. Men ansvaret svigtes gang på gang. I den forløbne uge faldt der dom i endnu en sag om misbrug og krænkelser i Rebild.Seksuelle krænkelser af børn har altid eksisteret. Formanden for Børnerådet, Lisbeth Zornig, udkom for nylig med sin personlige beretning om en barndom med vold, misbrug og svigt. Hun åbnende en sjælden dør ind til de familier, hvor løgnen er fundamentet i hverdagen, og hvor forældrene er eksperter i at sweet talke socialrådgiverne. »Der er et miljø, der er fuldstændig adskilt fra det almindelige samfund. Der er ikke noget rigtigt eller forkert, her er man drevet af lyst og overlevelse spædet op af store mængder hash, alkohol og piller. Her er der ingen normer eller moral at navigere efter, her navigerer man efter, hvad der er strafbart,« forklarede Lisbeth Zornig i Information. Og når truslen om tvangsfjernelse endelig bliver effektueret, følger en række af anbringelser i plejefamilier og på børnehjem.
Heller ikke her kan de udsatte børn altid regne med at finde tryghed. De historiske sager om drengene fra børnehjemmet Godhavn, Informations oprulning af lignende sager på andre institutioner og senest interviewet med ’Judith’, der blev anbragt som to-årig i 1983 og misbrugt i plejefamilien, vidner om, at disse sager ulykkeligvis altid har fundet sted, men flere bliver opdaget i dag. Samfundets holdning er, at det for alt i verden må forhindres – dog uden at det betyder undskyldning og erstatning til Godhavnsdrengene endsige en tilbundsgående undersøgelse, som det er sket i Norge.
Hvorfor er socialminister Karen Hækkerup (S) så nødt til fredag sammen med KL at komme med yderligere ti anbefalinger til, hvordan kommunerne skal blive bedre til at hjælpe anbragte børn? Fordi det gang på gang kommer frem, at kommunerne svigter. De opfylder ikke lovens krav, som en meget kritisk analyse fra Ankestyrelsen igen afslørede for nylig.
I Rebild-sagen havde kommunen modtaget 20 indberetninger om børnene i den familie, hvor en 56-årig biologisk far torsdag blev dømt for i årevis at have »bagbundet, kneblet og voldtaget løs på syv af sine ti børn«, som det hed i et retsreferat. Men derudover har Nordjyske Stiftstidende via aktindsigter afdækket, at flere revisionsrapporter har affødt alvorlig kritik af kommunens sagsbehandling på området tilbage fra 2007.
Der er tale om komplekse sager, som en sagsbehandler måske kun støder på én gang på 30 år. Kommunerne mangler viden og ressourcer. Forklaringerne er mange, men kravet om placering af ansvar vokser, jo flere sager offentligheden får kendskab til. Netop Rebild-sagen bliver nu fremhævet af jurister som en oplagt mulighed for at sagsøge en kommune. Det vil virke præventivt og kunne udløse store erstatninger til de misbrugte børn, fordi der ikke er blevet handlet i tide. Det er bedre at bruge pengene på at styrke kvalitet i det socialfaglige arbejde, lyder det fra KL. Men det er en sølle afværgemanøvre. Vi ser jo netop, at kommunerne gang på gang ikke lever op til hverken lovens bogstav eller deres ansvar i sager om udsatte børn – det gælder både de anbragte og børn som i Rebild-sagen. Hvis det koster lige så meget at handle, som det koster at lade være, vil kommunerne i hvert fald ikke længere kunne bruge økonomi som undskyldning for ikke at gribe ind i tide.

