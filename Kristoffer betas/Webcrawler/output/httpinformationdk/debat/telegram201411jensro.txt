Jens Rohde angriber Inger Støjberg i flygtningedebat
Rohde mener modsat partifælle ikke, man kan sætte en grænse for, hvor mange flygtninge Danmark bør tage imod.


 EU-parlamentarikeren Jens Rohde (V) har fået nok af at høre på sin partifælle Inger Støjberg og hendes meninger om flygtninge.
Senest har den politiske ordfører argumenteret for en ændring af Flygtningenævnet, der vil gøre det muligt at bremse for asyl til personer, som flygter fra områder med eksempelvis borgerkrig, men som ikke er individuelt forfulgte.
Læs også: V-opgør: Rohde skærper sin kritik af Støjberg
- Min ærlige oplevelse er, at siden Inger Støjberg blev sendt ind som politisk ordfører, så har jeg nærmest ikke hørt hende sige noget, som ikke handler om stramninger mod flygtninge, siger Jens Rohde til Ritzau efter at have lagt sin kritik af partifællen ud på Facebook.
- Krigen er en realitet, folk flygter for deres liv. Jeg så gerne, at vi fandt nogle fælles europæiske løsninger. Men ikke engang her er der nogen refleksion. Det eneste budskab er, at flygtningene skal vende snuden hjemad, siger han om de borgerkrigsramte syrere.
Læs også: Inger Støjberg efter Rohde-bombe: Appellerer til ro i V
Jens Rohde mener ikke, at Inger Støjbergs budskaber stemmer overens med Venstres oprindelige ideologi.
- Hvad sker der for mit gode gamle parti? Det er ikke det Venstre, jeg kender og er stolt af. Jeg kæmper for et Venstre med udsyn.
- Vi taler om folk, der flygter fra krig, og vi kan ikke fraskrive os ansvaret for at hjælpe. Vi er selv aktive i Irak med F-16-fly, og derfor har vi også et humanitært ansvar, siger han.
Læs også: Jens Rohde betænkelig ved Støjbergs kronik
Jens Rohde mener ikke, man kan sætte en grænse for, hvor mange flygtninge Danmark bør tage imod.
- Du kan simpelthen ikke sætte en grænse for antallet, for vi er i en krigssituation. Det er klart, at vi skal gøre, hvad vi kan, for at stabilisere områderne dernede. Men lige nu er der nogle mennesker, vi skal hjælpe, lyder det fra EU-parlamentarikeren.
Inger Støjberg har meget svært ved at forstå Jens Rohdes kritik.
- Det er klart, at når udlændingepolitikken sejler, og det vælter ind med asylansøgere, så fylder det meget både for mig og for alle andre. Jeg synes, det er vigtigt, at man siger tingene, som de er, siger den politiske ordfører.
- Når mennesker er i nød, så skal vi naturligvis gøre, hvad vi kan for at hjælpe. Men faktum er også, at vi kan hjælpe meget mere og mange flere, hvis vi gør det i nærområderne, og derfor er det også det, vi arbejder for, siger hun.
Læs også: V-folk stejler over Inger Støjbergs annonce-forslag
Det er langtfra første gang, at Jens Rohde går til angreb på partitoppen. Blandt andet var han en af de første til at kræve partiformand Lars Løkke Rasmussens afgang under forsommerens bilagssag.
