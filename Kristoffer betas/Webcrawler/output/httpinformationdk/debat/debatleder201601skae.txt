Skæbneår for TTIP
LEDER


 Mens den politiske debat i EU og Danmark er fuldstændig fokuseret på, hvordan man kan stoppe strømmen af nødstedte mennesker fra Mellemøsten, Afrika og Asien, foregår der et mere upåagtet arbejde for at åbne de europæiske grænser for amerikanske investorer og producenter – og vice versa. Om nogle uger mødes forhandlere fra EU-Kommissionen og det amerikanske handelsministerium til den 12. forhandlingsrunde om den såkaldte TTIP-aftale, den transatlantiske investerings- og handelsaftale der skal fjerne toldbarrierer og strømline regler og standarder på begge sider af Atlanten i forsøget på at blæse gang i den træge økonomiske vækst.Forhandlingerne bag hermetisk lukkede døre har nu stået på i to et halvt år, og ligesom EU’s ledere for et år siden udtalte ambitionen om at nå i mål i 2015, siger man nu, at 2016 bør være året, hvor TTIP-teksten kommer i hus.Selv om dette langtfra er givet, er det på høje tid at skærpe interessen – ikke mindst blandt trygt slumrende hjemlige medier – for det, der kan ende som et gigantisk transatlantisk indre marked. Nøjagtig som EU’s indre marked har vendt op og ned på de europæiske landes regler og lovgivning, øget konkurrencepresset, påvirket lønningerne og udfordret demokratiet, vil en TTIP-aftale med USA betyde endnu et ryk mod en neoliberal verdensorden med mindre regulering og mere kapitalistisk kappestrid som redskab til at presse omkostninger ned og væksten op. Og det skal, som understreget fra start af USA’s regering og EU-Kommissionen, være en »’levende aftale’, der åbner for stedse større lovgivningsmæssig konvergens over tid« mellem USA og EU. Det betyder på jævnt dansk, at f.eks. Danmark skal tage USA’s regering med på råd, hver gang man i fremtiden overvejer nye love og regler med handelsmæssig relevans.Samtidig skal TTIP etablere et transatlantisk voldgiftssystem, hvor f.eks. amerikanske investorer og virksomheder kan omgå EU’s nationale domstole og rejse direkte erstatningssager mod europæiske regeringer, hvis f.eks. ny miljølovgivning fratager dem en forventet indtjening – præcis som selskabet Transcanada netop har anlagt sag via den nordamerikanske NAFTA-aftale med et erstatningskrav på 100 milliarder kr. for Obama-regeringens nej til Keystone XL-olierørledningen.Disse og andre omkalfatringer af den eksisterende orden er forudsætningen for at skabe den vækst, som er TTIP’s mål. Spørgsmålet er, hvor megen – og hvilken – vækst, der kommer ud af øvelsen. Det 2013-modelstudie, som EU-Kommissionen selv har bestilt og vedvarende henviser til fra Centre for Economic Policy Research, taler om en BNP-gevinst for EU på 0,48 pct. efter en ti-årig indfasningsperiode for aftalen, dvs. knap en halv promilles ekstra BNP-vækst som årligt gennemsnit i denne periode – mindre end den statistiske usikkerhed på de løbende BNP-opgørelser.Studiet er blevet kritiseret, sådan som den slags modelstudier med mange antagelser altid kan kritiseres, og spørgsmålet er også, hvem der får andel i de mulige gevinster ved en aftale. Som Information kunne fortælle i går, viser det amerikanske landbrugsministeriums beregninger, at EU’s landbrug direkte vil miste eksportindtægter, mens amerikansk landbrug vinder ved en TTIP-aftale.Da forhandlingerne startede i 2013, var der nærmest udelt politisk begejstring. »Betydningen af det her kan næsten ikke overvurderes,« sagde f.eks. SF’s daværende handelsminister, nuværende partiformand Pia Olsen Dyhr. Siden er glansbilledet krakeleret og skepsissen rundt om i den europæiske offentlighed vokset markant. Blandt dagens hårde kritikere er tidligere statsminister Poul Nyrup Rasmussen (S) samt en veteran fra EU-Kommissionen, tidligere kabinetchef for EU’s handelskommissær, nu direktør i tænketanken Madariaga, Pierre Defraigne.»TTIP vil fragmentere den globale økonomi og øge risikoen for konfrontationer mellem handelsblokke uden at give nogen økonomisk nettogevinst for Europa,« har Defraigne sagt og karakteriseret TTIP som »et eksempel på bilateralisme, der løber ud af kontrol«.2016 kan meget vel blive afgørende for forhandlingerne om et transatlantisk indre marked. I betragtning af, at det kan få mere vidtrækkende konsekvenser for danskere og europæere end EU’s indre marked, vil det nok være passende at få gang i debatten. 
