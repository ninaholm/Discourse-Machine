Individuel ansvarlighed er gift for velfærdsstaten
Social- og arbejdsmarkeds-politiske besparelser retfærdiggøres med ønsket om at fremtidssikre velfærdsstaten. Men når man råber på individuel ansvarlighed og fratager de svageste de ressourcer, der skal til for at deltage i det demokratiske fællesskab, afmonteres velfærdsstaten
Forsøget på at afhjælpe sociale problemer og skabe mere lighed er blevet afløst af initiativer, der går ud på at gøre den enkelte individuel ansvarlig over for både konkurrenceevne, økonomiske prioriteringer og samfundsøkonomi, skriver Johannes Andersen.  På billedet demonstration i Aarhus mod arbejdsløshed.


 
	I hvilken udstrækning kan man blive ved med at kalde en stat for en velfærdsstat, når den ikke længere er indrettet til at afhjælpe sociale problemer for forskellige grupper i befolkningen? Og når den derfor heller ikke længere er indrettet til at give alle samme reelle muligheder for at gøre sig gældende i det demokratiske fællesskab?

	Selvfølgelig kan man kalde en stat for en ’velfærdsstat’, så længe man ønsker det, og få andre til at gøre det samme. Men på et tidspunkt kan afstanden fra de organisatoriske realiteter og de idealistiske italesættelser af en velfærdsstat blive så stor, at det ikke længere giver mening. Bortset fra at det i Danmark lyder bedre, når man taler om, at givne initiativer er en del af forsvaret for velfærdsstaten.

	Det rejser spørgsmålet om, hvad en velfærdsstats grundlæggende paradigme er, ligesom det selvfølgelig også åbner for en diskussion af, hvad en stat kan være, hvis den ikke længere er en velfærdsstat. En autoritær stat? En elitær stat? En markedsstat eller en konkurrencestat?

	Spørgsmålet bliver mere og mere påtrængende i lyset af de seneste 15-20 års organisatoriske omstruktureringer af velfærdsstaten og måske også på baggrund af den nuværende regerings identificering af et fælles mål. Kan man blive ved med at tale om en velfærdsstat, når dens politikere og institutioner agerer ud fra en præmis om, at der ikke er råd til at løse sociale problemer for en voksende gruppe af gamle.

	Når det fremhæves, at der ikke er råd til i længere tid at betale understøttelse til arbejdsløse, der som følge af krisen, eksport af arbejdspladser eller import af fremmed arbejdskraft står uden arbejde. Når det er den almindelige opfattelse, at der er for mange på overførselsindkomst, og at der derfor ikke er råd til at gøre det optimale for dem.

	Spørgsmålet er, hvor længe man kan blive ved med at tale om en velfærdsstat, når velfærdsstaten i stigende udstrækning er drevet af en logik, der går ud på at spare på sociale ydelser, samtidig med at personer med sociale problemer motiveres eller tvinges til at tage et arbejde eller selv gøre noget for at løse egne problemer.

	Der er næppe mange i det danske samfund, der ikke vil være deres problemer foruden, men af forskellige grunde har de vanskeligt ved at komme ud af den sociale klemme. Velfærdsstatens sikkerhedsnet har været en vigtig støtte for dem. Hvor længe kan man opretholde forestillinger om, at den nuværende velfærdsstat er med til at garantere en minimal tryghed for dem?

	De stærkes fællesskab

	Traditionelt set har velfærdsstatens været drevet af en ambition om at sikre, at dens borgere kan indgå som aktive deltagere i det demokratiske fællesskab. At alle uden undtagelse skulle have mulighed for at blive demokratiske medborgere med lige indflydelsesmuligheder. Den bærende tanke var, at ved at sikre borgerne mod sociale problemers begrænsende effekt og ved at sikre lighed fik alle mulighed for at blive aktive medborgere i et demokratisk fællesskab.

	Og det var ikke bare sociale problemer, der skulle afhjælpes. Folk skulle dannes og uddannes, så de kunne deltage i fællesskabet. De skulle i skole, have adgang til kultur og folkeoplysning. Uden skelen til økonomi og status. Velfærdsstaten var kort sagt målrettet mod at styrke det demokratiske fællesskab, hvor alle skulle inkluderes som medborgere. I praksis er det en vanskelig øvelse. Ingen tvivl om det. Folk kan blive hængende i de sociale problemer så længe, at de mister evner og vilje til at komme videre. På trods af massiv hjælp. De kan også blive motiveret til at snyde systemet. Ligesom det også i praksis kan knibe med det aktive, når det drejer sig om det demokratiske fællesskab.

	Pligten i centrum

	Der indgår også et fællesskab som bærende perspektiv for de aktuelle organisatoriske og politiske ambitioner i udviklingen af staten. Men det demokratiske perspektiv er blevet afløst af et økonomisk perspektiv. Og forsøget på at afhjælpe sociale problemer og skabe mere lighed er blevet afløst af initiativer, der går ud på at gøre den enkelte individuel ansvarlig over for både konkurrenceevne, økonomiske prioriteringer og samfundsøkonomi.

	Udviklingen fører til en ændret vægtning af balancen mellem rettigheder og pligter. Hvor der i den traditionelle velfærdsstat lægges stor vægt på rettigheder – både de sociale og især demokratiske, står pligterne nu står i centrum. Hvor det i den traditionelle velfærdsstat var fællesskabet, der blev opfattet som bærende for et demokratisk engagement, er det i dag den enkelte, der opfattes som den ansvarlige over for de overordnede økonomiske ambitioner om at gøre det godt i forhold til konkurrenceevnen og samfundsøkonomien.

	Selv om det tilsyneladende ikke forholder sig sådan, når politikere taler, er begge dele politisk bestemte ambitioner. Det var en politisk ambition om at sikre alle et demokratisk medborgerskab, der var drivkraften bag den traditionelle velfærdsstat.

	Den politiske ambition i dag er at give alt til arbejdspladser og konkurrenceevnen. Det betyder afsavn for den enkelte – man er personlig ansvarlig for at gøre noget: Uddanne sig, knokle mere, tage muligt arbejde og så videre. For der er ikke råd til andet, lyder det. Skattetrykket er en tilsyneladende hellig størrelse, som politiske ambitioner ikke kan ændre på. Bortset fra at ret mange politikere gerne så, at det blev mindre.

	Men skattetrykket er ikke en naturlov. Det er et resultat af politisk bestemte ambitioner og begrænsninger. Når man engang tog sig råd til at hjælpe de mange, var det for at realisere velfærdsstatens ambition om et demokratisk fællesskab. Og det kostede, ingen tvivl om det.

	Faxe Kondi-frihed

	Spørgsmålet er, hvad det er for en ambition, man nu vil realisere. Den udbredte præmis lyder, at der ikke længere er råd til en velfærdsstat i den kendte udgave. Men det betyder i realiteten, at der altså heller ikke er råd til et demokratisk fællesskab. For et reelt demokratisk fællesskab er afhængigt af, at alle borgere, uanset social situation, kan deltage aktivt. Det ønsker man så reelt ikke i dag.

	Hvis ikke det er et demokratisk fællesskab, man vil fremme, hvad er det så? Ja, pointen er, at den enkelte skal være individuel ansvarlig over for det økonomiske fællesskab, for at sikre at den enkelte samtidig kan opnå den frihed, som flere penge på lommen kan give. Spørgsmålet er, hvad det er for en frihed, der er tale om. Forbrugets frihed, formodentlig. Jagten på billige sodavand, madvarer, hvidevarer, elektroniske gadgets, mobiltelefoner og det mest hippe inden for tøj og design.

	Her er det på sin plads at gentage nogle fundamentale spørgsmål til dem, der i dag ’forsvarer’ velfærdsstaten gennem disciplinering og understregning af den individuelle ansvarlighed. Hvorfor kan man stadig kalde den danske stat en velfærdsstat, når den nu ikke længere er universel i sin tilgang til de sociale problemer og det demokratiske fællesskab?

	Er der ikke i praksis tale om en autoritær konkurrencestat? Og er dens grundlæggende ambition ikke, når alt kommer til alt, at fremme individuelt forbrug på bekostning af et demokratisk fællesskab? Hvorfor ikke kalde tingene ved deres rette navn?

Johannes Andersen er samfundsforsker og lektor ved Institut for statskundskab, Aalborg Universitet

