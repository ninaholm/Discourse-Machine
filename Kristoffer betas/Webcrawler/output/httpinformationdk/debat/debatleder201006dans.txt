Danske tilstande i Sverige



 Sverige er neutralt, Sverige er en undtagelse fra normaliteten. Det er svensk selvforståelse i en nøddeskal. Under Anden Verdenskrig undgik Sverige besættelsen, og efterfølgende valgte man ikke at tilslutte sig NATO. Sverige skal være alliancefrit og neutralt, lød argumentet. Og sådan har vores naboland opfattet sig selv siden. Der var en grund til, at man ikke tilsluttede sig EU i første omgang - man ville hellere være neutral. Det er da også derfor, svenskerne ofte bliver taget frem som den gode storebror. Som eksemplet med den anstændige tone og den ordentlige debat. Da Muhammed-krisen ramte Danmark i 2005 måbede svenskerne. De mente ikke, at det var en debat, der vedrørte dem. De så det som et dansk anliggende, noget, der skete, fordi danskerne havde et parti som Dansk Folkeparti og en avis som Jyllands-Posten. Det kunne aldrig ske i Sverige.
Det kom som et chok for svenskerne, da den svenske tegner Lars Vilks i 2007 tegnede sin Muhammed-hund. De kunne knapt tro det, da svenske flag blev brændt af i Islamabad, og de reagerede ved at tage afstand. Ved at sige, at Lars Vilks selv var ude om trusler og fatwaer, fordi han havde krænket og provokeret. Ikke fordi de betvivlede ytringsfriheden, for selvfølgelig havde Lars Vilks ret til at publicere sin tegning. Men hvis man ikke brugte sin ytringsfrihed til andet end at sige, at naboen var en idiot, kunne det være lige meget. Men efterhånden er det ved at gå op for svenskerne, at et neutralt standpunkt ikke er muligt. I foråret blev amerikanske Jihad Jane og hendes syv medsammensvorne anholdt for mordkomplot på Vilks, for nylig blev han overfaldet til sin forelæsning på Uppsala Universitet - det er foreviget på Youtube - og nogle dage efter forsøgte man så at brænde hans hus ned. Pludselig begyndte avisredaktører og debattører at råbe op om, at ytringsfriheden skal forsvares. Pludselig er svenskerne begyndt at diskutere ytringsfriheden som princip. Det er lidt som i Danmark. Bare for fem år siden.

