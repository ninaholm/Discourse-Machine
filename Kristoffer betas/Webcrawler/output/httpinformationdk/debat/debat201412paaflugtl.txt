På flugt fra lovens lange jyske arm
Som menneske undres man af og til over sine egne valg. Det gjorde jeg for eksempel dengang jeg flygtede fra politiet på min gamle herrecykel. Her er tredje indslag i adventskalenderen om de dummeste ting, jeg har gjort under påvirkning af alkohol


 Jeg havde været i byen på en eller anden måde, men jeg husker ærligt talt ikke hvor eller hvordan. Det er heller ikke så vigtigt. Jeg var i hvert fald på vej hjem og fulgtes med en veninde hen ad cykelstien langs med søerne i København i retning mod Østerbro. Vi standsede ved et lyskryds og ventede på grønt.
Jeg vil skyde på, at vi har været 16-17 år gamle. Ingen af os havde lygter på cyklen. Jeg var ikke engang specielt fuld, hvilket gør mine dispositioner de følgende tre-fire minutter endnu mere uforklarlige.
Lyset havde netop skiftet til gult, da en hvid patruljevogn rullede op bag os og blinkede med lygterne. Fandens. Jeg var på SU og var ikke i humør til at blive bon’et for at cykle rundt uden lygter på. Min veninde steg af sin cykel og kiggede beklemt på mig.
I det øjeblik traf jeg en hurtig beslutning. Eller det vil sige: Den risikovillige del af min hjerne fik en fiks ide, og den fornuftige del vågnede først op, da jeg allerede var halvvejs ude i lyskrydset.
»Hvad sker der dog?,« indvendte mit søvndrukne overjeg.
»Hvis de strissere vil have mine penge, så må de fange mig først!« lød det fra den bagerste del af min reptilhjerne.
Min krop adlød ordren, og jeg tonsede ned ad Nørre Søgade på min sorte herrecykel. De to betjente satte efter i den hvide Ford og slog blinklyset til. Bilen åd hurtigt mit forspring, men jeg havde endnu et es i ærmet, som nok skulle narre ordensmagten.
Jeg drejede ned ad en sidegade og ventede på, at bilen fulgte efter. Da betjentene var drejet om hjørnet, vendte jeg 180 grader, kørte op på fortovet og susede lige forbi patruljevognen i den modsatte retning og tilbage ud på Nørre Søgade, mens de var parkeret i en snæver sidegade.
Jeg stod op i pedalerne og huggede af sted med blodet pumpende gennem lungerne og min varme seng i tankerne. Nu skulle jeg bare finde en ny sidegade at forsvinde ned ad, og så var jagten forbi. Jeg var genial.
Men den dukkede aldrig op, sidegaden. Det gjorde til gengæld de to betjente i den hvide Ford, der knurrende nærmede sig bag mig igen. På min venstre hånd var kun vand. På min højre en lang mur, der syntes at fortsætte i det uendelige.
Bilen skar ind over cykelstien og blokerede min videre flugt. Jeg tror ikke, jeg ligefrem stak hænderne i vejret, men det var lige før, og jeg overgav mig i hvert fald uden yderligere kamp. Mine lunger føltes, som om de var ved at eksplodere.
En tydeligt misfornøjet betjent steg ud af passagersiden og smækkede bildøren med et klonk. Han gav mig et puf, så jeg næsten røg af cyklen.
»Hvad laver du egentlig?« spurgte han og gav sig til at visitere mig.
I teorien et meget rimeligt spørgsmål. Men var det ikke åbenlyst? tænkte jeg. Jeg forsøgte jo for pokker at slippe for en bøde.
»Har du noget på dig, du ikke må have? Hash? Stoffer?«
»Nej, nej, nej. Jeg er bare flad.«
Men mit tapre flugtforsøg havde været spildte kræfter.
»Nu skriver jeg en bøde til dig. Ikke så meget, fordi du kørte uden lygter. Men mest fordi du var så dum at flygte,« konstaterede betjenten uden at løfte blikket fra blokken.
Han stak mig papiret, satte sig ind i Ford’en igen og gled videre ud i natten.
Jeg stod og skumlede lidt for mig selv i mørket. Så fik de mig alligevel. Af en eller anden grund generede det mig grænseløst, at betjenten havde haft en jysk dialekt. Hvem troede han egentlig, at han var? Var han ikke bare en af den slags landsbypansere, der kom til storbyen og lod bødeblokken gløde helt uhæmmet og aldrig selv havde så meget som overvejet at gå over for rødt? Helt uden forståelse for de uskrevne koder, som hersker blandt dannede mennesker i storbyen. Fy for fanden.
Kort efter kom min veninde trillende på sin cykel. Tydeligt forundret over min vilde flugt. Men også glad, fordi min afledningsmanøvre havde reddet hende fra selv at skulle betale en bøde for sine manglende cykellygter.
Pludselig gik det op for mig. Selvfølgelig! Jeg var jo en helt. Det var derfor, jeg var stukket af. Sikke en ridderlig og selvopofrende ven jeg havde været. Sådan at lede politiets opmærksomhed over på mig selv for at redde min veninde. Selvfølgelig. Jeg var en helt.
Sebastian Abrahamsen er journaliststuderende.
Klummen er udtryk for skribentens egne holdninger

