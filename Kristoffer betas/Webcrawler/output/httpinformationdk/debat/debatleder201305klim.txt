Klimasnak



 Der er heldigvis mange måder at redde verden fra klimakatastrofer. En stor global, juridisk forpligtende klimaaftale er ikke en af dem. Enten kommer den for sent og bliver for svag til at vende udviklingen, eller også kommer den slet ikke.
Det er den nøgterne vurdering, man må anlægge i lyset af den sendrægtige forhandlingsproces, der fortsat foregår i FN-regi med afsæt i Klimakonventionen fra 1992. Det er nu otte år siden, man som videreførelse af den tidsbegrænsede Kyoto-protokol søsatte den proces, som i denne uge har skullet tage endnu et lille skridt på vejen via en forhandlingsrunde i Bonn. Som bekendt skulle processen være afsluttet tilbage i 2009 med en global aftale på COP15 i København, men enhver ved, hvorledes det gik, og hvordan de skuffede forventninger lammede den folkelige klimabevægelse i mange lande. Den nye ambition er sidst i 2015 at kunne underskrive, hvad der kaldes ’et juridisk instrument eller et vedtaget resultat med juridisk kraft’, til ikrafttræden fra 2020. Det er otte års forsinkelse i forhold til den tilstræbte København-aftales startår, 2012.
Som beskrevet her i avisen torsdag er verden allerede nu ved at bevæge sig hinsides den atmosfæriske koncentration på 350-400 ppm CO2, som skal respekteres, hvis den globale opvarmning skal kunne holdes under de to grader, verdenssamfundet har vedtaget som smertegrænse.
Denne uges møde i Bonn har ikke skullet tage store beslutninger, og måske netop derfor har iagttagere kunnet rapportere om en uvant god stemning. Det kan dog ikke skjule, at modsætningerne fortsat er store og forventningerne til en mulig aftale i 2015 tilsvarende små.
»Vi sidder her og taler, taler, taler, men der er ikke mange tegn på handling, der kan matche omfanget af den udfordring, vi er konfronteret med,« siger en af veteranerne blandt forhandlerne, Tewolde Egziabher fra Etiopien, til Irish Times.
»De største konsekvenser af klimaændringer mærkes i verdens fattigste lande. Vi har præsenteret nogle meget seriøse forslag til, hvad der bør gøres, men er der nogen, der lytter til os,« spørger den etiopiske chefforhandler, som bl.a. har foreslået at fastsætte »en fair og ligelig« CO2-kvote pr. person her på kloden.
Når dét ikke har gang på jord, er det blandt andet, fordi USA insisterer på, at de enkelte lande i en 2015-aftale selv definerer deres ’bidrag’ – ikke ’forpligtelse’ – til kommende CO2-reduktioner. Det for længst vedtagne mål om højst to graders opvarmning forestiller man sig altså ikke nået via en beregnet byrdefordeling mellem nationerne baseret på f.eks. velstand og udledning pr. indbygger, men derimod på, hvad nationerne hver især finder passende at bidrage med. Denne lidet forpligtende ’bottom up’-tilgang meldes en række lande nu at bakke op, og det foruroliger bl.a. klimarådgiver hos Folkekirkens Nødhjælp, Mattias Söderberg: »Erfaringen viser, at det langtfra bliver nok, når landene mindsker udslip ud fra egne prioriteringer,« påpeger han.
Samtidig står USA fast på at ophæve den eksisterende Kyoto-aftales skelnen mellem i- og u-lande, således at også buldrende vækstøkonomier som Kina og nyrige u-lande som Qatar bliver bundet af aftalen på linje med i-lande. Det kan der være ræson i – Qatar har f.eks. verdens højeste udledninger pr. person – men bl.a. Kina og Indien afviser kategorisk forslaget, og dermed er man tilbage til dansen på stedet fra Bella Center for snart længe siden.
Det er – bortset fra CO2-regningen fra de mange flyrejser – i orden, at verdens lande bliver ved at mødes til klimadrøftelser. Det holder meningsudvekslingen i gang og kan måske føre til mindre delaftaler. Men den internationale offentlighed, de grønne organisationer og alverdens medier skal ikke begynde at opbygge nye højtflyvende forventninger til Paris-mødet i 2015. ’Altellerintet’-strategien blev med mange gode kræfters medvirken testet op til COP15 og slog så smerteligt fejl.
Den store omstilling af den globale økonomi til klimavenlighed, som chefen for FN’s klimasekretariat, Christiana Figueres, appellerede om i Bonn, skal komme andre steder fra. Og er gudskelov på vej. Fra civilsamfund, virksomheder, byer og kommuner rundt om i verden.

