Vil du behandle dine kære, som var de hunde?
Hvad enten vi indfører aktiv dødshjælp eller ej, opstår der problemer. Men i sidste ende er mennesker i modsætning til dyr ikke nogen, vi afliver, men medmennesker, som vi hjælper, når livet gør allermest ondt


 Jeg stod på stuen sammen med sygeplejersken. Pludselig råbte patienten ad os: ’Havde jeg bare været en hund, så havde I gjort det af med mig’. Sygeplejersken svarede nærmest pr. refleks: ’Jamen, det er du ikke, og nu vil vi gøre alt, hvad vi kan, for at hjælpe dig’. Da hjælpen kom, forsvandt patientens ønske om at dø, og hun døde nogle uger senere.
Debatten om aktiv dødshjælp indeholder ofte en sammenligning mellem mennesker og dyr. Vi hører derfor jævnligt argumentet om, at vi behandler dyr bedre end mennesker, fordi vi afliver hunden, når den lider og er uhelbredelig syg. Men vil du behandle dine kære, som var de hunde?
Det er ganske rigtigt, at vi her i landet afliver tusindvis af dyr hver eneste dag, i modsætning til mennesker, som det endnu ikke er tilladt at aflive. Det interessante er, at det alene er i debatten om aktiv dødshjælp, at mennesker sidestilles med dyr. I visse tilfælde hører man dog det omvendte argument i forbindelse med diskussioner om dyrevelfærd, hvor det lyder at dyr behandles ’umenneskeligt’. Men mennesker er ikke dyr! I modsætning til dyr er vi fornuftsvæsener, der kan vælge. Dyr kan ikke vælge, men lever gennem instinkter.
Der vil aldrig være en hund, som ønsker aktiv dødshjælp. Selv den gamle halte hund, vil ofte kæmpe imod en aflivning. Men de fleste hunde bliver alligevel aflivet på et tidspunkt, hvilket skyldes, at vi som mennesker vurderer, at livet ikke har værdi længere. Men lad os forestille os, at vi begynder at aflive de mange mennesker, som vi skønner har et uværdigt liv. I så fald ville vi få meget travlt.
Føler sig til besvær
Jeg ved, at der med stor sandsynlighed kommer en dag, hvor min hund bliver halt eller svært syg, og hvor det bliver mit lod at køre den sidste tur til dyrlægen, hvilket forhåbentlig først bliver om mange år.
Men hvordan reagerer vi, når vores allernærmeste medmennesker bliver svært syge? Hvordan reagerer vi, når livet gør allermest ondt og er svært at bære. Hvordan reagerer vi, når det menneske, vi holder allermest af, nu lever i frustration, angst, smerte og magtesløshed? Hvordan reagerer vi, når netop dette menneske i modsætning til hunden siger: Lad mig dø nu!
Bør vi åbne for en lovgivning, hvor det er tilladt at tage livet af dette menneske?
»Nu kommer jeg for at hjælpe dig, jeg tager livet af dig i barmhjertighed!«
Personligt vil jeg ikke udelukke, at der er situationer, hvor det er værdigt. Men jeg vurderer ikke, at den bedste hjælp er en generel juridisk åbning for denne praksis. Vi skal ikke holde i live for enhver pris, og vi skal blive bedre til at stoppe udsigtsløs behandling og lade dø. Men netop i disse situationer vil mennesket ikke være en hund og bør ikke reduceres til at være en hund. Som mennesker kan vi vælge og pendulere mellem ønsket om at leve og om at dø.
Her bør vi medtænke de mennesker, der ligger og tænker, at de som hunden er familien til last. Tænk om dette menneske føler sig til besvær, og som det sidste ønske vil tage imod denne værdige hjælp – aktiv dødshjælp, primært fordi det i andres øjne er uværdigt at se på. Kan vi udelukke denne situation? Jeg tror det næppe.
Vi skal smertelindre
Men vi står med et dilemma. Hvad enten vi indfører aktiv dødshjælp eller ej, opstår der problemer. Centralt i dette dilemma står spørgsmålet om, hvordan vi imødekommer det menneske, som i modsætning til hunden klart har valgt og ønsker at dø på et bestemt tidspunkt? Her tror jeg, vi alle kan blive enige om det vigtigste. Vi kan blive enige om, at et menneske, der ønsker aktiv dødshjælp, har brug for hjælp. Spørgsmålet er, hvordan vi hjælper bedst?
Vi kan blive enige om, at vi skal smertelindre, så godt vi kan, hvilket er muligt i langt de fleste situationer.
Vi kan sikkert også blive enige om, at vi ikke skal holde i live for enhver pris, men hjælpe i det liv, der er, og netop dér, hvor patienten er.
Men personligt mener jeg, at vi bør behandle mennesker bedre end dyr. Mennesker er derfor ikke nogen, vi afliver, men medmennesker, som vi hjælper, når livet gør allermest ondt. Hunden gør os menneskelige, når den er halt.
Men det er kun mennesker, der kan gøre os til medmennesker, når livet gør ondt. Her handler det ikke om at holde i live eller stoppe livet. Det handler om være dér, hvor mennesket er.
Jacob Birkler er formand for Det Etiske Råd

