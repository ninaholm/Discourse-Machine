VM i moral
Fodbold er kun et problem for dem, der ikke har andet at tage sig til. For andre er det underholdning, måske endda moralsk oplysende
Ronaldo er kun noget selv, når han accepterer, at han er en del af en større sammenhæng. Det glemte han. Derfor var han ingenting i Brasilien.


 Jeg har altid holdt meget af den franske forfatter Albert Camus. Han gjorde ikke en dyd ud af ikke at have et plot, men forholdt sig aktivt til det, som skete. Og i disse uger er jeg nok ikke den eneste, som nærer en vis veneration for Camus – om ikke af andre grunde, så i hvert fald for hans kommentar om, at alt, hvad han vidste om moral, havde han lært fra fodbold.
Det kan være rart at alliere sig med Camus som et forsvar for de mange timer i sofaen, som et fodboldverdensmesterskab unægteligt betyder for mange. Men det er vigtigt at understrege en ting: Camus henviser til selve det at se eller deltage i fodbold, som berigende. Han tænker ikke på de mere eller mindre moralske kommentarer, som eventuelle sportsjournalister kommer med.
Og hvad har man så kunnet lære, rent moralsk, hvis man som jeg følger sporadisk med i VM i fodbold?
Moral handler om de fundamentale basisværdier, der dikterer ordentlig opførsel inden for et bestemt samfund eller kultur. Moral og sport hænger sammen, da mennesker interagerer i alle former for sport. Moral involverer altid andre mennesker, der findes ikke en personlig moral. Endvidere er ikke alle beslutninger moralske. De er forbeholdt de værdier, som betyder mest. I sportens verden er det fairplay. Grundspørgsmålet er: Hvad er fair?
Sherlock Holmes bider ikke
Af dette VM har man blandt andet kunnet lære, at det ikke kun er frustrerede børn, som bider. Det kan voksne mænd også gøre. I begge tilfælde vækker det bekymring og afsky. Det kan være svært at se, hvordan et bid er værre end en skalle, en knytnæve eller at karatespark, som fodboldspillet også er fuldt af. Personligt vil jeg foretrække, at min søn på knap fire år bider, fremfor at nikke skaller. Bidet virker mere instinktivt. Man er bogstaveligt talt ude, hvor man ikke længere kan bide over det, som man konfronteres med. Presset og forventninger er anderledes for et barn end for en professionel fodboldspiller, men reaktionen er den samme.
At biddet vækker forargelse skyldes dog ikke det barnagtige. Snarere det dyriske. At nikke en skalle er et trin op ad civilisationens moralske stige – i fodboldens verden. Hos børn er det derimod en bekymrende udvikling. Tilsvarende er en knytnæve nærmest heroisk – både på og uden for banen. Sherlock Holmes bider ikke, han nikker ikke skaller, men han er en god bokser. Sådan er sande gentlemen. De ved, hvornår fornuften har nået sin grænse, og det er tid til at danse med hænderne hævet som to missiler foran ansigtet.
Optaget af fortiden
Fodbolden har også lært os, at dommerens verbale autoritet er aftagende. I stedet for at sige hertil og ikke længere, må han nu tegne hvide streger på grønsværen. På den måde behandles fodboldspillerne lidt som dyr (som dog ikke må bide!). Ingen forventer, at en fodboldspiller kan blive stående, indtil dommeren fløjter. Ingen forventer, at en fodboldspiller ved, hvor langt ni meter er. Derfor har dommerne valgt at tegne et streg i græsset. Dommerne prøver at gøre det lettere ikke at kvaje sig.
Udover den hvide spray er der også kommet en ekstra dommer plus en masse kameraer. Nogle af dem sidder på mållinjen. Er bolden inde eller ude? Det er det, det hele drejer sig om: mål.
Alle kameraerne i fodboldspillet har lidt samme effekt, som fotografier og filmklip i det daglige liv. De svækker ens hukommelse. De svækker ens tilstedeværelse. Og de svækker den kollektive hukommelse. Gentages et hvilket som helst øjeblik ikke, er det næsten som om, at det ikke har eksisteret. Tænkt bare på alle dem, der tager billeder af sig selv og skriver om sig selv i et væk på Facebook. De er sjældent tilstede. Jo mere aktive, desto mere tomhed.
Det minder lidt om episoden med bidet. En spiller bed en anden. Det var et bid, som alle talte om, men som ingen reelt så, da det skete. Moralen synes at være, at vi i stigende grad tillægger værdi til det, som vi ikke har set, det vil sige oplevet og erfaret, fordi vi sikkert var optaget af at redigere det, vi lavede en lille time før. Vi er optaget af fortiden i vores jagt på at skabe en bedre fremtid.
Eksempelvis valgte FIFA at straffe den mand, som bed en anden spiller hårdt, for at sende et signal. Signalet er dog reelt hverken større eller mindre, end det var før: Du må ikke bide i fodbold. Straffens hårdhed tjener altså ikke andet end at følge den umiddelbare folkestemning. Udover at bide, må fodboldspillere heller ikke slå, løfte benene i tacklinger, bruge hænderne som markspiller, sige grimme ting, f.eks. racistiske eller seksuelle til hinanden.
Fra sofaen kan man se, at tilskuerne ser ud til at more sig – uanset om kampen er god eller dårlig. Nedtrykte fans rejser sig og jubler hysterisk, fordi de ser sig selv på storskærmen. Intet er med andre ord så slemt, at ens eget billede i fuld størrelse ikke kan hjælpe på humøret. Igen er Facebook og Instagram et godt eksempel på, hvordan ingenting synes af mere, når det forstørres.
Hertil er ikke langt nok
Heldigvis kan man stadigvæk lære det vigtigste, når det drejer sig om moral, nemlig: De hold, som spiller mest seværdigt, har ikke partout de bedste fodboldspillere, men de besidder en eksemplarisk vilje til handling. Viljestyrke, selvkontrol og disciplin kombineret med drømme, der vækker stærke følelser, så stærke, at motivationen blomstrer. Det er værdifuldt. De bedste hold er motiverede af selve glæden ved at gøre det, de gør, når de spiller fodbold. De fremmer løbende egne og medspillernes præstationer.
Fodbolden viser os, at fairness ikke handler om medfødte talenter, men om at alle kan nå langt i kraft af disciplin og viljestyrke. Kombineret med en smule mod og fantasi. Sådan er det også uden for fodboldbanen.
Selv om vi desværre har organiseret vores samfund på en måde, der minder om en fodbolddommer, der er gået grassat med sin hvide spraymaling. Hertil. Ikke længere. Følg denne vej mod målet.
Lykkeligvis tager nogle alligevel udfordringen op. De viser, at hertil ikke er langt nok. Enkelte nationer viser, at noget ikke er værdifuldt, før det korresponderer med en fundamental livskraft, nemlig et ønske om at blive bedre. Ikke bedre til at sælge rundstykker, men til at leve et rigt liv. Tyskerne viste endda, at Emma Gads høflighedsmoral er død. De spillede ærligt og modigt, selv om det betød, at værten ikke blev behandlet pænt.
Holdet er en del af dig selv
Når sporten er bedst, kan jeg identificere mig med den aktive og følelsesmæssige involvering, som atleterne udviser. Fornuftens stemme handler ikke overilet, som når en bider en anden, og en tredje derefter straffer den første, som var der tale om en voldtægt. Nej, en spiller forholder sig aktivt til et problem, når han begejstret lader en holdkammerat overtage sin plads på banen, fordi han ved, at han har spillet en dårlig kamp. Pointen er, at holdet er en del af ham selv. Eller sagt anderledes: Ronaldo er kun noget selv, når han accepterer, at han er en del af en større sammenhæng. Det glemte han. Derfor var han ingenting i Brasilien.
Den overordnede moral må være: Fodbold er kun et problem for dem, der ikke har andet at tage sig til. For andre er det underholdning, måske endda moralsk oplysende. Det hele afhænger af ens forhold til det, som sker. Selv i sofaen kan du være enten passiv eller aktiv.
Finn Janning er filosof
 

