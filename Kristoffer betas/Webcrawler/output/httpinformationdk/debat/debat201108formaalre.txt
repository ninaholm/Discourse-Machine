Var der formål med reformen?

At man erstattede amterne med Regionerne, der kun tager sig af sundhedsvæsenet, var et figenblad.


 Den 20. juni 2002 udtalte daværende indenrigsminister Lars Løkke Rasmussen i Folketingets Kommunaludvalg, at reformer af amt- og kommunestrukturen ikke burde komme nedefra, dvs. fra de amter og kommuner, der måtte ønske det.
Han vidste godt, at en kommunalreform ovenfra ville kunne skabe splittelse i Venstre, som traditionelt har stået for nærdemokrati og decentralisering. Hverken inden for hans eget parti eller i regeringen var det ved valget året før blevet diskuteret, om der var brug for en reform. Eksperter var også generelt enige i, at den eksisterende kommunestruktur fungerede rimeligt godt.
Ikke desto mindre skulle der ikke mere til end en meningsmåling i Berlingske tre uger efter som viste lav vælgeropbakning bag amterne til at få regeringspartiet til at vende på en tallerken.
Den 9. august nedsatte daværende statsminister Anders Fogh Rasmussen en strukturkommission, der skulle undersøge behovet. Men allerede flere måneder inden kommissionen afgav rapport i januar 2004, fastslog han, at der ville komme en reform.
Hvis man i dag analyserer forløbet, står det klart, at kommunalreformen blev presset igennem af tre interesser: Dels af de store kommuner i KL, som ønskede at øge deres magt, dels af Finansministeriet, som ønskede at kunne styre de større og mere ensartede kommuner mere effektivt end før. Men ikke mindst af et Venstre, hvis landspolitiske top var parat til at ofre 'det nære samfund' til fordel for 'det effektive samfund'.
Demokratisk figenblad
Her var man nemlig helt på det rene med, at større kommuner ville gøre det lettere i rentabilitetens navn at nedlægge små sygehuse, gymnasier og andre uddannelsesinstitutioner. Og man var også klar over, at dette, sammen med de stadige sammenlægninger af landbrugsejendomme, med tiden ville føre til sammenbrud af små lokalsamfund og medføre en affolkning af landets udkantsområder.
Nu, hvor statsminister Lars Løkke Rasmussen har besluttet at nedlægge regionerne, kunne man fristes til at konkludere, at han har fortrudt sit store, politiske svendestykke, som blev sat i gang af en meningsmåling i en hovedstadsavis. Men det ville være forkert.
I virkeligheden var oprettelsen af regionerne blot et demokratisk figenblad, der skulle dække over et bagvedliggende formål, der handlede om modernisering og en central styring, som skulle gøre Danmark mere konkurrencedygtigt i en global sammenhæng.
Derfor kan det ikke undre, at han nu skaber splittelse inden for sit parti, der snart går til valg i større splid med sin egen identitet end nogensinde. Specielt i landets yderområder.

