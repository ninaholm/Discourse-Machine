Lægesjusk, liv, død og genopstandelse
Når liv, død, sorg, smerte og ikke mindst et lille mirakel dominerer en historie, får den en gennemslagskraft, som overtrumfer alt andet


 Det var enhver dokumentarists våde drøm. Den ultimative scene, som det hedder i berettermodellen, da DR-dokumentarholdet bag et tv-projekt om organdonation filmede den samtale med forældrene, hvor lægerne afsagde en dødsdom over deres alvorligt kvæstede datter. Et åndeløst, følelsesmæssigt stød i mellemgulvet. Godt fjernsyn er, som en kendt tv-dokumentarist engang udtalte »det, der taler til maven, ikke til hjernen«.
Scenen er i sig selv stærk og enestående. Men da det viste sig, at lægen skønnede forkert, og 20-årige Carina mirakuløst vendte tilbage til livet, fik den ultimative scene en dimension og en virkning, som selv den mest følsomme og forsigtige klipning ikke havde nogen chance for at dæmpe. DR-dokumentaren Pigen der ikke ville dø indgår nu på listen over de forholdsvis få dokumentarprogrammer, der ikke blot har skabt voldsomme overskrifter og massiv medieomtale, men også fik et sensationelt højt seertal på den gode side af en million.
Lægesjusk, liv, død og genopstandelse, ikke som overordnede begreber, men med kød, blod og rigtige mennesker. Det havde DR’s marketingsfolk naturligvis set, og i ugen op til udsendelsen blev sendefladen tæppebombet med skarptvinklede og effektive reklamespots for programmet. Og DR Nyheder, der kontrollerer samtlige DR’s nyhedsprogrammer fra P1 Morgen til TV Avisen, greb naturligvis også den helt indlysende sensationelle tv-oplevelse, og man oplevede på dagen og i dagene efter, hvordan historien blev bredt ud og skamredet med alle mulige og umulige vinkler. Selvfølgelig brugte sundhedsministeren – der befandt sig i sit livs valgkamp – også lejligheden til at gøre sig til talsperson for en ændret og mere centraliseret procedure, når familie og læge skal drøfte organdonation, liv og død.
Det var et helt klassisk forløb. En god historie, en næsten kampagnelignende journalistik på tværs af medier og platforme i DR, og den næsten automatiske politikerindtræden i en enkeltsag giver sagen enorm slagkraft. Vi ved bare ikke, om den illustrerer et generelt problem. Indtrykket af, at den uheldige læge gjorde, som hun gjorde, for at sikre friske råvarer til organtransplantation, ligger tungt over debatten. Og dokumentaren fik tilsyneladende det negative resultat, at masser af mennesker fortrød deres tilsagn om organdonation i en tid, hvor der er mangel på organer.
I dag udkommer en bog, redigeret af DR-nyhedsdirektør Ulrik Haagerup, om såkaldt ’konstruktiv journalistik’. Spørgsmålet om den DR-dokumentar – som Haagerup ikke er ansvarlig for – er ’negativ’ eller ’konstruktiv’ journalistik, svæver lidt i luften. Selvfølgelig skulle den sendes, og selvfølgelig forsøgte ledelsen af Aarhus Universitetshospital at få DR til at nedtone og perspektivere den ultimative samtale, hvilket DR tilsyneladende gjorde.
Men programmet rejser flere medieetiske spørgsmål. Hvad sker der med folk, der i en vildt presset situation, hvor hvert eneste ord skal være præcist og velovervejet, er omgivet af et filmhold? Skal seerne på forhånd oplyses om præmisserne for de aftaler, som DR, hospitalsledelsen og lægerne traf? Skal journalister i højere grad tage hensyn til de generelle skadevirkninger, som en historie som denne måske er skyld i eller medvirkende til? Hvor går grænsen mellem det »neutralt oplysende«, som en overlæge efterlyste i et debatindlæg, og det, han betegnede som »angstfremkaldende og mistænkeliggørende?«
Her gives ingen enkle svar. Debatten har endnu engang vist, at den stærke, uventede og følelsesmæssigt eksplosive enkeltsag – med lidt politisk hjælp – fascinerer os mere end sagens principielle og overordnede indhold. Pigen der ikke ville dø illustrerer moderne journalistiks dilemma mellem det oplysende, balancerede forsøg på at beskrive og forklare virkeligheden med risiko for, at det bliver kedeligt – og den personlige, følelsesladede case-baserede sensation, der er kernen i tabloidjournalistikken. Tabloidjournalistik er ikke nødvendigvis dårlig journalistik. Den egner sig fortræffeligt til tv. Men formen og oplevelsen af noget virkeligt er ikke hele virkeligheden.
 
Lasse Jensen er mediejournalist og vært på P1-programmet ’Mennesker og medier’

