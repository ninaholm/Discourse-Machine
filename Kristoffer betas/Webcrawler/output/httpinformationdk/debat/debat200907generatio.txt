Generation Grøn
Ja, naiv må verden endnu være, gisper en gammel, halvgrøn Jeronimus fra det berømte/berygtede '68-halløj'


 Louise Ryberg og Mathias Ambus fra pingvinhæren - Penguin Army, der kæmper 'mod sløset overforbrug og global opvarmning' - tror, at den nye grønne ungdomsgeneration kan sætte lige så meget i gang som '68-generationen, om end en del er anderledes. Sådan lød budskabet i fredagsavisens optaktsartikel til serien om Generation Grøn (den 3. juli, se også den efterfølgende artikel »De grønne løsninger står jo der og venter« i avisen i dag side 12-13):
»Dengang var der disse store sammenkomster af mennesker. Nu er der andre kommunikations- og samværsformer: Folk samler sig på nettet. Fælles er, at kampen skal være både sjov og identitetsskabende. Det er sindssyg vigtigt,« mener Mathias.
»Det handler meget om at kommunikere. At tale med hinanden i stedet for de løftede pegefingre. At gøre de små ting. De gradvist holdningsændrende aktiviteter med det underliggende budskab: Lad være at forbruge så meget,« siger Louise.
»Sætte lige så meget i gang som '68-generationen«!	
Ha!
Nyliberalismen kom
Hvad kom der ud af det der meget omtalte, meget berømte, meget berygtede '68-oprør', '68-røre', '68-revolution', 68-halløj'? Der kom liberalisme ud af det, som aldrig før. I en grad, så man ligefrem måtte døbe det 'nyliberalisme'.
Der kom yuppier ud af det. Selvrealisering af sig selv. På fuld tid og helst også overtid. Forbrug, forbrug, forbrug. Der kom Margaret Thatcher. Der kom Ronald Reagan. Der kom Venstres Ungdom (VU). Der kom DØV, akronymet for Den Økonomiske Vækst, som aldrig før: Aldrig er så mange økologiske systemer for dyr og planter og mange menneskegrupper blevet skadet så dybtgående på så kort tid, som siden 1980'erne. Med CO2 -udladningerne og jordklodens opvarmning som foreløbig det mest åbenbare resultat af 'frigørelsen', ungdoms- og studenter- og kvinde- og børne- og seksual- og musik- og kunst-frigørelsen, fra dengang.
Hvor det sandelig også drejede sig om at have det sjovt. Og lave noget identitetsskabende. Og kommunikere på livet løs. Og tale med hinanden i stedet for de løftede pegefingre. Og gøre de små ting. De gradvist holdningsændrende aktiviteter Og - til at begynde med - bekæmpe forbrugerismen.
Indtil forbruget af naturen i dens materialitet til sidst blev så overvældende stort, at i hvert fald klimaet begyndte at se faretruende ud, Så selv førende kapitalister og ledende politikere nu begynder at tale om det...
Hvad skulle forhindre Genration Grøn i at få samme skæbne som 68-generationen?
Læs bare hvad læser Mikael Lyshede skriver på den foregående Debat-side:  »Her en alternativ beskrivelse af den grønne generation (Inf., den 3. juli): Den mest reklametæppebombede gruppe hidtil, hvilket har gjort dem til danmarkshistoriens mest materialistiske unge. Vi vader nu rundt i mere og mere affald i gaderne - ikke mindst nær uddannelsesinstitutioner. Det uundværlige internets millioner af servere er stærkt på vej til at gøre det til en af klodens helt store CO2 -udledere, og favoritterne Google og Facebook er milliardvirksomheder med øget forbrug som slet skjult motiv.
Naturens grænser
Mærkevarer er blevet en identitet: Nike og Converse ses på alt fra anarkister til christianitter. Ellers tak for en positiv omtale af alt den grønne glæde, som bobler frem lige nu - men at kalde en lille procentdel for en hel generation virker som myggen og elefanten.«
Alligevel må jeg som Mikael Lyshede håbe, det vokser videre.
Og mere end det. Citere et af Piet Heins gruk:
Det er naivt at tro at dette liv,
kan leves, hvis man ikke er naiv
For i artiklen i fredags optræder et udsagn, som nærmest garanterer, at det ikke går med Generation Grøn som det gik med '68':
»I forhold til ungdomsoprøret i 1968 kan man sige, at vores er et eksistentielt projekt, hvor det andet mere var et politisk projekt. I dag er det vores eksistens, der er truet. Derfor går engagementet ikke bare væk igen,« erklærede Mathias.
Nej, det skal naturen nok sørge for. For denne gang handler det ikke om at realisere sig selv, men om at beherske sig selv, så man ikke bryder naturens egne grænser.
I 68-halløjet fandtes også en såkaldt grøn tendens dengang. Som blev overdøvet af kravet om frigørelse til selvrealisering. Et krav, som kapitalismen med sin akkumulations- og væksttvang meget bedre kunne tilfredsstille end den såkaldte socialisme. Der i øvrigt selv tilbød ubegrænset DØV, blot på en anden måde.
I dag kommer naturen de glade naivister til undsætning.


