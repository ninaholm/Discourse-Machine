Nej-fløjen fører skræmmekampagne
Så snart der kommer fakta på bordet, smuldrer argumenterne for at stemme nej til Patentdomstolen ’et for et’


 
	Nej-sigerne har ført en skræmmekampagne imod den europæiske patentreform, den nye fælles patentdomstol og virksomhedernes mulighed for at søge et enhedspatent. Argumenterne holder ikke til et kritisk eftersyn.

	Folkebevægelsen mod EU’s Rina Ronja Kari har f.eks. påstået, at Patentdomstolen gavner de multinationale virksomheder, mens de små taber. Det er misvisende. Et notat udarbejdet af Tænketanken EUROPA viser, at næsten ni ud af 10 patentaktive danske virksomheder er små og mellemstore virksomheder. Især de mindre virksomheder vinder på, at det bliver lettere og billigere at søge et europæisk enhedspatent og forsvare det ved en fælles europæisk domstol, end som i dag at få patenter godkendt i mange lande.

	Det er en illusion, når Folkebevægelsen og Morten Messerschmidt (DF) bilder danskerne ind, at alt er meget bedre, hvis Danmark står udenfor, så virksomheder kan få et dansk ’patenthelle’. Rent formelt kan de også søge et nationalt patent også efter patentreformen, og de får en dansk afdeling af Patentdomstolen. Så nationalisterne burde være glade. Men danske virksomheder kan ikke klamre sig til myten om de gode gamle dage. Eksportvirksomhederne skaber dansk velstand, 56 procent af vores BNP er afhængigt af eksport, og heraf går 70 procent til det indre marked i EU.

	Farvel til nationalt tunnelsyn

	I de seneste to årtier har danske virksomheder sat turbo på antallet af udenlandske patenter, mens der år for år søges færre danske patenter. Rina Ronja Kari og Morten Messerschmidt forsvarer tiden før det indre marked, hvor virksomhederne stadig søgte flere nationale patenter end europæiske. Men i dag søger de mere end fire gange så mange udenlandske patenter som danske, og de europæiske har været meget efterspurgte efter afgivelsen af dansk suverænitet til Det Europæiske Patentkontor, (EPO), i 1990.

	Skal innovative danske virksomheder have bedre vilkår for at skabe job og arbejdspladser, bør man sige farvel til det nationale tunnelsyn. Det er en klar fordel med en fælles europæisk patentdomstol, hvor den tekniske ekspertise er højere end ved de nationale domstole, og kvaliteten af patentgodkendelsen forbedres markant, sådan som Novo Nordisk har fremhævet.

	Og man kan tilmed forsvare sit patent på et europæisk hovedsprog i stedet for på f.eks. rumænsk eller græsk. Når modstanderne advarer om, at alt bliver værre, og at danske virksomheder risikerer sager i Rumænien eller Tjekkiet, »der har et korrupt system«, er det altså grov manipulation. Bevarer man status quo, er det en risiko, mens den europæiske patentreform giver langt større retssikkerhed.

	Patenttrolde i modvind

	I Information har det været hævdet, at »patenttrolde« efter reformen vil anlægge flere dyre retssager mod patentaktive danske virksomheder. Men sandheden er, at risikoen er større i den gamle orden med nationale domstole.

	Patenttroldene er et alvorligt problem i USA, fordi de bruger udvalgte delstaters distriktsdomstole – med påvirkelige juryer – til at vinde sagerne, men efter patentreformen kan de ikke spille forskellige EU-landes nationale domstole ud mod hinanden. De vil blive opkrævet gebyrer for at anlægge retssag, en udeblivelse fra retssager medfører tab, og patenttroldene rammes af det nye ’taberen betaler’-princip. Ofte fører patenttroldene sager ud fra et spinkelt grundlag, og de får det svært over for fagligt kompetente dommere fra flere EU-lande.

	Modstanderne har også malet fanden på væggen med hensyn til softwarepatenter.

	Fagforeningen PROSA har ført kampagne for et nej med advarsler om, at et ja vil øge risikoen for softwarepatenter i Danmark. I Information har it-udviklere i en stort opsat rubrik om sagt, at de er »nervøse for at blive slagtet«.

	Det er et problem, at der allerede taget titusinder af computerrelaterede softwarepatenter ved EPO, men det nytter ikke at stemme nej, for så kan den praksis bare fortsætte. Det er tværtimod bedre at stemme ja. Med den europæiske patentreform kan dommerne lægge en klarere og strammere linje, da de skal dømme ud fra den europæiske patentkonvention, der siger, at der ikke må udstedes patent på rene softwareopfindelser. Et stort flertal i både Europa-Parlamentet og i EU-landene er imod softwarepatenter. Og patentreformen giver Europa flere muskler til at lægge en anden og skrappere linje end USA og Kina.

	I stedet for at male fanden på væggen, er det besynderligt, at PROSA og andre nej-sigere ikke anerkender de nye muligheder i patentreformen. Måske er forklaringen, at de er mere optaget af at føre skræmmekampagne end at forholde sig til de kontante fordele, som Danmarks innovative virksomheder kan få ud af den europæiske patentreform?

Bjarke Møller er direktør for Tænketanken EUROPA

