Gymnasiets 'skraldespandsårgang'
3.g'ere landet over går i disse dage til eksamen. Årgangen er den første på den store reform, og det har kunnet mærkes. Gennem de tre år er reformen løbende blevet rettet - og bliver det stadig - for drastiske bommerter. Der danner sig nu et vemodigt billede af en 2005/06-årgang, der har fået en væsentligt dårligere gymnasieuddannelse end både de foregående og kommende elever. Eleverne har allerede fået tilnavnet 'skraldespandsårgangen'
De gymnasieelever, der begyndte i 1.g. i 2005 blev forsøgskaniner i ægte medicinsk forstand. Gang på gang blev forskellige mere eller mindre tvivlsomme præparater fra gymnasiereformen skudt i os sagesløse kaniner, og når så forsøget gik ad h til var det bare ærgerligt. Vi føler os som skraldespandsårgangen.


 Jeg har netop været til eksamen i det nye fag Almen Studieforberedelse (af mystiske årsager forkortes det AT). Mit eget AT-projekt handler om Kinas økonomiske himmelflugt og noget af det, jeg har lært, er: For 40 år siden begyndte kineserne at reformere den daværende planøkonomi til en mere konkurrencevenlig og liberal økonomi. Det karakteristiske ved de kinesiske reformer var, at de gik langsomt. Det viste sig at være nyttigt. De lærte løbende af deres erfaringer og fik langsomt vænnet en milliard kinesere til, at de nu ikke skulle være helt så kommunistiske alligevel. Deres vækst viser, at det var klogt disponeret.
Den 8. august 2005 var det reformtid i lille Danmark, da et x-antal førsteårgangselever tog fat på den første skoledag i gymnasiet. 
Her gik man ikke langsomt frem. Hele gymnasieuddannelsen var blevet vendt på hovedet hen over sommeren, og så valgte man næste sommer at smide en ny karakterskala oveni for at sikre, at der absolut ikke var nogen, der kunne hitte rede i noget som helst. 
Alle omvæltningerne gjorde, at mine år som gymnasieelev bedst kan betragtes som én lang første skoledag, hvor den røde tråd var meget svær at finde. Det tog Undervisningsministeriet konsekvensen af og lavede en masse ting om, så de næste elever ikke skulle lide samme skæbne. Fint, fint. Og sådan fortsatte melodien igennem årene. 
Det var tydeligt, hvad der skete: 2005/06-årgangen var blevet udnævnt til forsøgskaniner i ægte medicinsk forstand. 
Gang på gang blev forskellige mere eller mindre tvivlsomme præparater skudt i os sagesløse kaniner, og når så forsøget gik ad h til, og hele kuldet blev skaldet, så smed man de syge dyr i kødkværnen og startede forfra (det er forhåbentlig ikke en anvendt aflivningsmetode). 
 'Skraldespandsårgangen' går nu til eksamen. Næsten alle fag har fået ændret eksamensstrukturen, så der er garanti for kaos. Ifølge lærerne ligger det faglige niveau også lavere, end det burde gøre som følge af reformrodet. 
Det sure lærerjob
Ja, livet er forvirrende for en gymnasieelev for tiden, men det står ikke meget bedre til med lærerne. Gymnasiereformen har medført så meget administration og managementarbejde for underviserne, at der er sket en markant stigning i antallet af sygemeldinger pga. stress og lignende. 
Min egen erfaring siger mig, at det særligt var de lærere, som virkelig engagerede sig i deres fag og undervisning, der bukkede under for de ekstra opgaver. Lærerne måtte arbejde sig igennem en labyrint af team-møder, studierapporter og bekendtgørelser fra konsulenterne i Undervisningsministeriet og meget andet nyt og uigennemskueligt terræn.
Ministeriet kan ikke anklages for ikke at prøve at vejlede, men hele vejledningscirkusset har fået mange lærere til at ligne omvandrende spørgsmålstegn. De har simpelt hen ikke været rustede til at svare på de mange specifikke spørgsmål fra eleverne.
Tre år under reformen kunne desværre føre til den opfattelse, at ministeriets embedsfolk er mystiske mørkemænd med en uhyggelig sadistisk tendens til at forvirre alt og alle med underlige og ofte modstridende bekendtgørelser.
Eksempler på kaos
Et absurd eksempel på administrativt rod i gymnasie-reformen viste sig i min engelskundervisning. 
I det tredje år på gymnasiet blev vi alle meget overraskede over at høre, at de, der havde valgt engelsk på højniveau både skulle have engelskundervisning på mellemniveau og højniveau. Det affødte selvfølgelig straks en masse spørgsmål: Hvilken karakter kommer til at tælle på eksamensbeviset? Hvad hvis man får en bedre karakter på højniveau end på mellemniveau? Kan man risikere både at komme til eksamen på mellemniveau og højniveau? Og måske mest af alt: Hvad fanden foregår der? 
I begyndelsen var der ikke rigtig nogle, der kunne svare på noget som helst, bortset fra nogle skråsikre bemærkninger om, at det sikkert hang sådan og sådan sammen - og det gjorde det som oftest ikke. 
Til sidst kom det frem i lyset, at det ikke gav nogen mening! Højniveau-eleverne skulle kun til eksamen på højniveau, men skulle ikke desto mindre stadig møde til mellemniveau-timerne og lave tilhørende afleveringer, ellers ville de blive registreret som fraværende og kunne risikere at komme op i fuldt pensum. 
Jeg behøver vist ikke nævne, at mange elever af den grund har oplevet deres livs største spildtid. For ikke at tale om mellemniveau-lærerne, der har måttet døje med engelskhold med et minimum af engagement og en ligegyldig attitude over for undervisningen på et niveau, som vist kun unge mennesker kan præstere. Det er bare et af flere eksempler fra den virkelige gymnasieverdens rod med ofre på begge sider af kateteret. Nu må jeg også passe på ikke at tage munden for fuld. 
Kaosnavigering
Gymnasiereformen er ikke dårlig i sig selv. Den indeholder et bredere spektrum af studielinjer og målretter mod den videre uddannelse. Set fra det udgangspunkt er reformen ikke en dårlig idé. Men gennemførelsen af den har, set fra tæt hold, været et skoleeksempel på rod og dårlig kommunikation.
Som en lærer med et opgivende smil konstaterede, så har årgang 2005/06 opnået en kompetence, som ingen årgang før dem har opnået i samme grad: kompetencen til at navigere i og håndtere kaos. 
Vi har lært ikke at lade os gå på af ubesvarede spørgsmål og har måske endda opnået en vis grad af selvstændighed på den måde. Eller også har vi bare lært at sukke og trække på skuldrene, hver gang noget gik galt og så formået at komme videre alligevel. Selv om det faglige niveau skulle ligge lavere, bliver der jo på en eller anden måde spyttet nogle studenter ud af uddannelsesinstitutionerne i år, og på en eller anden måde skal de nok klare sig. Jeg krydser i hvert fald fingre. Foran mig har jeg min synopsis om Kinas økonomiske reformer til min AT-eksamen. Min nyerhvervede viden om den langsomme kinesiske reformproces giver mig lyst at banke på undervisningsministeriets dør, lade dem læse opgaven og retorisk spørge dem: Hvad kan vi alle sammen lære af det? Jeg smiler ved tanken om Bertel Haarder, der i en venlig tone siger: "Vi kan lære, at næste gang, vi vil reformere noget, skal vi tage det roligt, så vi kan lære af vores erfaringer uden at tabe for meget af den pragtfulde ungdomsgeneration på gulvet".  Yeah, right!
Prøvekanin med hue på
I 2005 havde man, naturligt nok, ikke tanke for kinesernes model. Man burde dog have haft tankerne et eller andet rationelt sted. 
Nu går årgang 2005/06 til eksamen med tre års meget radikale faglige eksperimenter i bagagen. Jeg selv skal op til mundtlig eksamen i AT om ganske få dage - vel vidende at jeg er en af de første og en af sidste, der skal opleve denne form for eksamen. Næste år bliver den ændret, da den som så meget andet, viste sig ikke at give ret meget mening.
Hvis alt går godt, ender jeg dog med en studenterhue, og lur mig, om der ikke - gymnasiereform eller ej - nok skal blive fest i gaden. 
Men det er ikke uden en vis bitterhed, at jeg ser på mine tre år som gymnasieelev; tre år som Undervisningsministeriets prøvekanin, tre år med forvirrede, stressede og til tider decideret nedbrudte lærere, tre år med tanken om, at det ikke havde behøvet at være sådan. 
I stedet for at lave et stort gennemgribende eksperiment kunne man have gået langsomt frem af hensyn til alle os, der skulle gennemleve forandringerne. 
Det, som Bertel Haarder og anonyme rådgivere valgte, var at sende kinesernes erfaringer i skraldespanden, lærerne på nervepiller og de skaldede kaniner lige lukt ned i kødkværnen.
Thomas Porsager er gymnasieelev på Gribskov Gymnasium

