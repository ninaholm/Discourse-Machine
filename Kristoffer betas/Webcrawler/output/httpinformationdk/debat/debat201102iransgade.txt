Bliver Irans gader grønne på mandag?
Oprørsbevægelsen i Iran forsøger at vende det iranske styres støtte til revolutionen i Egypten mod regimet selv. De vil have lov til at lave støttedemonstrationer til fordel for de revolutionære. Planen er, at de skal løbe af stablen på mandag. Gennemføres de, kan det genstarte oprøret i landet
Kan oprøret i Mellemøsten puste nyt liv i den Grønne Bevægelse i Iran?


 Allerede da oprøret startede i Tunis' gader, spurgte mange sig selv, om det ville brede sig til andre dele af regionen. Fokus har især været på Tunesien, Egypten, Syrien og Libanon, men hvordan påvirker begivenhederne Iran og den Grønne Bevægelse, der blev verdenskendt i forbindelse med det omstridte præsidentvalg i 2009 i Iran?
Bevægelsen har ikke afholdt nogen større demonstrationer siden december 2009, hvor flere blev dræbt, og mere end 1.000 arresteret i en protest, der skulle markere den væsentlige shia-begivenhed ashura. Inden da var mange med tilknytning til bevægelsen enten blevet  dræbt, fængslet eller tvunget i eksil, og et stadig voksende antal bliver udsat for tortur og henrettelser. The International Campaign for Human Rights in Iran fastslår, at 121 personer blev hængt alene mellem 20. december sidste år og 31. januar i år.
Spørgsmålet er, om opstandene andre steder i Mellemøsten kan give den Grønne Bevægelse ny vind i sejlene.
Islamisk vækkelse
Irans øverste leder, Ali Khamenei, støtter de folkelige protester i Tunesien og Egypten og andre arabiske lande. For ham er protesterne mod de sekulære diktatorer en mulighed for islamisk vækkelse, øget isolering af Israel og en trussel mod USA's interesserer i regionen, på trods af de mange sekulære grupper der står forrest i protesterne.
Khamenei har sammenlignet protesterne med 1979- revolutionen i iran, som førte til shahens fald og oprettelsen af den Islamiske Republik. Samtidig har han sørget for at lægge afstand til sammenligninger med den Grønne Bevægelse og de folkelige protester i Iran i 2009. Regimet har gang på gang forsøgt at fremstille de iranske protester i 2009 som udenlandske fjendtlige kræfters værk. Ifølge ham er de ikke udtryk for folkets sande vilje, og dermed kan de voldsomme metoder, regimet tog i brug over for demonstranterne, retfærdiggøres.
I en tale den 19. januar advarede irans præsident, Mahmoud Ahmadinejad, ligeledes folk i Tunesien mod udenlandsk indblanding. Han fastslog, at folkets sande vilje var indførelse af et islamisk regime. Det er disse budskaber, som går igen i de iranske statslige medier, såsom de konservative aviser Kayhan, Iran Daily og Fars News Agency.
Støttedemonstration
For få dage siden udfordrede de iranske oppositionsledere, Mir Hussein Mousavi og Mehdi Karroubi, regimets støtteerklæringer ved i et åbent brev at anmode irans indenrigsministerium om tilladelse til at afholde en støttedemonstration for protesterne i Tunesien og Egypten. Demonstrationen skal foregå på Irans centrale Azadiplads 14. februar.
I brevet henvises til artikel 27 i den iranske konstitution, som tillader demonstrationer, der er blevet godkendt af regimet. Demonstrationen skal udtrykke solidaritet med de folkelige bevægelser i regionen - i særdeleshed dem ,som kæmper for frihed og demokrati i Tunesien og Egypten mod de tyranniske regimer i deres lande.
Den Grønne Bevægelse tager så at sige statens ledere på ordet, men vender deres budskab til egen fordel, og bruger det som en mulighed for at samle og genoplive bevægelsen.
Anmodningen er blevet lagt ud på diverse hjemmesider, blogs og sociale onlinenetværk associeret med den Grønne Bevægelse. Her suppleres den med støtteerklæringer, kampagnebilleder og videoer. Et eksempel på et vigtigt online-samlingspunkt for bevægelsen er Mousavis hjemmeside, Kalame, som er blandt de mange censurerede hjemmesider i Iran. Den omfattende online- censur har dog begrænset effekt, for iranerne har mange års erfaring med at omgå de statslige censurmekanismer.
Censuren er imidlertid ikke den eneste udfordring ved brugen af sociale online-netværk. Således har den reformvenlige nyhedsportal Saham News udtrykt bekymring over, at cyberaktivister under den Islamiske Revolutionsgarde (IRGC) vil benytte lejligheden til at hacke oppositionswebsider og sprede falske informationer og propaganda relateret til støttedemonstrationerne. Det vil sprede protesterne og kan resultere i, at isolerede aktivister står mere sårbart over for regimets militser.
Truslen har fået Sahem News til at henvise til onlinegrupper på Facebook og Twitter. Grupperne opfordrer folk til at deltage i demonstrationen og er spækket med links relateret til begivenheden.
Facebookgruppen blev oprettet for få dage siden, og har i skrivende stund 18.200 medlemmer - både inden for og uden for Iran - og antallet af medlemmer vokser støt, mens denne artikel skrives.
I forbindelse med kampagnen har mange medlemmer af Facebookgruppen tilføjet et lille grønt badge med datoen for demonstrationen til deres profilbilleder. Solidaritetsslogans som Down with Dictators, Be it Cairo or Tehran og Marg bar Dictatori, Che Shotori, Che Motori (Død over diktaturer - hvad enten de understøttes af kameler eller motorcykler - en reference til Egyptens kamelridende politi og Irans motoriserede Basij-milits).
Regimets dilemma
Den Grønne Bevægelses anmodning om at afholde en solidaritetsdemonstration sætter Irans regime i en penibel situation. Tillader man protesterne, vil det give medlemmer af den Grønne Bevægelse mulighed for at samles og puste liv i gløderne fra det sidste oprør. Afviser eller ignorerer man protestanmodningen vil det være i direkte modstrid med regimets officielle udmeldinger og støtteerklæringer til det egyptiske og tunesiske folk.
I den første officielle reaktion fra regimet advarer rigsadvokat Mohseni Ejei modstandere af præstestyret mod at holde sympatidemonstration. Derfor bliver det interessant at se, om den store online-tilslutning til kampagnen, vil resultere i konkrete handlinger.
Det er svært at afgøre, om tiden er moden, til at den Grønne Bevægelse igen kan markere sig, eller om sandsynligheden for repression er for stor.
Regimet har ganske vist måttet sande, at de sociale medier i cyberspace ufortrødent bærer oprørets budskaber frem, spreder nyheder og bruges som et organisatorisk redskab til at skabe solidaritetsbevægelser. Men samtidig er disse online-fællesskaber meget lidt forpligtende. Der er langt fra at tilslutte sig en Facebookside til at gå på gaden, især under forhold, der er så truende som i Iran.

Liv Stubbe Østergaard er specialestuderende på RUC

