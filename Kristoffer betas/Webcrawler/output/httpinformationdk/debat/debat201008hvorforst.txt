Hvorfor en statue af Bismarck næppe er nogen god idé

Der er i og for sig ikke noget, som taler imod, at vi i Danmark kan hylde en tysker. Men skulle vi så ikke i det mindste vælge en tysker, som rent faktisk har villet Danmark det godt, spørger Mikkel Runge Olesen, der ikke mener, at Otto von Bismarck er i denne kategori.


 Det tyske mindretals avis i Aabenraa, Der Nordschleswiger, bragte 19. august et indlæg, hvori det foreslås at opstille en statue i Danmark af ingen ringere end Otto von Bismarck - manden, der i 1864 langede os Danmarkshistoriens måske mest traumatiserende militære nederlag. Avisen begrunder forslaget med en henvisning til Tom Buk-Swientys nyeste oplysninger om, hvordan Bismarck personligt modsatte sig et tilbud fra den danske konge om at gøre Danmark til en tysk delstat.
Og selvfølgelig skal vi ikke det. Otto von Bismarck er berømt og berygtet for måske et karaktertræk ud over alle andre: den koldblodige evne til at føre realpolitik til Preussens (og senere Tysklands) ubetingede gevinst. Og der var mange gode grunde til ikke at tage hele Danmark - først og fremmest hensynet til de andre stormagter, der næppe ville synes specielt godt om så overvældende preussisk tilstedeværelse ved strædet til Østersøen.
Hertil kommer, at hele Bismarcks formål med krigen slet ikke omfattede hele Danmark. For Preussen handlede det primært om to ting: den strategisk vigtige flådehavn Kiel og om den interne balance i Det Tyske Forbund overfor Østrig-Ungarn. Krigen var i høj grad et nationalistisk projekt. Derfor ville det også være ganske vanskeligt for Bismarck at argumentere for inkluderingen af en dansk minoritet i omegnen af halvanden million mennesker.
Bedre kandidater
Alle disse faktorer taget i betragtning er det faktisk besynderligt, at vi endte med at tabe så meget, som vi gjorde i 1864. At det gik så galt, skyldes primært dansk stædighed og Bismarcks imponerende diplomatiske evner. Således afviste Danmark i maj 1864, umiddelbart efter Dybbøls fald, et mæglingsforslag, der ville have ladet os beholde Nordslesvig.
Bismarcks afvisning har da muligvis de facto gavnet Danmark, men hvis vi skal til at takke ham for det, kan en liste over personer, der fortjener en sådan hæder, nemt blive lang. Så kunne vi jo også takke Josef Stalin for ikke at invadere os i halvtredserne, på trods af at det nok mere var frygt for NATO end kærlighed til Danmark, der lagde bånd på ham. Altså: for at fortjene tak må det være rimeligt at forvente i det mindste et minimum af gode intentioner.
Der er i og for sig ikke noget, som taler imod, at vi i Danmark kan hylde en tysker. Men skulle vi så ikke i det mindste vælge en tysker, som rent faktisk har villet Danmark det godt? Et godt bud kunne være den tyske kansler Konrad Adenauer, der i 1955 viste det fornødne format og storsind til, at vi i store træk kunne få bilagt den århundrede gamle dansk-tyske grænsestrid?
Mikkel Runge Olesen, ph.d.-studerende ved Dansk Institut for Internationale Studier og Københavns Universitet

