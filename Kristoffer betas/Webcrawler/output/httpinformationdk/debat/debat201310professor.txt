Professor: Fokus på individer polariserer fattigdomsdebatten
De seneste års fokus på fattigdom som udtryk for et individuelt problem har ført til en polarisering af debatten. Og det har fået politikerne til at træffe forhastede beslutninger, mener professor i arbejdsmarkedspolitik Christian Albrekt Larsen


 
	Robert, Carina og alle de andre fattige, der i de seneste år har præget mediebilledet, har delt befolkningen i to lejre, der kompromisløst har placeret sig i hver sin skyttegrav. Og det fører til forhastede beslutninger på Christiansborg. Sådan lyder meldingen fra Christian Albrekt Larsen, der er professor i arbejdsmarkedspolitik ved Aalborg Universitet.

	»Det minder i virkeligheden om den indvandrerdebat, man havde tidligere. Der var nogle, der blev meget positive og beskyldt for at være halalhippier, mens andre var stærkt negative og blev beskyldt for fremmedfjendskhed. Sådan er det også blevet med fattigdomsdebatten,« siger Christian Albrekt Larsen.

	Den konklusion bygger han på holdningsundersøgelser foretaget henholdsvis før og efter de mange personsager, der fik sat fattigdom eller fraværet af samme på dagsordenen i Velfærdsdanmark.

	»Det spøjse er, at ud fra en overordnet betragtning kunne vi ikke se, at befolkningen skulle have ændret holdning. Danmark havde fuldstændig samme score, som vi plejer. Men det skyldtes, at venstrefløjens vælgere var blevet mere positive og højrefløjens tilsvarende mere negative. De to holdningsændringer i hver sin retning eliminerede på papiret hinanden,« siger Christian Albrekt Larsen.

	Startskuddet til skiftet i debatten var ifølge professoren Carina-sagen i 2011. SF’eren Özlem Cekic havde inviteret Liberal Alliances Joachim B. Olsen og et tv-hold hjem til en enlig mor på kontanthjælp for at vise, at fattigdom eksisterer i Danmark. Men det viste sig, at den enlige mor fik udbetalt 15.728 kroner om måneden og i øvrigt havde hund og råd til at ryge. Og det forargede bredt.

	»Tidligere har fattigdom været et tema, der ikke har været debatteret særligt meget. Man diskuterede, at antallet af fattige steg på grund af VK-regeringens starthjælp, men det var også det. Uanset hvad man mener om mediernes dækning, har de mange personsager fået sat en vigtig problemstilling i samfundet til debat, og fra en demokratisk synsvinkel er det jo et plus,« siger Christian Albrekt Larsen.

	Gang i reptilhjernen

	Når debatten især kom til at dreje sig om Carinas dyre vaner, så hænger det ifølge professoren sammen med en grundlæggende mekanisme i den menneskelige hjerne.

	»Vi har en teori, der siger, at vores hjerner er bygget til at tage stilling efter spørgsmålet om skyld. Er det Carinas egen skyld, hun er arbejdsløs eller ej? Folk er altid venligere over for ældre og handicappede end arbejdsløse. De er mere kritiske over for arbejdsløse i opgangstider end i nedgangstider. Det er simpelthen evolutionært betinget, siger nogle forskere. Man vil kun hjælpe folk, der uforskyldt er kommet i problemer,« siger Christian Albrekt Larsen.

	Et andet centralt aspekt er spørgsmålet om, hvilke behov den enkelte arbejdsløse har, og hvorvidt de er opfyldt. De, der tror, at vilkårene er gode, er tilbøjelige til ikke at ville bruge flere på området, mens det forholder sig omvendt for de, der tror, at kontanthjælpsmodtagerne har dårlige vilkår. Og i det lys bliver debatten om, hvorvidt man kan være fattig, hvis man har råd til en smartphone, afgørende for, hvordan vi vælger at indrette samfundet, påpeger professoren.

	»Luksusprodukters funktion er, at vi bruger dem til at aflæse, hvordan folk egentlig er stillet. I en debat om indretningen af velfærdsydelserne er det problematisk, for det er alt for forsimplet, at man ikke kan være fattig, når man har en prestigefyldt ting. Alligevel er det netop, hvad vi hver især går og gør,« siger Christian Albrekt Larsen.

	Den problemstilling kender han fra sit eget nærmiljø.

	»Min egen dreng har en gammel Playstation 2, mens en af hans venner, der er søn af en enlig mor, har en Playstation 4. Så kan man hænge sig i det, eller man kan tænke over, at det nok er det eneste punkt, hvor han er med, og hvor han kan føle, at han er noget,« siger Christian Albrekt Larsen.

	Forhastede beslutninger

	Hvilken konsekvens, de mange personsager har haft for befolkningens forståelse af fattigdom, har forskningen endnu ikke noget svar på.

	»Den gamle historie er, at der i de nordiske lande er en forståelse i befolkningen af, at fattigdom er et strukturelt problem. Det tror jeg stadigvæk, der er. Men jeg synes, jeg ser et nyt skred i retning af, at vi gør problemet individuelt,« siger Christian Albrekt Larsen, der som et eksempel nævner DR-programmet Asger og de langtidsledige, hvor erhvervsmanden Asger Aamund forsøger at få en gruppe langtidsledige i arbejde.

	Selv om der overordnet set ikke er sket den store ændring i danskernes syn på fattigdom og dens årsager, har sagerne om Carina, Robert og alle de andre alligevel sat tydelige aftryk på den politik, der besluttes Christiansborg. Og det har ikke været kønt, mener Christian Albrekt Larsen.

	»Befolkningen tager det med ro, mens politikerne render rundt som forvirrede høns. Skattereformen, hvor man over tid sænker kontanthjælpsmodtageres købekraft, er det fremmeste eksempel. Der stod nærmest Carina mellem linjerne. Den blev lavet helt uden forudgående analyse af, om der egentlig var et problem, og om reformen i så fald ville løse det,« siger han.

	 

