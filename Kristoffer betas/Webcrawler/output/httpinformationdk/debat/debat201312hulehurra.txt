Hule hurraråb for fremtidens frihandel
Erhvervsorganisationer og økonomer forudsiger med stor sikkerhed fremtidseffekterne af frihandelsaftaler. Men de har svært ved at blive enige om virkningen af eksisterende aftaler. Hvornår er det blevet nemmere at spå om fremtiden end at vurdere nutiden?


 
	Udenrigsministeriet har købt en rapport om frihandel af firmaet Copenhagen Economics A/S. Handels- og europaminister Nick Hækkerup er glad for rapporten. Det kan man godt forstå. Den bekræfter EU-Kommissionens positive scenarier vedrørende det transatlantiske handels- og investeringspartnerskab (TTIP). Rapporten vurderer virkningerne af de fire store frihandelsaftaler mellem EU og USA, Canada, Japan og Sydkorea. De tre første er endnu ikke færdigforhandlede. Analysen bygger på simulering af effekterne for Danmark vedrørende BNP, handelsstrømme, produktion og beskæftigelse.

	Det bør måske lige indskydes, at Copenhagen Economics i perioden 2007-2012 har haft kontrakter med EU-Kommissionen til en værdi af ca. 30 millioner kroner, så det ville have været overraskende, hvis firmaet havde leveret tal, der ikke stemte med EU-Kommissionens opfattelse.

	Rapporten regner i det mest positive scenarie med, at beskæftigelseseffekten i Danmark af de fire aftaler vil være i størrelsesordenen 15-24.000 tusinde nye eksportrelaterede job. Dette tal nævner Udenrigsministeriet på sit website under den glade overskrift »Hækkerup: Frihandel gør os alle rigere«. Derimod er der ikke blevet plads til rapportens andet udsagn om jobeffekten: »Frihandelsaftaler vurderes ikke at have nævneværdige langsigtede effekter på den samlede beskæftigelse i Danmark (dette bestemmes af andre forhold).« Ups!

	Stensikker fremtid

	Nå, lad det nu ligge. Det, der undrer lidt, er den sikkerhed, hvormed visse erhvervsorganisationer og økonomer forudsiger fremtids effekterne af frihandelsaftaler, mens de har svært ved at blive enige om virkningen af eksisterende aftaler. Hvornår er det blevet nemmere at spå om fremtiden end at vurdere nutiden?

	I 1993, da den nordamerikanske frihandelsaftale NAFTA skulle sælges til offentligheden, forudsagde pro-NAFTA-lobbyen, at aftalen inden 1995 ville have skabt 200.000 eksportrelaterede job i USA på grund af øget eksport til Mexico. Der er siden fremkommet meget forskellige vurderinger af aftalens beskæftigelsesmæssige virkninger, men både i 2004 og 2013 konkluderede Congressional Research Service, at NAFTA havde haft ingen eller ringe indflydelse på den samlede beskæftigelse. Deri var man enig i et 2004-studie fra Carnegie Endowment, der dog også noterede, at sammenlagt 525.000 arbejdere var blevet registreret af det amerikanske arbejdsministerium, fordi de havde mistet deres job på grund af NAFTA. Carnegie kunne ikke afgøre, hvor mange af disse arbejdere, der havde fundet anden beskæftigelse.

	I den amerikanske 2008-valgkamp skændtes kandidaterne, blandt dem Obama og Hillary Clinton, bravt om, hvor mange amerikanske job NAFTA havde kostet. Siden er spørgsmålet blevet nedtonet. I et OECD-arbejdspapir fra sidste år konstateres det noget tørt, at der er et klart behov for yderligere undersøgelser med henblik på at levere aktuelle skøn vedrørende NAFTA’s og andre regionale handelsaftalers indvirkning på beskæftigelsen.

	Generelt har OECD et positivt syn på frihandel, men gør dog i sin glat skrevne vurdering opmærksom på, at fordelene ikke kommer automatisk. Det kræver supplerende politiske initiativer, hvis man skal opnå den fulde positive effekt på vækst og beskæftigelse. OECD nævner også, at handelsdrevet vækst nødvendigvis indebærer en stadig omfordeling af ressourcer fra mindre produktive aktiviteter til mere produktive, og at det for nogle arbejdere kan betyde arbejdsløshed eller faldende realløn, når de skifter job, selv om gennemsnitslønninger og arbejdsforhold generelt forbedres.

	For at realisere de potentielle indkomst- og beskæftigelsesgevinster ved frihandel er det vigtigt, fremhæver OECD, at handelsreformer gennemføres i en sammenhæng, hvor der på den ene side er makroøkonomisk stabilitet og et godt investeringsklima, og på den anden side gode arbejdsforhold og gode vilkår for arbejdskraftens bevægelighed.

	Kampagnen for TTIP ville måske virke mere overbevisende, hvis den lod sig inspirere af OECD’s lidt mere nøgterne stil.

	Det ville også være godt, hvis staterne brugte lige så meget energi på at reformere det internationale skattesystem, som erhvervslivet bruger på sin feberagtige lobbyvirksomhed for frihandelsaftalerne.

	Hvis OECD arbejdede i døgndrift med udkast til et system, der tillader virksomhederne at blomstre, men overlader en passende del af kagen til staterne.

	Og vi vil gerne se resultaterne, før vi skriver under på TTIP.

Svend Aage Christensen er tidligere udredningschef

