Ufaglærte mænd dør for tidligt



 
	Regeringens sundhedsudspil vil gøre op med den galopperende ulighed i mænds sundhed. Forskellen i middellevetid mellem de mindst og mest privilegerede mænd er stort set fordoblet på 25 år. Den udvikling kalder på et politisk opgør, der først og fremmest tager udgangspunkt i social ulighed.

	Den fjerdedel af mænd, som dør først, lever ti år kortere end den fjerdedel af mænd, som lever længst. For 25 år siden var forskellen 5,5 år. Usund kost, rygning, for megen alkohol og for lidt motion giver den overfladiske forklaring på for tidlig død.

	Bag disse forhold gemmer den virkelig årsag sig: en stigende social ulighed skabt af vilkårene i drenges barndom, uddannelsesniveau og tilknytning til arbejdsmarkedet. Det er disse forhold, som afgør, hvor længe du kan forvente at leve. Netop ufaglærte, enlige mænd i udsatte boligområder dominerer gruppen af mænd, der dør for tidligt.

	Regeringen vil afsætte 600 millioner kroner til at gøre op med den stigende ulighed i sundhed.

	I forbindelse med lanceringen af udspillet var retorikken i særlig grad knyttet op på den stigende ulighed i mænds sundhed. Når sundhedsministeren snart offentliggør de nationale mål for danskernes sundhed over de næste ti år, baner regeringen derved vejen for strategier, som effektivt kan højne danskernes sundhed og giver flere gode leveår. Her er der virkelig noget at hente ved at iværksætte indsatser målrettet mænd. Således dør mænd fire år før kvinder.

	Sundhed koster

	En ufaglært mand kan i gennemsnit forvente at dø 13 år før en højtuddannet kvinde. Naturligvis skal der fortsat sættes ind med kampagner, der får os til at spise sundere, ryge mindre, nedsætte alkoholforbruget og få motioneret.

	Center for Mænds Sundhed taler dog for, at de fleste sunde og ekstra leveår kan hentes ved at fokusere på indsatser, der retter sig imod de sociale sammenhænge, mænd lever i. Det er her, at mændenes værdier og adfærd grundlægges.

	Marginaliseringen af ufaglærte mænd, af psykisk sårbare mænd, af enlige mænd og af mænd fra etniske minoriteter øger uligheden i sundhed.

	For disse mænd er det bogstaveligt talt dødsens alvorligt, hvis alle ressourcerne i regeringens sundhedsudspil alene bruges på de mænd, som har overskud til at ændre livsstil, gå til lægen og råd til at købe sund mad.

Hans-Jørgen Knudsen, formand, Center for Mænds Sundhed

