Det er gratis at indføre gratis kollektiv trafik
Samfundet får helt gratis 75 procent mere kollektiv trafik, bedre miljø og færre uheld. Hvert år spares to mia. på biler, og 3,4 mia. investeres i nye busser og tog. De fleste sparer tid, som gavner arbejdsmarkedet
Hvis regeringen mener det, den siger om at anspore til økonomiske incitamenter, så er gratis kollektiv trafik et oplagt tiltag.


 Hvis staten spenderer 10,5 milliarder kr. på at indføre gratis kollektiv trafik, får borgerne 10,5 milliarder kr. ekstra i lommerne. Den kollektive trafik vil vokse med 75 procent. 
Samtidig bliver der hvert år sparet to milliarder kr. på biler og anskaffet for 3,4 milliarder kr. nye busser og tog. Det viser en simpel videre beregning på tal fra Teknologirådets rapport 'Perspektiver ved indførelse af gratis offentlig transport' (herefter kaldet TR-rapporten), der udkom i efteråret 2006.
Halvt regnestykke
Under deloverskriften "Betydning for samfundsøkonomien" opgør TR-rapportens resumé kun virkningerne for de offentlige finanser. 
Samfundsøkonomien består, som nogle bekendt, af tre sektorer: det offentlige, husholdningerne og virksomhederne. Når man kun ser på det halve regnestykke, er det indlysende, at man kommer til den forkerte konklusion: at det ikke kan anbefales at indføre gratis kollektiv trafik.
Et mere komplet regnestykke om 'betydning for samfundsøkonomien' fremgår af tabellen, der er beregnet ud fra TR-rapporten og tal fra Danmarks Statistik. Og konklusionen må blive, at det samfundsøkonomisk set er gratis at indføre gratis kollektiv trafik. 
Regner man sparet tid, bedre miljø og færre trafikuheld om til kroner og ører, bliver gratis kollektiv trafik en gevaldig overskudsforretning.
Talfusk og falske kilder 
Hvor meget det hjælper på trafikpropperne og miljøsvineriet, og hvor mange liv og kvæstelser der kan spares, når kollektiv trafik bliver gratis, afhænger naturligvis af, hvor mange bilister der benytter sig af gratistilbuddet og dermed bliver såkaldt overflyttet til kollektiv trafik.
"Ud fra de konkrete danske analyser fra Svendborg-banen og DSB-analyser forudsættes desuden, at 20 procent af de nye passagerer i den offentlige trafik alternativt ville have kørt i bil," lyder svaret i datarapporten til TR-rapporten.
Det ville svare til, at fire procent af den nuværende bilkørsel blev overflyttet.
Men det passer bare ikke. I den måned Svendborg-banen var gratis, ville 37 procent af de nye passagerer normalt have kørt i bil, og der foreligger ifølge DSB's analysechef Jan Albrecht og planlægningschef i DSB S-tog Anne Pilegaard ikke andre DSB-analyser af overflytningen af bilister ved gratis kollektiv trafik. 
Konklusionerne i TR-rapporten om miljø, trængsel og trafikuheld hviler således på et dubiøst grundlag: Et konkret forsøg, der viser næsten det dobbelte af, hvad TR-rapporten forudsætter samt påståede analyser, der ifølge den angivne kilde ikke eksisterer. 
DSB eller HUR
Det, de påståede DSB-analyser muligvis handler om, er noget helt andet end, ja nærmest det stik modsatte af, gratis kollektiv trafik.
"Erfaringen ved tidligere prisstigninger viser, at befolkningen rejser mindre, mange cykler eller går på kortere ture, og nogle omkring 20 procent af de tidligere rejsende med offentlig transport, skifter til bil," hedder det i TR-rapportens begrundelse for forudsætningen.
Imidlertid er den eneste undersøgelse, TR-rapporten refererer (side 39), om dette emne lavet af HUR. Af det refererede fremgår, at cirka 35 procent af de tidligere buspassagerer skiftede til bil.
Flere bilister skifter
Med TR-rapportens egen, ganske vist dybt betænkelige metode og med TR-rapportens egne tal får vi:
Ud fra erfaringen med Svendborgbanen og en HUR-analyse er der en svag indikation for, at af dem, der skifter transportvaner ved prisændringer på kollektiv trafik, skifter cirka 36 procent til eller fra bil.
Det vil - med TR-rapportens øvrige forudsætninger in mente - svare til, at gratis kollektiv trafik vil kunne afskaffe cirka syv procent af bilkørslen - og ikke kun fireprocent. Men i det øjeblik prisen på kollektiv trafik kommer væsentligt under benzinudgiften for tilsvarende bilrejser, vil bilisterne naturligvis udvise langt større villighed til at skifte til kollektiv trafik. At gratisforsøget på Svendborgbanen ikke viser det, skyldes, at det var et isoleret forsøg. Bilejeren i Svendborg, der skulle til Århus, valgte bilen. Nok kunne han komme gratis til Odense, men togbilletten fra Odense til Århus kostede mere end hans benzinudgift.
Når det bliver gratis at køre med tog og bus i hele landet, vil der derfor være mange flere bilister, der skifter end forsøget på Svendborgbanen kunne tyde på.
I en undersøgelse, som Forbrugerrådet lavede i forbindelse med TR- rapporten, erklærede 51 procent af bilisterne sig enten helt enig (33 procent) eller delvis enig (18 procent) med udsagnet:
"Jeg ville i min daglige transport rejse oftere eller længere med offentlig transport (busser og tog), hvis det var gratis".
Sparet tid 
Når der indføres gratis kollektiv trafik, vil de, der i forvejen brugte den kollektive trafik, spare tid på to måder: Der vil være flere afgange og dermed mindre ventetid, og der vil være færre biler på vejene, så busserne kan komme hurtigere frem. Også de, der bliver ved med at køre i bil kommer hurtigere frem på grund af de færre biler. Endelig vil cyklister og gående, der benytter sig af gratis kollektiv trafik i stedet, komme hurtigere frem.
"Trængselsreduktionen kan løbe op i store besparelser i sparet tid og kørselsudgifter for de tilbageblevne bilister og for busserne - de nuværende trængselsomkostninger i Københavnsområdet er opgjort til ca. seks mia. kr. om året. Det samfundsmæssige tab som følge af trængsel kan uden indgreb meget sandsynligt flerdobles over de næste 10-20 år," hedder det i TR-rapporten, der dog ikke finder det opportunt at nævne det i forbindelse med konklusionerne om "virkninger for samfundsøkonomien".
Kun de nuværende bilister, der skifter til den gratis kollektiv trafik, vil formentligt skulle bruge mere tid. Det vil til gengæld være dem, der har den største økonomiske gevinst.
Det skal kunne betale sig at gøre en ekstra indsats - for miljøet, ved at tage bus eller tog i stedet for bilen. Det kan det ikke i dag.
Koch på banen?
Gratis kollektiv trafik giver flere hænder på arbejdsmarkedet på to måder: Den tid, der spares på transporten til og fra arbejde, vil mange være villige til at bruge til overarbejde. Desuden vil der blive skabt et antal billetsælgere og billetkontrollører. Der er tale om dygtige servicemedarbejdere, der er vant til at håndtere selv vanskelige kunder.
Den siddende skattekommission har til opgave at skaffe flere hænder, og et af budene er at lette skatten på arbejde og til gengæld forhøje de grønne afgifter, for dermed også at gavne miljøet. Men det er et problem, at den løsning vender den tunge ende nedad, som det hedder, når det igen går ud over de 'fattige'.
Gratis kollektiv trafik gavner både arbejdsudbuddet og miljøet, men især de 'fattige', der får bedre økonomi og en betydeligt øget bevægelsesfrihed. Derfor bør Carsten Koch & Co. komme på banen.
Gratis busser på vej?
Statsministeren har erklæret, at Danmark skal være fuldstændigt uafhængig af fossile brændstoffer. Gratis kollektiv trafik kan være det første, store skridt i den retning, og skridtet kan tages nu. Klimaet er på afveje - har været det længe. Det går helt grassat, hvis det skal vente på brintbilens udbredelse eller satellitovervågede kørselsafgifter.
Miljøministeren har erklæret, at der nu skal satses på den kollektive trafik, og trafikministeren har bekræftet dette. Også klima- og energiministeren ved, hvilken vej vinden blæser.
Hvis regeringen mener det, den siger, og hvis den vil lade handling følge ord, så er gratis kollektiv trafik et oplagt tiltag.
På alle andre områder, eksempelvis skat, beskæftigelse og integration, har regeringen en fundamentalistisk pashtuner-tro - tyrkertro ville være for svagt et ord - på det såkaldte økonomiske incitament. Hvorfor ikke, når det gælder den kollektive trafik?
Klaus Cort Jensen er journalist. Han venter for tiden på en maveoperation, men understreger, at nærværende kronik ikke skal læses som et surt opstød

