Hør dog lønmodtagerne først
Det er fint at afskaffe efterlønnen, men lad dog lønmodtagerne selv bestemme, hvornår og hvordan de vil gå på pension


 Økonomerne har i lang tid pukket på efterlønnen, og et stort flertal i Folketinget har længe forsvaret den, men da meningsmålingerne viste, at et flertal gik ind for en afskaffelse, fulgte regeringen efter. Det har givet en tiltrængt debat om efterlønnen, som har vist, at det ikke er så nemt endda.
I 70'erne var jeg økonom i Finansministeriet og blev sat til at oprulle alle argumenterne imod efterlønnen. Det var de samme som i dag, men det gjorde ikke indtryk på statsminister Anker Jørgensen (S), for regnestykker viste, at efterlønnen ikke kostede noget, når de ældre, der gerne ville forlade arbejdsmarkedet og skabte plads til de unge, der ellers var arbejdsløse.
En enten-eller-ordning
Men efterlønnen er en firkantet ordning. Det er enten eller, og man skal beslutte sig allerede i en ung alder. Der er brug for en mere fleksibel ordning, hvor den enkelte selv kan vælge, hvor længe og hvor meget man vil arbejde.
I 80'erne diskuterede vi folkepension, fordi det offentlige ikke havde råd til ordentlige pensioner til alle, og at den samme pension til alle, ikke var en farbar vej. Løsningen blev fundet i trepartsforhandlinger mellem fagbevægelse, arbejdsgivere og regeringen, og måske er der erfaringer fra dengang, der kan bruges i dag.
Trepartsforhandlinger har aldrig foregået ved, at formænd fra fagbevægelse og arbejdsgivere satte sig om et bord og forhandlede direkte med ministre. Trepartsforhandlinger er altid foregået pr. stedfortræder, og jeg havde fornøjelsen af at repræsentere Finansministeriets i trepartsforhandlingerne om arbejdsmarkedspensioner.
Ingen direkte trusler
Vi arbejdede i flere måneder og beregnede virkningerne af mange forskellige modeller, som viste, at nogle ideer var bedre end andre, men arbejdet sluttede uden nogen aftale, men i god tid inden de næste overenskomster, hvor det var forventningen, at parterne ville forhandle en løsning på plads.
Der var ingen direkte trusler fra regeringen om, hvad der ville ske, hvis parterne ikke blev enige, men det lå i luften, at regeringen ville skride til lovgivning, og at det så måtte blive en noget firkantet løsning. Parterne blev enige og i løbet af de følgende 10 - 15 år fik vi opbygget de arbejdsmarkedspensioner, som de fleste i dag kan se det fornuftige i.
Man skulle synes, at det ligger lige for at udbygge arbejdsmarkedspensionerne, så de også giver mulighed for, at dem, der ønsker at stoppe tidligere på arbejdsmarkedet, kan gøre det. Og kan gøre det i de tempo, der passer den enkelte. Nogle vil stoppe helt, når de fylder 60, andre vil trappe gradvist ned, og nogle vil fortsætte til de er i 70 eller længere. Det må lønmodtagerne selv bestemme, for de betaler selv, ligesom de selv betaler for arbejdsmarkedspensionerne.
Mere effektivt
De lønmodtagere, der vælger en tidlig pension, vil få et mindre beløb, men i mange år, mens de der slutter sent, vil få et større beløb, men i færre år.
Der er tid nok til at finde en løsning, da ingen vil afskaffe efterlønnen for dem, der kan gå på efterløn i de nærmeste år. Og kan arbejdsmarkedets parter ikke finde ud af det, kan der lovgives.
Økonomerne vil sikkert sige, at hvis den enkelte selv kan bestemme, er der ingen garanti for at flere arbejder længere. Men hvis der skulle blive udsigt til mangel på arbejdskraft, må det offentlige oppe sig og finde ud af, hvordan man kan lave bedre og billigere løsninger. Hvis vi kan blive 1 pct. mere effektive til at lave velfærdsydelser hvert år i de næste 15 år, er der brug for 100.000 færre i den offentlige sektor.
Jørgen Rosted er tidligere departementschef, kommentator om velfærd og arbejdsmarked. 

