Forfejlet kritik af Novo Nordisk Fondens standarder



 Sikke en gang vrøvl, Information fik bragt til torvs i artiklen den 5. maj med overskriften 'Københavns Universitet skal beskytte Novo's omdømme'. Det går helt galt allerede i første linje, hvor man kan læse at: »Novo Nordisk Fonden har for sine 885 mio. kr. til Det Sundhedsvidenskabelige Fakultet på Københavns Universitet (KU) købt sig til pæn omtale af medicinalvirksomheden - eller i hvert fald tavshed, hvis kritiske aspekter af producenten eller dens produkter måtte dukke op i forskningen«. Denne påståede berufsverbot skulle angiveligt være en følge af, at Novo Nordisk Fondens bevillingsmodtagere skal leve op til Fondens standarder for god forskningspraksis.
Det har absolut ingen hold i virkeligheden, hvilket enhver kan forvisse sig om ved at læse standarderne på Novo Nordisk Fondens hjemmeside. Jeg opfordrer samtidig Informations redaktion til at udvise mod og mandshjerte nok til at gengive dem i deres helhed i denne avis. Jeg tror, det vil berolige de læsere, som måtte have fået kaffen galt i halsen.
Ingen problemer
Sagen er, at Novo Nordisk Fonden ønsker at støtte forskning af høj kvalitet, gennemført i respekt for og harmoni med de involverede interessenter og det omgivende samfund. Derfor udsender fonden sammen med sine bevillingsbreve 'Fondens standarder for god forskningspraksis'.  Disse standarder omfatter seks forskellige forhold (forskningsetik og -praksis, love og regulativer, arbejdsforhold, arbejdsmiljø, miljø, habilitet), som bevillingsmodtagerne skal tilslutte sig for at oppebære bevilling. De seks standarder står ikke i modsætning til, at der skal udføres fri og uafhængig forskning i det nye Metabolismecenter på KU.
Jeg vil gerne understrege, at det ikke er en af de seks standarder i 'Fondens standarder for god forskningspraksis', at bidragsmodtageren skal beskytte Novo-gruppens omdømme.
Derimod står der, at formålet med standarderne bl.a. har til hensigt at beskytte Novo-gruppens omdømme. Standarderne har bl.a. til hensigt, at Novo-gruppen ikke - gennem fondens støtte af forskningsprojekter - kommer til at lægge navn til handlinger, Novo-gruppen tager afstand fra, f.eks. dyremishandling, ringe arbejdsmiljø, udnyttelse af billig arbejdskraft osv.
Mange hundrede biomedicinske og sundhedsvidenskabelige forskere i Danmark og Norden, der har modtaget bevilling fra Novo Nordisk Fonden over årene, har allerede accepteret 'Fondens standarder for god forskningspraksis' og indikeret, at de har læst dem og ikke har haft problemer med at efterleve dem.
Birgitte Nauntofte, direktør, Novo Nordisk Fonden

