VK's forstillelse



 Den liberale kommentator Christopher Arzrouni beklagede sig i den forløbne uge over venstrefløjens standpunkter i den verserende sag om overbetaling af private sygehuse. Hvorfor er det ok, at det offentlige løber et marked i gang, når det drejer sig om vindmøller, men ikke for sundhedsbehandlinger, spørger Arzrouni med rette. For det er et helt legitimt mål at ville fremme et privat alternativ og gøre det danske sundhedssystem tostrenget. Problemet er blot, at det ikke er det, Lars Løkke Ramussen (V) og hans efterfølgere som sundhedsministre har sagt. Man har fastholdt, at der var tale om er fair forhandlingsløsning. Løkke Rasmussen skar lige igennem positionerne fra amterne og de private hospitaler. Af frygt for 'de venstreorienterede' har man negligeret privathospitalernes rolle og underspillet intentionerne med dem.
Dermed er sagen desværre symptomatisk for den måde, man har ført politik på især i Fogh-tiden. Man har sagt et og gjort noget andet, man har spinnet og spinnet. Man fremsætter en plan for grøn vækst, som i realiteten gør Danmark mindre grønt. Man siger, at man prioriterer velfærden højt, men holder kommunerne i et jerngreb. Man presser ledige, misbrugere, syge og andre i job, de ikke kan overskue, og siger, at det er vigtigt ikke at efterlade nogen. Man hylder den danske arbejdsmarkedsmodel og undergraver fagbevægelsens arbejde. Man siger, at en høj grad af lighed er vigtig, men letter skatten og skærer i overførselsindkomsterne. Mens VK-regeringen har krydset fingrene bag om ryggen og ladet, som om man var et socialdemokratisk velfærdsparti, har VK alligevel gennemført en klassisk borgerlig-liberal politik på alle de områder, den har kunnet komme til det. Og det er det - Fogh-æraens forløjethed - der nu rammer statsministeren i sygehussagen.
Heldigvis ser det ud til, at en ny ægthed har ramt regeringen. I tirsdagens åbningstale talte Løkke Ramussen mere direkte ud af posen. Forhåbentlig er Fogh-tidens forstillelse afløst af mere direkte og uforfalsket borgerlig kommunikation. Det er både forfriskende og i overensstemmelse med tidens krav om autentisk og troværdig formidling. 

