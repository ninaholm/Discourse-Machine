DR og regeringen svigter dansk musik

Regeringen burde i stedet for at støtte elitære prestigeprojektor som DR-s koncerthus gøre mere for basiskulturen, der driver den kreative musikalske kultur fremad - som eksempelvis spillestedet Stengade 30.


 Når den nye kulturminister snart åbner DR's nye koncerthus, bør hun og Danmarks Radio tænke over, at man ikke kan præstere stor kunst bare fordi, man åbner et stort hus til 1,4 milliarder kroner.
Sagen er den, at den borgerlige regering sammen med Danmarks Radio i høj grad svigter den basiskulturen, hvor talenterne udvikles. Radio- og tv-nævnet gav for nylig DR en røffel for at svigte public service aftalen fra 2007, hvor DR havde givet tilsagn om at øge omfanget af dansk musik i tv, men i stedet er der blevet bragt mindre dansk musik end nogen sinde før.
Det burde egentlig ikke være så svært.
Finkulturel arrogance
DR kunne måske lære lidt af de små lokal-tv-stationer, som præsenterer det ene danske band efter det andet for åben skærm i en god markedsføring af musikerne og de spillesteder, der i den grad fremelsker den danske musikkultur. Når der i forvejen er et nyt stort musikhus i København, kan man sætte spørgsmålstegn ved, om der var brug for et nyt hus?
Tænk, hvor mange live-koncerter med dansk musik, der kan formidles videre for 1,4 milliarder kroner. En anden ting er regeringens selvmodsigende politik: På den ene side bryster den sig af kærlighed til den danske kultur, mens den selv samme regering ikke har opskrevet bevillingen til spillestederne i de syv år, hvor den har siddet ved magten.
Det er den direkte årsag til de økonomiske problemer, som truer eksistensen for mange spillesteder over hele landet.
Det gælder blandt andet Pumpehuset og Lades Kælder, mens Stengade 30 netop har reddet sig med et akut lån på 800.000 kroner fra Københavns Kommune.
Generelt er det et udtryk for en finkulturel arrogance, som den politiske elite har i forhold til den basiskultur, der driver den kreative musikalske kultur fremad.
Uden denne basis ville der ikke være noget grundlag for hverken DR's kulturhus eller den danske musik generelt.
Derfor vil jeg opfordre Danmarks Radio til at søge ud i basiskulturen, hvor musikken trives og udvikles, mens den nye kulturminister bør finde midler til en betragtelig styrkelse af bevillingerne til spillestederne.
Fine ord skaber nemlig ingen udvikling i sig selv.

