Ydun kan give nye rollemodeller



 
	Uddannelses- og forskningsminister Sofie Carsten Nielsen (R) og bestyrelsesformand for Det frie Forskningsråd Peter Munk Christensen havde den 22. april en kronik i Information, hvor de forsvarede Det Frie Forskningsråds Ydun-program. Samme dag var Sofie Carsten Nielsen sammen med ligestillingsministeren kaldt til samråd i Folketingets forskningsudvalg.

	Oppositionen var ganske kritisk og ville have programmet nedlagt med den begrundelse, at et tidligere program, nemlig Freia fra 1998 til 2001, ikke havde haft nogen betydning. Det er desværre ganske rigtigt. I forbindelse med afslutningen af programmet kunne man fra ministeriets side konkludere, at der i statistikken overhovedet ikke kunne aflæses nogen positiv udvikling i antallet af bevillinger til kvinder. Det er måske heller ikke så mærkeligt, for der blev mellem 1996 og 2000 oprettet ikke færre end 34 programmer, kaldet ’cigarkasser’, til en samlet volumen af 1,8 milliarder kroner.

	I forskningsstyrelsen vil man vide, at kvinders andel af disse midler var ekstremt lav. Der var ofte få ansøgninger og dermed ringe konkurrence om midlerne, hvilket førte til ’cigarkassernes’ afskaffelse.

	Ligestilling tager tid

	Det var småpenge, der dengang blev givet for at få flere kvindelige ledere på banen. Det samme gælder Ydun, der er på 110 millioner, og hvor første sætning i opslaget lyder, at programmet kun opslås én gang. Kunne man ikke have lært af Freja, at der skal et langt og sejt træk til for at få mere ligestilling inden for forskningen?

	Når jeg alligevel vil kalde Freja en succes, hænger der sammen med, at programmet tiltrak over 327 ansøgere (16 bevillinger). Jo større konkurrence, jo større kvalitet, så med Freja har vi et eksempel på særbehandling, som godt kan fremme kvalitet ved at ’kalde’ ansøgninger frem. Desuden kan man ikke vide, om nogle af disse mange ansøgere efterfølgende genindsendte deres ansøgninger.

	Og så var der absolut fyrtårne imellem som Nina Smith, Dorthe Dahl Jensen og Nina Lykke. Sidstnævnte, som er en af Europas fremmeste kønsforskere, har vi desværre måttet sende til udlandet.

	Så selvfølgelig kan det betale sig med Ydun. Vi vil få nye fyrtårne og rollemodeller.

Bente Rosenbeck, professor ved Nordiske studier og sprogvidenskab på Københavns Universitet

