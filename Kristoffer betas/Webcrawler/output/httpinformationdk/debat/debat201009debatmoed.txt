Debatmøde om mediestøtten
Topfolk i mediebranchen mødes til debat-duel om 1,5 milllard i offentlig støtte de næste 4 år. Kom og hør, hvem der har mest at byde på


I de seneste uger er der blevet skåret til i DR. Det er konsekvenserne af den medieaftale, som regeringen indgik i maj sammen med Dansk Folkeparti og LIberal Alliance. Selvom aftalen blev kaldt et medieforlig handlede den stort set kun om DR og den meget store del af den danske mediestøtte, der går til radio og fjernsyn. Men i efteråret kommer turen til resten af den danske mediestøtte. Størstedelen går til de danske dagblade - men mange står på spring for at få en del af kagen. Ikke mindst de nye medier. To repræsentanter fra aviserne - Bent Falbert og Erik Bjerager - og to fra de nye medier - Ulrik Krag og Christian Peytz - giver her deres bud på, hvad mediepolitikkerne bør gøre.Erik Bjerager, ansvarshavende chefredaktør og adm. direktør på Kristeligt Dagblad, advarer mod journalistikkens død, hvis ikke støtteordningerne tilgodeser de profesionelle journalistiske organisationer - dagbladene:Det er dagbladene, der er grundstammen i den økonomi, som bærer den journalistiske produktion i den privatejede del af den dansk mediebranche. Efter min mening må pressestøtten herhjemme være med til at sikre, at der i samfundet kan laves ordentlig journalistik på medier, som har en vis sandsynlighed for at kunne etablere en tilnærmelsesvis bæredygtig forretningsmodel. Det gælder både for dagbladene og for internetmedierne, og som jeg ser det, er det i al væsentlighed dagbladene, der kan løfte den opgave. (Hele indlægget her)Christian Peytz, direktør i internetfirmaet Peytz &amp; Co og formand for Foreningen af Interaktive Medier (FDIM), mener at man - også politikerne - må forholde sig til de medier, som faktisk bruges:Før sommer blev der indgået et politisk forlig om de elektroniske medier. Al debatten og opmærksomheden blev på mystisk vis koncentreret om at der skulle laves en ny radiokanal. Men det indlysende behov for en ny radiokanal står stadig ikke helt klart. I sig selv bemærkelsesværdigt at man kan lave et politisk forlig om såkaldte elektroniske medier uden at forholde sig til internettet. Og næsten komisk at man så lander på etablering af en ny radiokanal. Hvorfor? Fordi alle tal, tegn og tendenser peger i én retning: flere og flere søger mod nettet. Flere og flere bruger mere og mere tid på at søge informationer og nyheder på nettet, der har udviklet sig til allemandseje. Ikke mindst i forhold til den unge generation, hvor nettet fylder klart mere end radio. (Hele indlægget her)Bent Falbert, journalist og tidligere cheredaktør på Ekstra Bladet, ser statsstøtten til dagbladene som naturligt i og med at det er dem som leverer den folkeoplysning som samfundet har brug for:70 pct. af det journalistiske stof i Danmark leveres af dagbladene. 84 pct. af danskerne læser disse blade. De vigtigste, folkeoplysende netsites produceres også af dagbladene og stilles gratis til rådighed for enhver, hvilket især unge mennesker benytter sig flittigt af. Dansk demokrati ville derfor blive invalideret i kritisk grad, hvis denne virksomhed bortfaldt eller blev indskrænket. I så fald ville samfundsdebatten og dermed beslutningsprocessen foregå på et forarmet niveau. (Hele indlægget her)Den udlægning holder ikke, hvis man spørger Ulrik Krag, direktør i Mediaprovider A/S, der bl.a. udgiver nyheder og anden medieindhold via magasiner, fagpresse og web-tv:Argumentet ”det er kun de trykte avisredaktionerne, der producerer rigtigt indhold” høres ofte i kulissen. Men sådan forholder det sig bare ikke længere: Den seriøse og samfundsrelevante journalistik finder man i dag på nettet i mindst lige så høj grad som i trykte aviser. Tag f.eks. IT-bloggeren Dorte Toft, der på business.dk og computerworld.dk satte IT-factory-lavinen i gang. Hvad med ComON.dk’s afdækning af skandalen om rodet i den digitale tinglysning?  Der produceres masser af debatskabende journalistik på nettet, og der kunne produceres endnu mere. (Hele indlægget her)På torsdag den 16. september støder parterne sammen. På den ene side avisfolkene Erik Bjergager og Bent Falbert. På den anden siden de nye medier repræsenteret ved Ulrik Krag og Christian Peytz. Dommerpanelet betår af Venstres Ellen Thrane Nørby, Socialdemokraternes Mogens Jensen og medieforsker Anker Brink Lund. Læs mere arrangementet her: http://dona.dk/dona-event/copenhagen-clash-2010
