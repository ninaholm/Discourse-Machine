Kampen mod minoriteterne



 Et bemærkelsesværdigt træk ved Dansk Folkepartis samt deres medløberes kamp mod racismeparagraffen er, at Dansk Folkeparti ellers er kendt for deres ihærdige kamp mod det muslimske tørklæde samt mod minaret- og moskébyggeri.
Eller sagt med andre ord, samtidigt med at Dansk Folkeparti kæmper for, at man i den offentlige debat skal have lov til at sige, hvad hjertet begærer om muslimer, kæmper de også for, at muslimer ikke skal få lov til at give udtryk for deres religion i det offentlige rum.
Sammenhængen er heller ikke særlig svær at se. Religionsfriheden, retten til at praktisere en tro, der er forskellig fra majoritetens, er en rettighed, der har til formål at beskytte minoriteter mod overgreb fra majoritetens side. Racismeparagraffen har på samme måde til formål at beskytte minoriteterne mod verbale overgreb fra majoriteten.
Eller med andre ord, såvel religionsfriheden som racismeparagraffen er udtryk for, at et demokratisk samfund har et særligt ansvar for at beskytte dets minoriteter mod overgreb. Dansk Folkeparti og deres medløbere har derimod et andet demokratibegreb. For dem udgør den muslimske minoritet en trussel, i nogens øjne sågar en dødelig trussel mod majoriteten. Man vil med andre ord beskytte majoriteten mod den alvorlige trussel, som en minoritet antages at udgøre, ved at fratage minoriteterne deres ret til beskyttelse.
Hvor går grænsen?
Og det er lige præcis her, at deres kamp mod racismeparagraffen bliver farlig for minoriteterne, i særdeleshed for landets muslimer. Racismeparagraffen har jo ikke på nogen måde hindret islamkritik, ingen er f.eks. blevet dømt for at kalde Muhammed for en løgner, for at påstå, at islam er kvindeundertrykkende eller uforenelig med et demokratisk samfund.
Racismeparagraffen hindrer altså ikke religionskritik, herunder islamkritik, men den forhindrer den dæmonisering af et religiøst mindretal, der er forudsætningen for, at majoriteten kan overbevises om nødvendigheden af bastante indgreb over for landets muslimske minoritet.
Racismeparagraffen skal altså afskaffes, så det bliver muligt at skabe et debatklima, hvor befolkningen i sidste instans bliver villig til at bakke op om de tiltag, der skal til for at muliggøre Dansk Folkepartis vision om et muslimfrit Danmark.
Og det uhyggelige er, at Dansk Folkeparti endnu ikke har fortalt os, hvor grænsen går for, hvad vi har lov og pligt til at gøre for at opfylde denne vision.

