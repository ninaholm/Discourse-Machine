En måned samlede jeg ind til udsatte, den næste var jeg selv udsat
Hvordan kan det være, jeg gang på gang ender et sted, der ikke giver meget plads til at falde dybere? Jeg har jo mange kompetencer og uddannelser. Men her er jeg igen; en af de mange skæve eksistenser, der ikke kan finde ud af at få det hele til at gå op i en højere enhed
 
	’Nattens stilhed indhenter mig igen, og tankerne kværner om pengene, regningerne, boligen, gælden, ensomheden,’ skriver kronikøren, der ved, hvad det vil sige at leve på randen som hjemløs.


 
	Det er fredag morgen, jeg hænger med hovedet ind over håndvasken og foretager en udvidet truckervask. Nattens tankemylder kværner i mit hoved. Soveposen er allerede pakket sammen, og briksen er ryddet op. Rygsækken med tandbørste og andet vigtigt er også pakket. En søvnløs nat er overstået. En ny dag skal begynde, men hvor skal jeg starte henne?

	Jeg finder det mest rene tøj frem fra rygsækken og pakker cyklen med dagens tasker. Cyklende igennem byen kværner nattens tanker stadig. En rastløshed, der dræner al min energi. En usikkerhed om fremtiden tynger.

	Jeg tænker tilbage på i går, hvor jeg var med til et politisk stormøde på Lolland sammen med kampagnen Stemmer På Kanten. Der blev fortalt historier om, hvordan der er at leve et liv på kanten. Men jeg er jo ikke selv ude på kanten, eller er jeg?

	Jeg bor i øjeblikket i nogle kælderlokaler midt i København, jeg har et tag over hovedet, og jeg har steder at tage hen. Men jeg har ikke et hjem, et sted, hvor jeg kan lukke døren, tage skoene af og hvile min krop og min sjæl. Jeg er konstant på farten, både fysisk og mentalt.

	Tankemyldretid

	Jeg cykler igennem byen, telefonen ringer. Det er tandlægen. Han vil høre, om jeg kan komme ind lidt tidligere. Jeg kan ikke forholde mig til det. I lyskrydset venter jeg på grønt lys. Jeg spekulerer over, hvordan jeg skal forholde mig til, at min gamle kommune vil have deres penge tilbage snarest, fjernvarmen sender rykkere ud for en lejlighed, jeg ikke bor i mere, og en ny lejlighed er ikke i sigte, fordi jeg ikke ved, hvordan jeg skal betale indskud.

	I går blev jeg spurgt, om jeg gør noget for at finde en lejlighed. Jeg svarede ja. Men gør jeg det? Jeg kan ikke overskue det, for så skal jeg forholde mig til min dårlige økonomi. Hvorfor skal det være så dyrt at blive medlem i boligforeningerne? Hvorfor kan man ikke få hjælp til et indskudslån, når man skylder penge? Hvorfor kan man ikke få hjælp, når man står registreret i RKI?

	Tankerne svirrer, mens jeg cykler gennem Københavns gader sammen med alle morgenfriske mennesker, der er på vej til arbejde eller i skole. Mennesker, der oser af overskud og en styrke, som skræmmer mig ud på sidesporet. Slingrende imellem jakkesæt og høje hæle kommer jeg i mine nedslidte jeans, gammel striktrøje og min strikhue.

	Hvordan kan det være, jeg gang på gang ender et sted, der ikke giver meget plads til at falde dybere? Jeg har jo mange kompetencer og uddannelser. Men her er jeg igen; en af de mange skæve eksistenser, der ikke kan finde ud af at få det hele til at gå op i en højere enhed. En udvidet truckervask giver indtryk af, at jeg er ren og frisk. Men inde i hovedet stabler bekymringerne sig i et endeløst tårn.

	Blottet sårbarhed

	På vej hjem fra stormødet på Lolland måtte jeg gå til bekendelse og indrømme, at jeg ikke vidste, hvordan jeg skulle komme ind til byen med S-toget. Det var enormt grænseoverskridende at blotte min sårbarhed.

	Det er et nederlag ikke at kunne tage hånd om tingene selv. Men overskuddet til at gøre noget ved det er simpelthen ved at smuldre under bekymringerne om, hvor længe jeg skal blive ved med at vaske mig ved en håndvask og leve på andres hjælpsomhed.

	Tankerne vandrer tilbage til i går. En person, der betyder meget for mig, gav mig et par mønter og sagde: »Så har du til mad i morgen.«

	Jeg ville afvise pengene, men gjorde det ikke. Nu ligger de to mønter i min bukselomme og klirrer, mens jeg cykler igennem byen. Morgenmad har jeg ikke spist, det er efterhånden ved at blive sjældent, at jeg spiser regelmæssigt. Den fysiske træthed overgås kun af den mentale træthed. Tankerne kan ikke slukkes.

	Tæt på morgenens destination møder jeg hende, som gav mig pengene i går. Hun spørger til papmærket med nummeret 938, som hænger på min rygsæk. Jeg fortæller, at det er et nummer, jeg fik sat på min rygsæk, da jeg var ude og løbe en halvmaraton for over en måned siden. Det var mit opbevaringsnummer. Jeg har ikke haft overskud til at fjerne det. Hun smiler og griner lidt. »Ikke overskud?« – det havde jeg da masser af på stormødet dagen forinden.

	Ja, overskud er der masser af, når det ikke handler om noget personligt. Når jeg kan glemme mine problemer og fokusere på noget, der ikke vedrører mig selv. Ved at holde mig i gang, indtil nattens stilhed indhenter mig igen, og tankerne kværner om pengene, regningerne, boligen, gælden, ensomheden. Der er så meget, der fylder i mit hoved, men som skjules med et smil.

	Sårbar styrke

	Jeg er ikke en af de udsatte, der tales om i nyhederne. Jeg er universitetsstuderende, jeg har kompetencer, jeg har en fremtid, siges der. Så kan det da ikke være så svært lige at få styr på det andet? Jo, det kan. Det kan være fandens svært, når man hver dag hænger i en tråd og prøver ikke at drukne i sine bekymringer.

	Hvordan kan det være, at man den ene måned kan løbe en halvmaraton, hvor man samler penge ind til udsatte familier, for den næste måned selv at være udsat? Det giver ikke mening, og alligevel sker det.

	En uventet udgift kan medføre mental udmattelse, som kan vælte korthuset – et liv præget af mindreværd, flugt gennem misbrug, manglende netværk, en gennemsyret følelse af ikke at være god nok til noget sidder dybt i en. Man bærer rundt på en kultur, der ikke nødvendigvis er hensigtsmæssig og produktiv. Men det er det, man kender, og føler sig tryg ved.

	Kommunalvalget er ikke noget, der fylder meget i mit hoved. Underligt, når man tager i betragtning, at jeg har meldt mig som frivillig i kampagnen Stemmer på Kanten. Måske er det endda lidt paradoksalt. Hvordan kan noget så abstrakt have en prioritet i mit liv, når jeg ikke har overskud til at tage hånd om mine umiddelbare problemer.

	Omsorgen når ikke frem

	De færreste ved, hvor dyrt det er at være rodløs. Hjemløs er jeg jo ikke officielt, for jeg har en adresse. Men jeg bor ingen steder. Det er dyrt både på det mentale og det økonomiske plan. Prøv at forestille dig, at du ikke havde køleskab, komfur eller badeværelse. Hvordan vil du opbevare din mad, lave mad og vaske dig?

	Man vænner sig til at købe færdigretter eller fastfood, man køber for en dag ad gangen, man vasker sig, når man kan – låner et badeværelse, truckervask over håndvasken – eller tager på badeanstalt, hvis man har penge.

	Tankerne drøner derudad i fuld fart. De går til regeringens sociale mål, hvor der indledningsvis bliver skrevet: »I Danmark sætter vi en ære i at behandle de mest udsatte og sårbare med respekt og omsorg.« Det er noget, jeg personligt ikke har oplevet endnu, men måske hører jeg ikke til den gruppe, der har fortjent hjælp og omsorg?

	Ude på kanten kan det være enormt svært at bede om hjælp, endsige at modtage hjælp. Om man er selvforskyldt eller ej, er det enormt grænseoverskridende at være afhængig af andres hjælp og gode vilje. Det er svært at holde fat i tanken om, at man er et ligeværdigt menneske, at man har noget at byde på, at man ikke behøver at gå i knæ og kysse andres fødder for at få den hjælp, man har brug for.

	En stemme på kanten oplever ofte et system, der efterlader en med en følelse af at være mindre værd, og at man ikke duer til noget. En stemme på kanten har selv skyld i sin ulykke. En stemme på kanten har så mange bekymringer, at et kommunalvalg ikke har den største prioritet. En stemme på kanten kan findes overalt.

Ilona Gondesen er studerende

