Urealistiske EU-krav skævvrider britisk debat
EU-skeptiske medier, politikere og offentlighed forstærker hinanden i en diskurs, der ligger fjernt fra virkeligheden i Bruxelles. Og der er ikke meget håb for fremtiden, siger eksperter
Tilhængere af United Kingdom Independence Party (UKIP) deltager i en demonstration uden for det britiske parlament. Premierminister David Cameron står over for det største oprør i sin regeringstid med en voksende EU-skepsis både blandt befolkningen og politikere.


 EU-skepsis eksisterer i alle medlemslande. Og i alle lande beskyldes politikerne fra tid til anden for at føre skræmmekampagner i den hjemlige EU-debat. Mens politikerne ofte er ivrige tilhængere, er de europæiske befolkninger langt mere skeptiske.
Med undtagelse af Storbritannien. Her er EU-skepsissen total. Det var på opfordring af offentligheden — i form af 100.000 underskrifter — at Underhuset tidligere på ugen diskuterede og stemte om, hvorvidt den britiske befolkning skulle have en folkeafstemning om landets forhold til EU. En afstemning, som EU-skeptikerne nok tabte, men kun efter at 82 konservative parlamentarikere trodsede et diktat fra premierministeren om at stemme nej — det største oprør for en konservativ premierminister siden maj 1993, hvor 41 konservative parlamentarikere stemte nej til Maastricht-traktaten under John Major.
Årsagen til skepsissen hænger blandt andet sammen med, at tilhængerne af EU er helt fraværende i debatten, fortæller Giacomo Benedetto, ekspert i bl.a. EU-skepsis på Royal Holloway, University of London.
»Ingen fortæller om den positive side af EU. Det bliver aldrig rapporteret i medierne, så den britiske offentlighed aner for eksempel ikke, at det er på grund af EU-Kommissionen, at de nu ikke skal betale høje tariffer på mobilsamtaler i nabolande,« siger Benedetto til Information.
Den danske EU-forsker, Rebecca Adler-Nissen, som har skrevet ph.d. om britisk og dansk europapolitik, er enig:
»Der er ingen briter — som i andre lande — der modsiger den negative retorik. Debatten om, hvorvidt det kan betale sig at være med i EU — den pragmatiske debat — findes stort set ikke,« fortæller hun og påpeger, at briterne stikker ud i europæisk sammenhæng.
»Det markante i den britiske europapolitik er, at samtlige britiske regeringer siden 1973 har været mere eller mindre skeptiske over for selve projektet. Selv Tony Blair forsvarede de mange britiske særpositioner i EU. Og så er de britiske tabloidaviser et helt kapitel for sig. Her bliver EU's allergrimmeste sider rullet ud på en måde, som vi ikke ser i nogen andre medlemslande,« siger Adler-Nissen, der er EU-forsker ved Institut for Statskundskab på Københavns Universitet.
Urealistiske krav
Det særlige ved den britiske debat er, at både politikere, medier og offentlighed kræver kompetencer — såsom arbejdsmarkedslovgivning og miljølovgivning — trukket tilbage fra Bruxelles. Andre kræver at Storbritannien helt skal forlade EU. Og over halvdelen af befolkningen mener — ifølge en ny meningsmåling — at landets skal melde sig ud, hvis ikke det er muligt at genforhandle landets forhold til unionen.
Eksempelvis skriver Nick Wood, tidligere pressesekretær for de tidligere konservative ledere William Hague og Iain Duncan Smith, i den euroskeptiske avis The Daily Mail, at David Cameron bør gå til forhandlinger om en ny EU-traktat »bevæbnet med en indkøbsseddel indeholdende kompetencer som skal repatrieres tilbage til London«. Kan han ikke sælge sin »version af et løsere bånd med EU til en misbilligende og skeptisk britisk offentlighed (...) er den eneste tilbageværende mulighed en folkeafstemning om, hvorvidt Storbritannien skal trække sig helt ud«.
Camerons modkandidat i 2005-formandsvalgkampen i partiet, David Davis, skriver i samme avis:
»Vi har brug for en debat og en afstemning om, hvad Storbritanniens forhandlingsposition bør være — hvilke kompetencer vi vil repatriere fra Bruxelles, størrelsen af Storbritanniens bidrag til EU, den Europæiske Menneskerettighedsdomstols autoritet.«
Ifølge Giacomo Benedetto — og andre EU-eksperter — er kravene måske i teorien mulige, men i praksis »giver det ikke mening« at forlade unionen i lyset af, hvor integreret det økonomiske og politiske samarbejde er i Europa. Rebecca Adler-Nissen påpeger, at tanken om et Europa i flere hastigheder, hvor Storbritannien har en løsere tilknytning, »lyder godt, men i praksis er det ikke så let at få det præcis, som man vil have det«.
Ikke desto mindre er linjen mainstreami det britiske. Årsagen er kompleks, påpeger Adler-Nissen.
»Der er to grunde til, at politikerne fremsætter disse urealistiske krav. Dels hjemlige årsager. Det er simpelthen enorm populært at være imod EU. Den anden grund er, at Storbritannien gerne vil være bannerfører for et andet Europa, når der forhandles i Bruxelles. Briterne ved godt, at mange af kravene er urealistiske, men de vil markere over for Tyskland og Frankrig, at de ikke vil gå med til alt,« siger hun.
»De ikke bange for at stå helt isoleret. Hvor Danmark ikke gør et stort nummer ud af sine EU-forbehold i forhandlinger med Bruxelles, så er briterne nærmest stolte af deres. De er meget selvsikre og har en missionerende stil: Gør som os,« uddyber hun.
Giacomo Benedetto mener, at politikere og befolkning forstærker hinandens skepsis.
»Rebellerne i mandagens afstemning kan have tænkt, at deres chancer for genvalg er bedre, hvis de er EU-fobiske — jeg vil ikke kalde det EU-skepsis,« siger han.
Hverken Benedetto eller Adler-Nissen har store forhåbninger i forhold til at højne debatniveauet i fremtiden.
»Da vi havde en folkeafstemning om et nyt valgsystem i maj fremkom både ja- og nejsiden med falske påstande, og der var meget lidt reel information. Det samme vil ske, hvis debatten handlede om EU-medlemskab. Og medierne styrker den konfronterende debatkultur, som gør, at den type offentlig debat, man har set i andre EU-lande, ikke er mulig i Storbritannien,« mener han.
Samme konklusion kommer Adler-Nissen frem til:
»Det britiske parlamentariske system er ganske anderledes end EU, hvor man træffer beslutninger med udvandede kompromisser og laveste fællesnævner. Den britiske stil er kendetegnet ved stærk ledelse og en meget mere aggressiv debatkultur,« siger hun.
»Man skal ændre på selve den britiske identitet, hvis man skal gøre den kompatibel med det EU, som tegner sig i dag.«
 
Analyse: 'Nyt magtcentrum i den kunstige union' side 11

