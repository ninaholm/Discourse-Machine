30 års-krigen
Når krige bryder ud, sker det tit i grænselandet. I 30’erne kæmper legen mod alvoren. Men vi kæmper også med vores drømme. Det er nu, vi skal træde op på scenen og inderligt håbe, vi rent faktisk har noget at sige
I 30’erne kæmper legen mod alvoren, britpop-bandet mod redaktørjobbet. Men vi kæmper også med vores drømme. Det er nu, vi skal træde op på scenen og inderligt håbe, vi rent faktisk har noget at sige, lyder det fra dagens kronikør, Hakon Mosbech.


 30’erne føles, lige nu, som et grænseland. Mellem det, der var engang, og det, der kommer. Der er samme sitrende energi som i den slags grænsebyer, der ligger lige mellem to lande. Hvor begge nationer og kulturer er nærmest ligeværdigt til stede. Du kan mærke det. Du er to steder på én gang. Folk er på vej videre. Der er opbrud og ventetid, melankoli og håbet om den anden side. Du ser en skygge flakke i en sidegade og synes, det ligner dig selv for længe siden. Da jeg var i 20’erne, føltes mulighederne for resten af mit liv uendelige. Derfor traf jeg meget få valg. Jeg holdt mulighederne åbne. Døden virkede meget langt væk. Jeg holdt Aktivdag med en ven. Aktivdag handlede om at være så lidt aktiv som muligt og var tit efter en bytur.
I 20’erne var jeg rastløs. Der manglede noget. Jeg gik ind i tomme kirker et par gange. Jeg var til mærkelige fester. Jeg kiggede på fly, der trak hvide striber over himlen.
Nu, i 30’erne, træffer jeg hele tiden beslutninger. Døden er kommet tættere på. Da jeg blev 30, var jeg med til at stifte et nyt medie, Zetland. Vi lavede en talentskole for unge journalister. Første aften mødtes vi og drak vin og snakkede om alt det, vi skulle lave. Jeg sagde noget om »vores generation« til et af talenterne. Hun kiggede mærkeligt på mig. Jeg kunne se på hende, at hun ikke syntes, vi tilhørte samme generation. Senere på aftenen lavede jeg en joke om Haddaway, en tysk dance-rapper fra 1990’erne, hvilket fik et andet talent til at spørge: »Hakon, hvor gammel er du egentlig?«
I 20’erne følte jeg mig selv som et af de unge talenter. Det var en rolle, jeg nød. Jeg kunne være løftet om en uendeligt mulighedsrig fremtid. I dag kan jeg ikke længere være det unge talent. Det er nu, jeg skal gøre noget. Være den, jeg er, ikke den jeg kunne blive.
For nylig drømte jeg, at jeg trådte ind på en scene. Tusindvis af mennesker kiggede på mig nede fra mørket. Og jeg havde pludselig ingen anelse om, hvad jeg skulle sige. Jeg tror, 30’erne handler om det. At træde op og sige noget.
Legende liv
I en tid og verden, der hylder ungdommen, kan det være en nærmest ubærlig smerte at se den sive væk. Jeg kan mærke lysten til at lyve mig yngre. Lysten til at tage en hat på for at skjule de høje tindinger. Samtidig insisterer jeg på stadig at være ung. Da mine forældre var i 30’erne, flyttede de ud af byen, ud til forstadslivet i Værløse. Det handlede om familien. De var voksne, tror jeg, på en anden måde end jeg og mine venner er. Det er vigtigt for os at sidde på Dronning Louises Bro i solen med en øl. Vi tager stadig i sommerhus og laver uvoksne ting, selv om det sker sjældnere end før, og selv om det er længe siden, vi var på den roadtrip i Ruhr-distriktet. Men i lørdags spillede vi med vores britpop-band til et bryllup i Nødebo Præstegård. Vi kom hjem klokken 5 om natten, og fire timer senere kom mine forældre til brunch. De fortalte, at de ikke spillede i band til klokken fem, da de var i 30’erne. Vi insisterer på at blive ved med at lege. Legen holder døden på afstand.
Når jeg sammenligner mine 30’ere med mine bedsteforældres, står det klart, hvor legende et liv vi faktisk lever. Da min farmor var 30 år, var hun flygtet alene fra Tyskland og nazisterne og havde fået helle i Danmark. Hun var alene tysker i et land, der var besat af tyskere. Det var ikke nemt. Så mødte hun min farfar, og de åbnede en legetøjsbutik. De fik børn og havde næsten ingen penge. Ungdommen var slut for længe siden. Hun ville gerne have været journalist i Tyskland, men det krævede, at hun meldte sig ind i nazistpartiet, og det nægtede hun.
Krigen er tæt på
Da jeg blev 30, døde min farmor. Det var en klar forårsdag. Vi fejrede hendes 90 års fødselsdag. Jeg havde min lille søn med. Hun sad og aede ham med sine grove rygerhænder. Om natten døde hun på plejehjemmet. Med en åben flaske rødvin ved siden af sengen. Når jeg tænker på hende, tænker jeg, at mine dage ikke skal fordufte umærkeligt, uden jeg virkelig har brugt dem. Der er alvor i 30’erne, lige som der er alvor i den tid, vi lever i. Jeg har omfavnet ironien og aktivdagene, men lige nu falder bomberne i Syrien og Gaza. Krigen og krisen er kommet tæt på. Journalistikken, som jeg mere og mere indser, jeg har valgt, er under hårdt pres. Medierne, der burde gøre os klogere på verden, bombarderer os i stedet ofte med et informationsflimmer, der er lige så hurtigt glemt, som det er læst. Det har betydning for os alle sammen, og jeg tror, mine 30’ere kommer til at handle om den kamp.
Med skjorten i bukserne
Når krige bryder ud, sker det tit i grænselandet. I 30’erne kæmper legen mod alvoren, britpop-bandet mod redaktørjobbet. Men vi kæmper også med vores drømme. Det er nu, vi skal træde op på scenen og inderligt håbe, vi rent faktisk har noget at sige. Filosoffen Thoreau har sagt, at »drengen samler materialer til et tempel, og så, når han er 30, bygger han et træskur«. Jeg har også set en undersøgelse af, hvornår i livet folk typisk oplever store kreative eller videnskabelige gennembrud. Det er i 30’erne. Det er nu.
Måske er det derfor, vi bliver stressede, angste, deprimerede. Måske er vi den drømmende generation med forventninger, der umuligt kan blive indfriet. Og nu arbejder vi pludselig som konsulenter med skjorten nede i bukserne. Vi ved, hvor den økologiske broccoli står i Brugsen. Vi henter, bringer og knokler, tjekker livescore på mobilen – Randers-Hobro 2-1 – og dejser om til HBO på sofaen. Det var ikke det, vi lovede os selv dengang på teenageværelset. Og pludselig vokser det eksistentielle stress.
Men samtidig – og måske mest af alt – er det en frigørende følelse. Det er nu, tingene sker. Det jeg vælger, vælger jeg. Arbejdet, kærligheden, vores liv. Hvis en mand er defineret ved at handle, så handler 30’erne om at lære at blive en mand.
Skønhed i broccoli
I 30’erne har tiden antaget en anden form. Mine dage er rammet ind i tid, i kasser og kalenderblade. Jeg er ikke længere selv gud i mit liv. Jeg kan huske, da vi lancerede Zetland og holdt en fest. Vi var euforiske og unge i øjeblikket. Nogle timer senere, midt om natten, gik jeg rundt i gaderne med en barnevogn og en søn, der ikke kunne sove. Jeg kiggede ind gennem cafeernes oplyste ruder. Det var fredag nat. Vi vågner klokken seks om morgenen. Jeg er træt, min søn er lysvågen. Min kæreste sover videre efter en hård nat, vi er alene i lejligheden. Vi har nogle systemer. Vi laver havegrød, han moser bananerne. Vi vækker hans bamser, Carlos og Carlos. Og nogle morgener, når vi sidder der alene på køkkengulvet, bliver jeg overmandet af en så stærk følelse af lykke i et nærmest elektrisk glimt, at det næsten ikke er til at bære.
Jeg hørte et svensk radioprogram om skønhed. De sagde, at den helt store skønhed vidner om et andet liv. Således peger skønheden på, at det liv, vi lever, ikke er det rigtige. Der findes noget smukkere et andet sted. Dermed bliver skønhed og lykke ofte hinandens modsætninger. Men jeg har opdaget, der også er skønhed i broccoli. Inden for matematikken har man kortlagt en ekstremt smuk type mønstre, fraktaler. De virker ved første øjekast kaotiske, men zoomer man ind, gentager mønstret sig igen og igen, i en uendelig, ophøjet æstetik. Fraktaler findes i alt fra muslingeskaller og galakser til vores hjerner. Og ifølge nogle forskere stræber netop vores hjerne efter at betragte fraktalerne. Mønstrene føles som en helt særlig, rogivende konstant. Jeg tænker, at det, de prøver at sige, er, at der er skønhed i mønsteret, i gentagelsen, i rutinen. Og en af de smukkeste fraktaler findes især i én plante.
Den plante er broccoli.
Hakon Mosbech, f. 1981, partner og medstifter i Zetland og fra oktober vært på P1’s ’Mennesker og medier’
Hvordan oplever du den alder, du er nået til? Hvad betyder alder for dig? Hvordan mærker du den? Hvilke muligheder og begrænsninger giver den, og er de anderledes end dem, dine forældre oplevede? Klik på linket her og send din tekst på max 1000 tegn. Så publicerer vi de bedste på journalen ‘10, 20, 30...‘, hvor du kan læse de øvrige generationstekster.

