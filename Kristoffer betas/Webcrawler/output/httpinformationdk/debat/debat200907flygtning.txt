Har Flygtningenævnet et grundlag for sine afgørelser?
Hvorfor præciserer Flygtningenævnet ikke, hvilket baggrundsmateriale det støtter sig til, når det afviser indstillingerne og bekymringerne fra bl.a. UNHCR, der fraråder at tvangshjemsende de 282 irakiske asylansøgere
I Dresden i Tyskland slog en tysk mand tidligere på året en egyptisk kvinde ihjel, alene fordi hun bar hijab. Her demonstrerer pakistanske kvinder i Karachi for at respektere den internationale Hijab-dag.


 Bagdad nærmer sig. Det første syn af afbrændte kampvogne. Vi passerer dem, min taxachauffør og jeg, som de ligger der i en bred grøft. Den ene af de tonstunge vogne peger lodret i vejret med bagenden i jorden. Der er et rundt hul der, hvor der før var monteret et kanontårn.
De første amerikanske militære hummere. Vi har indhentet en mindre karavane, og som vi kører her på motorvejen, glor vi direkte ind i løbet på et bagudrettet tungt maskingevær, der er monteret på taget.
Vi passerer det første militæranlæg. Høje mure, skyttetårne, grønne hjelme og under dem observerende blikke med fingeren på aftrækkeren passerer forbi. Det er ikke andet end store drenge i uniformer, der sidder deroppe og overvåger trafikken.
Kulissen er overvældende, men det glemmer jeg, da det første skilt med ordene 'Bagdad City' kommer til syne. Det er som et skud adrenalin i blodet efter nattens nervepirrende køretur fra grænsen mellem Jordan og Irak. Dag 1 i Irak. November 2003.
Havde fået nok af Irak
Det var en irakisk ven, og til dels en ungdommelig eventyrlyst, der havde placeret mig i Bagdad tilbage i 2003. I en årrække havde jeg hørt ham fortælle om landet, som han flygtede fra på grund at sit politiske modstandsarbejde mod Baath-partiet. Jeg fik oparbejdet en stærk nysgerrighed på at forstå og opleve Irak.
Min ankomst til Bagdad var ikke det, der gjorde størst indtryk på mig under min rejse. Men jeg indleder alligevel kronikken her, fordi jeg staks vil springe videre til dagene før min hjemrejse.
Jeg var mentalt udmattet. Jeg havde fået nok af at vågne op til lyden af store brag og et mørklagt soveværelse, der blev oplyst i blitz i Bagdad. Jeg havde fået nok af lyden af skudsalver i nabolaget i Basra, der sætter sig som igler på sjælen (men det opdager man først, når man kommer hjem til Danmark, og de første nytårsraketter skydes af).
Jeg havde fået nok af kampvognenes dybe brummen, af sandsække, pigtråd og summende militærhelikoptere, der patruljerede over os.
Jeg havde fået nok af i Basra at køre rundt med en chauffør i en pickup-truck med skudhuler i forruden og en pistol i handskerummet (den lå der ikke nødvendigvis med min fulde accept) som en form for uvirkelig livsforsikring og sidste udvej, hvis lokummet skulle gå hen og brænde.
Min sanser var slidte efter blot en måned i Irak. Men jeg kunne fint leve med det, og arkivere det under 'lærerige og udfordrende oplevelser,' for jeg vidste, at det blot var en parentes, og jeg snart skulle hjem til trygge Danmark igen.
Sagen er, at jeg også deltog i fester og hyggelige sammenkomster. Jeg var på havnen i Basra, hvor skibene lå lastede med importerede bildæk som et vidnesbyrd om, at Irak, på trods af skyderier, vejspærringer og sammenstyrede huse og broer, var på rette vej igen.
Men jeg husker også familierne i Basra, hvor det hårde betongulv var et møbel, man sad på. Og jeg husker, hvordan levestandarden plumpede ned som en sten i en sø blot 20 minutters kørsel fra Bagdad.
Opholdstilladelse
Da jeg kom hjem fik jeg en følelse at, at jeg måtte fortælle, hvad jeg, som en af de få vestlige civilpersoner uden militærbeskyttelse i Irak, havde set og hørt. Derfor kontaktede jeg dengang pressen, afholdte en række foredrag om min oplevelse og blev senere medlem af Amnesty Internationals hovedbestyrelse, hvor jeg sad i fem år.
Nu føler jeg, at jeg må stå frem igen. Det er der 282 konkrete grunde til: de afviste irakiske asylansøgere.
Det er snart seks år siden, jeg var i Irak. Den generelle humanitære og sikkerhedsmæssige situation har ændret sig siden. Men i det sydlige og centrale Irak er der fortsat så alvorlige sikkerhedsmæssige problemer, at det af FN's Flygtningehøjkommissariat, UNHCR, og ngo'er som bl.a. Amnesty vurderes som værende et så farligt sted at leve, at tvangsudsendelser hertil frarådes. I stedet anbefaler organisationerne, at de irakiske asylansøgere får humanitær opholdstilladelse.
Afviste asylansøgere kan som udgangspunkt sendes hjem. Der er imidlertid tale om en særlig situation for de 282 irakere. Mange har ventet i flere år uden mulighed for at leve et normalt liv. Gruppen involverer torturofre, hvis traumer er blevet forværret af opholdet i Danmark, og børn, hvoraf flere er vokset op i Danmark uden tilknytning til Irak.
Nævnet og kilderne
Jeg vil gerne tilbage til Irak. Jeg har god grund til det. Der lever mennesker i Bagdad og særligt Basra, som jeg holder af. Men i dag tør jeg ikke rejse til landet. Det samme er tilsyneladende tilfældet med de danske udlændingemyndigheder i forhold til provinserne nær Bagdad.
Det er Flygtningenævnet, der træffer afgørelser om asyl i Danmark. Men det er Udlændingeservice, der gennem besøg til lande som Irak, udarbejder rapporter til Flygtningenævnet, som er med til at danne grundlag for nævnets afgørelser om asyl. Det er disse rapporter, sammenlagt med andre kilder og individuelle sagsbehandlinger, der danner grundlag for bedømmelsen af, om en person skal meddeles asyl.
Men i snart fem år har Udlændingeservice ikke besøgt de fem farligste provinser nær Bagdad. Dansk Flygtningehjælp vurderer, at 128 af de 282 afviste asylansøgere netop kommer fra disse fem provinser. Men UNHCR har besøgt de fem provinser i modsætning til Udlændingeservice, og de fraråder netop tvangsudsendelserne. Dertil svarer Udlændingeservice, at Flygtningenævnet har andre kilder at støtte sig til.
Et kig på Flygtningenævnets hjemmeside viser 233 ud af disse omkring 400 andre kilder, som nævnet anvender som baggrundsmateriale for vurderingen af sikkerheden i Irak.
Af de 233 oplyster kilder er sammenlagt 59 rapporter fra henholdsvis UNHCR, Amnesty og Dansk Flygtningehjælp alene. Det er organisationer, der i dag fraråder tvangsudsendelserne og appellerer til at give humanitær opholdstilladelse til de afviste irakiske asylansøgere.
En lang række af nævnets øvrige 233 oplyste kilder, som integrationsministeren tidligere har henvist til har været med til at danne grundlag for afgørelsen, vurderer Irak som et land med alvorlige sikkerhedsmæssige og menneskeretslige problemer.
Alligevel er nævnet altså nået frem til, at de irakiske asylansøgere skal afvises, og integrationsministeren er nået frem til, at det er forsvarligt at tvangsudsende irakerne (det bliver ikke bedre af, at det af nævnets hjemmeside fremgår, at der som grundlag for vurderingen af den aktuelle sikkerhedssituation i Irak er anvendt rapporter, der er op til 12 år gamle).
Det bør vække undren, hvordan Flygtningenævnet som udgangspunkt ikke anerkender de 282 irakeres særlige situation. Det bør også vække undren, at nævnet kan afvise de irakiske asylansøgere, og særligt dem, der kommer fra de fem farligste provinser, på baggrund af de kilder om Irak, som nævnet selv oplyser, at det har anvendt som et væsentligt grundlag for afgørelsen. Og denne undren bør rimeligvis styrkes, når Udlændingeservice samtidig ikke selv har besøgt de farligste provinser nær Bagdad.
Jeg vil gerne tilbage til Irak. Det har jeg, som nævnt, god grund til. Men i dag tør jeg ikke.
UNHCR og andre organisationer mener, at integrationsministeren har god grund til at genoverveje tvangsudsendelsen og give de 282 irakere humanitær opholdstilladelse. Det er der intet i gældende dansk lovgivning, der forhindrer hende i. Der er heller intet der forhindrer Flygtningenævnet i at præcisere, hvilket andet baggrundsmateriale det støtter sig til, når det nu afviser indstillingerne og bekymringerne fra bl.a. UNHCR.
Der er i dag god grund til, at nævnet får præciseret dette.

Niels Rytter er BA i Internationale Udviklingsstudier og journalistik og stud. cand. comm. i journalistik på RUC

