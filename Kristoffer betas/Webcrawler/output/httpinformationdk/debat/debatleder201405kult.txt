Kulturmama med magt
LEDER


 
	Når børn møder kunst, er de på lige fod.« Sådan står der i den kulturstrategi for børn og unge, som kulturminister Marianne Jelved (R) netop har fremlagt. Og det er tydeligvis denne demokratiske lighedsdrøm, der ligger bag kulturministerens første kulturpolitiske visionstekst.

	Det er en ambitiøs strategi. Og det er en klog strategi, der udstråler et sjældent kærligt syn på både småbørn, skolebørn og unge. Det er desuden lykkedes Marianne Jelved og hendes stab at formulere en strategi, som er befriende jordnær omkring udsatte børn og unges manglende chancer for at møde kunst og deltage i kulturaktiviteter. Men som samtidig er idealistisk, fordi den nægter at lade sig bremse af det-kan-ikke-lade-sig-gøre-modstanden i det etablerede kulturliv og institutionerne: Denne kulturmama elsker både børn og kunst.

	Ved pressemødet i Filmhuset brillerede Marianne Jelved igen med sin helt egen kulturministerretorik. Ikke alene argumenterer hun konsekvent ved at give eksempler på kulturtiltag og kunstoplevelser fra Vordingborg til Thisted. Hun gengiver også typisk en kultursucces et sted i landet ved at sige: »Og så spurgte jeg dem: ’Hvordan er det lykkedes jer?’. Og så fortalte de, at …« For så kommer den gode historie selvfølgelig. Hun bruger altså de enkelte kulturaktørers egne succesforklaringer. Dermed skaber hun en kulturdialog i respekt og i øjenhøjde, som man vil kalde det i børnesprog.

	Hendes enorme kendskab til kulturlandskabet gør hende nærmest usårlig. Og da hun på pressemødet blev spurgt, om denne kulturstrategi ikke ville stå stærkere i en formulering sammen med Undervisningsministeriet, svarede hun da også bare smilende: »Christine Antorini synes, at det er en fordel, at vi er to, der taler om kultur på denne her måde.«

	Vil der da slet ikke være kritik af kulturministerens strategi? Selvfølgelig vil der det. Men kritikken vil nok hovedsagelig gå på, at de afsatte 40 mio. kr. over fire år ikke er nok. Men som Marianne Jelved optimistisk formulerede det:

	»Hvis bare kommunerne støtter op om projekterne med 50 pct. tilskud oveni, så har vi jo allerede 60 mio. kr.«

	Det ændrer dog ikke ved, at kulturstrategien er vidunderligt offensiv. Og at den åbner for et helt naturligt samarbejde med kunstaktiviteterne i den nye skolereform. Samtidig påtager kulturministeriet sig nu også et klædeligt ansvar for alle de børn og unge, der netop ikke opsøger en fodboldklub eller en musikskole eller en anden organiseret kulturaktivitet.

	Året 2015 vil blive udråbt til ’Ungekulturår’, og her hjælpes unge med at organisere sig selv. Der bliver blandt andet oprettet en pulje på 2 mio. kr., som unge kan søge »i små portioner med hurtig sagsbehandlingstid og minimale administrative krav«, som der klokkeklart står i brochuren. Så strategien skal såmænd nok vække misundelse hos voksne!

	De seneste kulturministre har været i defensiven. De har haft yndlingsemner og erklærede passioner, jovist. Men de har ikke turdet byde på en overordnet kulturvision eller en handlekraftig strategi. Kulturminister Carina Christensens ’Kultur-for-alle’-vision tilbage i 2009 var vel egentlig bare et trøsteslogan til alle, der boede uden for hovedstaden. Og Brian Mikkelsens kulturkanon fra 2006 var mere bagudskuende end visionær.

	Nu har Marianne Jelved præsteret en kulturstrategi for børn og unge, der rummer tanker om kunstneriske netværk og kulturel ansvarsfordeling, der overbevisende matcher den måde, som kulturinitiativer opstår på i 2014. Strategien vil kræve meget af både børneinstitutioner og skoler, af biblioteker og museer – og af kunstneriske institutioner som f.eks. teatre og orkestre – og af embedsmænd i Kulturministeriet og rundt om i kommunerne. Men kulturstrategien er et vigtigt skridt frem mod en stærkere kulturpolitik.

	Ved kulturkonferencen SACRE på Det Kongelige Teater i januar indledte Marianne Jelved sin åbningstale med ordene: »Kultur er magt.« Det har hun nu demonstreret med sin kulturstrategi for børn og unge. Og samtidig har hun vist, at hun tager både børnene og kunsten alvorligt.

	Som Marianne Jelved sagde det i sin afsluttende replik på pressemødet:

	»Alle børn i Danmark skal på bedste demokratiske vis møde kunst gennem hele deres opvækst.«

