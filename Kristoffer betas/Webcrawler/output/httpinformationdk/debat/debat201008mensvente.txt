Mens vi venter på vandplanerne...



 I starten af 1970'erne tog Danmark livtag med industriens forurening af det danske vandmiljø.
»Det er en udfordring - teknisk, økonomisk og politisk. Der kræves nytænkning og afsavn - og fremsyn, en sjælden vare«, skrev den senere formand for Venstre, Uffe Ellemann-Jensen i bogen Hvad gør vi ved Gudenåen? 
Mere end 30 år senere havde en anden Venstre-formand, Anders Fogh Rasmussen, fat i Gudenåen igen i folderen 'Vi har råd til at tage hensyn til naturen': »Kommende generationer skal overtage et Danmark fyldt med naturrigdomme. Derfor fører vi i Venstre en aktiv og ambitiøs miljøpolitik, så fremtidige generationer kan leve i et godt miljø. Det er et spørgsmål om livskvalitet og respekt for dyr og planter«.
Mantraet for de seneste fire miljøministre har været, at Danmarks implementering af EU's miljølovgivning - Vand- og Naturplanerne - var den visionære løftestang for Danmarks natur. Og samtidig en begrundelse for ikke lige at gøre det, der skulle gøres lige nu. Ingen nationale naturplaner, ingen store armbevægelser: vent på vand og naturplanerne. Ingen beslutninger om Tange Sø, Fiil Sø eller Åmosen. Lovede forvaltningsplaner for truede arter lader vente på sig og synes ikke at blive ledsaget af midler til en konkret indsats. Kommer tid, kommer råd.
Nu er der gået ged i regeringens drejebog - fem minutter i 12. Det, der skulle være fejringen af Messias' genkomst, er endt som et requiem over Venstres 'aktive og ambitiøse miljøpolitik'.
Ladt i stikken?
Miljøminister Karen Ellemann (V) er tilsyneladende ladt i stikken af en usynlig statsminister i et opgør med landbrugs-Venstre og Dansk Folkeparti. Vand- og Naturplanerne er mere end et år forsinket, og det ser kun ud til at blive værre.
De 30.000 ton kvælstof, som eksperterne peger på, skal fjernes fra den danske natur for at stoppe brændenældernes fremmarch og skabe rene søer, vandløb og fjorde, blev til 19.000 ton i regeringens naturplan 'Grøn Vækst'. Nu kræver bagstræberne de 19.000 ton reduceret til 9.000 ton - ja selv de 1.130 ton, som man har taget hul på i den særlige ådalsindsats, står for skud.
Det må være helt uforståeligt for flertallet i en befolkning, der for længst har parkeret traktoren og er søgt mod det erhvervsliv, der tog miljøudfordringen op i 70'erne, hvorfor et lille mindretal i Venstres folketingsgruppe med rødder i det landbrug, der har bragt både sig selv og naturen til tiggerstaven, skal bremse vandplanerne.
Statsministerens passivitet betyder formentlig, at han må imødese, at Danmark bliver hængt til tørre i EU-systemet.
En situation Lars Løkkes to EU-begejstrede forgængere som partiformænd i Venstre næppe havde accepteret.
Michael Leth Jess er vicedirektør i Danmarks Naturfredningsforening

