Hele folkets skole?

Hvis folkeskolen skal være folkets skole, hvis den skal tiltrække børn fra alle sociale lag, må den respektere forskelligheder og oprette eliteklasser.


 Lars Løkke Rasmussens forslag om at tilbyde de dygtigste elever i folkeskolen special undervisning har vakt debat.
Måske fordi noget af det mest hellige i Danmark - ideen om velfærdsstaten røres, når ideen om at ændre undervisningen i folkeskolen røres. I folkeskolen skal velfærdsstatens små borgere blandt andet lære at blive tolerante over for andre og acceptere andres meninger. Ud over lærdommen tjener folkeskolen som en del af almen opdragelse til samfundssind. Det er fint, at vi her til lands har gratis undervisning i næsten hele uddannelsessystemet, men den grundlæggende idé, der går ud på, at undervisning skal være for alle, føres ikke ud i praksis. 
Måske er en af grundene netop folkeskolens gode intentioner om styrken ved mangfoldighed. Idealet om skolen som platform for det gode samfund, hvor alle får de samme muligheder er jo et beundringsværdigt ideal at bygge en skole på. Det kan de mange tilslutte sig. Også dem, der synes godt om folkeskolens grundlag, men sætter deres børn i privatskole for at sikre dem en ordentlig skolegang. For de ressourcestærke grupper i samfundet sikrer deres børn en skolegang, der kan bringe dem videre i uddannelsessystemet, mens børn af forældre, der ikke har økonomisk mulighed for at betale en privatskole, må nøjes med folkeskolen. Det vil sige, at der findes en gruppe elever i folkeskolen, som ikke har mulighed for at udvikle deres potentiale, fordi de ikke har mulighed for undervisning på det niveau, der kan gives på en privatskole. I stedet må disse elever deltage i en undervisning i folkeskolen, der omfatter alle niveauer. 
Mangfoldighed
Hvis folkeskolen tilbød eliteklasser, ville den have mulighed for at tiltrække de sociale grupper, der ellers foretrækker privatundervisning, netop af angst for den udifferentierede undervisning i den almindelige folkeskole. 
Hvis det lykkedes, kunne idealet om folkeskolen indfries. For da ville eleverne kunne lære mangfoldighed. 
Det er ikke kun rå lærdom, folkeskolen skal lære sine elever, den skal også lære eleverne, hvordan man lever fredeligt sammen i et demokrati, hvor man anerkender forskelligheder. 
Hvis folkeskolen skal være folkets skole, hvis den skal tiltrække børn fra alle sociale lag, må den respektere forskelligheder. 
At respektere, at børn har forskellige behov - og nogen har brug for flere udfordringer end andre, er også at anerkende mangfoldighed.

