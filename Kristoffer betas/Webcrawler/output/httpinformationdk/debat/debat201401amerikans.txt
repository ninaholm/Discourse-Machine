Det amerikanske dronedilemma
Så længe al-Qaeda lægger terrorplaner, kan vi ikke forlange, at USA skal afstå fra at prøve at ramme organisationen med droner. Men præsident Obama bør leve op til sine løfter om gennemsigtighed og demokratisk kontrol med angrebene


 
	I sidste måned rejste Faisal bin Ali Jaber fra sit hjem i Yemen til Washington, DC, for at spørge, hvorfor en amerikansk drone havde dræbt hans svoger – en imam, der havde talt imod al-Qaeda. Også Jabers nevø – en politimand, der var kommet for at tilbyde onklen sin beskyttelse – blev dræbt.

	Flere af Kongressens repræsentanter og embedsmænd mødtes med Jaber og udtrykte deres medfølelse. Men en forklaring kom de ikke med. USA har end ikke indrømmet at have begået en fejl.

	En uge senere måtte general Joseph F. Dunford Jr., USA’s og NATO’s øverstkommanderende i Afghanistan, undskylde for et droneangreb, der dræbte et barn og sårede to kvinder alvorligt i Afghanistans Helmand-provins. Timingen var uheldig, da den tragiske hændelse faldt sammen med bestræbelserne på at nå en aftale om at beholde et kontingent amerikanske tropper i Afghanistan efter den planlagte tilbagetrækning senere i år. Afghanistans præsident, Hamid Karzai, kunne henvise til sådanne civile tab forårsaget af amerikanske styrker som en grund til ikke at underskrive denne aftale.

	»I årevis,« sagde Karzai i en erklæring efter droneangrebet, »er vores landsmænd blevet dræbt og deres huse ødelagt af krigen mod terror som påskud.«

	Ok at dræbe kokken?

	’Krigen mod terror’ er reel nok. Den er ikke bare et påskud. Men dens civile ofre er også ganske virkelige. I 2006 skrev jeg om et amerikansk missilangreb på et hus i Damadola, en pakistansk landsby ikke langt fra den afghanske grænse, hvor 18 mennesker blev dræbt, heriblandt fem børn. Den daværende præsident George W. Bush undskyldte ikke for dette angreb, og han gik heller ikke i rette med dem, der beordrede det. Den opførsel var, påpegede jeg dengang, vanskelig at forene med hans påstand om, at han som USA’s præsident havde »en vigtig forpligtelse til at højne og tilskynde til respekt for livet i Amerika og hele verden«. En påstand, han yndede at fremføre om det angiveligt moralsk angribelige i at ødelægge menneskelige embryoner for at skabe stamceller.

	Før Barack Obama blev præsident, sagde han, at fordi USA ikke har tilstrækkeligt med landtropper, »griber vi til luftangreb mod landsbyer og dræber civile, hvilket skaber enorme problemer for os selv« Som Karzais erklæring viser, er dette problem ikke gået væk i Obamas regeringstid.

	Problemet er heller ikke begrænset til Afghanistan. Civile tab forårsaget af USA har længe været en væsentlig kilde til gnidninger i forholdet mellem USA og Pakistan. I september forlød det fra Ben Emmerson, FNs særlige rapportør om menneskerettigheder og terrorbekæmpelse, at USA har forårsaget mindst 400 civile dødsfald i Pakistan, hvoraf de 200 formentlig var ikke- kombattanter«. Ud over vanskelighederne med præcist at fastslå, hvor mange der blev dræbt, opstår spørgsmål som: Hvordan definerer man en kombattant? Har man ret til at dræbe en kok, der bare laver mad til de militante osv.?

	Emmersons rapport trak på tal fra Pakistans udenrigsministerium, som dog straks blev korrigeret af landets forsvarsministerium, der fremlagde sine egne tal. De angav, at kun 67 af de 2.227 mennesker, som er dræbt af droner siden 2008, var civile. Det lave antal kom bag på mange iagttagere.

	Obamas retfærdige krig

	I maj sidste år i en tale på National Defense University forsvarede præsident Obama USA’s brug af droner. USA, sagde han, blev angrebet den 11. september 2001, så den krig, landet fører mod al-Qaeda, Taleban og deres allierede, er en retfærdig krig. Med henvisning til de centrale kriterier i mange diskussioner om den traditionelle doktrin om ’retfærdig krig’ definerede han en sådan som en krig, der føres »proportionelt, som sidste udvej og i selvforsvar«.

	Dette kan måske virke rimeligt nok i forhold til krigen mod al-Qaeda, men det er mindre indlysende med hensyn til Taleban. Uanset hvor grumt et åg, de påtvang Afghanistan, så angreb Taleban ikke USA, og Bushs krig imod dem var ikke ’sidste udvej’.

	Obama erkendte i maj, at uskyldige mennesker er blevet dræbt ved amerikanske droneangreb, men forsvarede alligevel denne form for krigsførelse med den begrundelse, at ved at eliminere al-Qaeda-militante er terroristiske komplotter og anslag blevet forpurret, og derved er der reddet menneskeliv. Han påpegede, at antallet af muslimer, som er blevet dræbt ved al-Qaedas terrorangreb »får ethvert skøn over civile tab ved droneangreb til at tage sig ubetydeligt småt ud«.

	At gøre ingenting, tilføjede Obama, er ikke en mulighed. Og det er ’støvler på jorden’ heller ikke – her har han foretaget en kovending siden 2007. Landkrig fører ikke til færre civile tab end droneangreb, lyder argumentet, og desuden vil de bare få USA til at fremstå som en besættelseshær, hvilket kunne udløse »et væld af utilsigtede konsekvenser«.

	Åbenhed lader vente på sig

	Obama har dog lovet en revision af dronepolitikken og antydet, at han før hvert nyt angreb besluttes gennemført, vil kræve »en til vished grænsende sandsynlighed« for, at ingen civile bliver dræbt eller såret – det er den højeste standard, vi kan opstille«.

	Siden Obama holdt talen, er hyppigheden af droneangreb i Yemen og Pakistan faldet, men angrebene kræver fortsat civile ofre, om end i lavere tal. Den opstillede standard synes ikke opfyldt.

	Så længe al-Qaeda fortsætter med at planlægge terrorangreb, kan vi ikke med nogen rimelighed forlange, at USA skal afstå fra at prøve at ramme deres ledere og andre, der udfører disse angreb. Men Obama lovede også en større gennemsigtighed i dette spørgsmål, hvilket må være helt afgørende for ret og uret i droneangreb og for den demokratiske kontrol over, hvordan USA fører sin krig mod terrorisme. At den amerikanske regering ikke vil give Jaber en officiel undskyldning eller bare forklare, hvad der gik galt, viser, at dette løfte endnu ikke er opfyldt.

© Project Syndicate og Information. Oversat af Niels Ivar Larsen

Peter Singer er professor i bioetik ved Princeton University

