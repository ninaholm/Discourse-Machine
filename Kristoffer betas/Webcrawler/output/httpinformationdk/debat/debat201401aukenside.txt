Aukens ideologiske tågesnak
Venstre ønsker ikke at ophæve huslejereguleringen eller indføre brugerbetaling på uddannelse og sundhed, sådan som Ida Auken (SF) påstår. Men vi ønsker at fremme det frie marked – til gavn for alle, ikke mindst de svageste


At miljøminister Ida Auken (SF) ikke er en stor fan af mit parti Venstre og mit partis politik, er ikke ligefrem en nyhed. Men når Ida Auken den 23. januar benytter pladsen her i avisen til at fremsætte decideret falske påstande om Venstres politik, så føler jeg behov for at bringe lidt fakta på banen.Lad os tage de falske påstande én for én. Venstre har ikke noget ønske om at ophæve huslejereguleringen. Tværtimod gik vi til valg på at bevare huslejereguleringen. Og modsat Ida Aukens parti, der har begået seriemord på sine valgløfter, står vi ved vores politik og vores løfter i Venstre.Vi har heller ikke noget ønske om at indføre brugerbetaling på uddannelserne. Venstre ønsker, at adgang til uddannelse skal være fri og lige. Det giver lige muligheder for alle. Det gør det muligt at bryde den sociale arv. Det skal vi værne om.Venstre ønsker heller ikke at indføre brugerbetaling på sundhed eller privatisere sundhedssystemet i Danmark. Det er en gammel krikke, der trækkes af stalden igen og igen af venstrefløjen. Det bliver påstanden bare ikke mere sand af. Tværtimod. Venstre ønsker et sundhedssystem med fri og lige adgang. Det skal ikke være størrelsen på pengepungen, der afgør ens mulighed for at blive behandlet.Og anklagen fra Ida Auken om, at vi vil øge brugerbetalingen, er i øvrigt udtryk for et fuldtonet hykleri, al den stund at regeringen med den folkesocialistiske sundhedsminister, Astrid Krag, i spidsen har hævet brugerbetalingen på sundhedsområdet med 800 millioner kroner siden valget. Det betyder, at det er blevet dyrere at gå til tandlægen eller at få et nyt høreapparat, og at landets pensionister skal have flere penge op af lommen, når de køber håndkøbsmedicin. Det er efterhånden trivielt at tale om denne regerings løftebrud, men her er da et, der er til at tage at føle på.Tror på det enkelte menneskeMen Ida Auken har ret i én ting: Venstre er tilhængere af det frie marked. Det er vi, fordi vi tror på det enkelte menneske. Fordi vi tror på, at det enkelte menneske er bedre til at være herre i sit eget liv, end Ida Auken og co. er til at planlægge det for dem. Ved at give plads til det frie initiativ skaber vi et friere og rigere samfund end de samfund, Ida Aukens socialisme har frembragt. Derfor ser vi også fordomsfrit på at involvere private aktører i leveringen af vores fælles velfærd.Når vi i VK-regeringen gav skattefrihed for arbejdsgiverbetalte sundhedsforsikringer og indførte det udvidede frie sygehusvalg, var det, fordi vi gerne ville have behandlet flere patienter, og fordi vi ønskede mere lighed i adgangen til sundhed. Uden fradraget kunne direktøren altid betale sig til behandling på et privathospital, mens hr. Jensen på værkstedet var henvist til at stå på en offentlig venteliste. Det gjorde vi op med. Det var fornuftigt, for det gavnede alle danskere.Ventelisterne blev kortere. Flere blev behandlet. Og produktiviteten i sundhedssystemet steg, fordi de offentlige hospitaler fik et meget klart incitament til at levere en hurtigere behandling, fordi patienterne ellers kunne tage pengene med over til de private. Det offentlige havde stadig serveretten. Men det mistede retten til at lade patienterne sejle deres egen sø på en evig venteliste. Det var den sundhedspolitik, Venstres formand, Lars Løkke Rasmussen, stod i spidsen for. Og det er blandt de af VK-regeringens resultater, jeg er allermest stolt af den dag i dag.Lad private servicerePå samme måde ønsker Venstre, at private aktører har muligheden for at byde ind på en lang række andre serviceområder. Vi mener, det giver værdi for den enkelte ældre, at man frit kan vælge plejehjem. Det gør den enkelte ældre til herre i eget liv. Det skal vi have mere af, frem for – som Ida Aukens partiformand, socialminister Annette Vilhelmsen, er i færd med – at forsøge at kvæle de friplejehjem, der blomstrer og giver liv og værdi for en masse ældre i disse år.Vi tror på, at det har en værdi, at vi har et frit skolevalg, hvor forældre kan vælge den skole, der passer til lige netop deres børn. Uanset om den er offentlig eller privat. Det er i øvrigt en frihed, som en lang række af regeringens ministre benytter sig af i det daglige, hvilket tilsyneladende glemmes, når de socialistiske skåltaler skrives.Så nej. Venstre er ikke bange for markedet. Tværtimod. Men vi ønsker også et stærkt velfærdssamfund, der holder hånden under de svageste. Heri er der bare ingen modsætning.&nbsp;Inger Støjberg er næstformand for Venstres folketingsgruppe
