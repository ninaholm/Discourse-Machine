I Lutherland
En uhellig pilgrimsrejse til reformatorens midttyske domæne omkring Wittenberg


 In God We Trust, står der ved lov siden 1938 på alle amerikanske penge. I et gudfrygtigt materialistisk samfund skabt under store omkostninger med allehånde fortrinsvis europæiske afskygninger af religiøse opfattelser måtte man holde sig til Gud – slet og ret. I Unionens gründer-år stort set kun den kristne, en Kristus-Helligånd-Gud i en ikke nærmere specificeret udgave af kristendommens opfattelse af den noget forvirrende treenige monoteisme. Siden tog Gud bolig i den sværm af sekter der i dag udgør amerikansk religiøs kultur. Anderledes med et betydeligt mindre religiøst samfund som det danske. Her understreges landets særligt kristne retning. Reformatoren Martin Luther, profeten, om man vil, indtager en dominerende position i beskrivelse og definition af den officielle nationale forfatningsbestemte kristendomsopfattelse. Men grundloven nævner overraskende nok ikke Kristus med ét ord, kun Luther, den eneste nævnt ved navn: Kap. 1 § 4: Den evangelisk-lutherske kirke er den danske folkekirke og understøttes som sådan af staten.
Dertil kommer, at det danske statsoverhoved ifølge forfatningsfærdrene skal være forankret i den lutherske lære, ellers er det ud af vagten. Ingen over eller ved siden af Luther.
At det danske herskende segment og det religiøse samfund har haft meget at takke den tyske reformator for er uomtvisteligt. Christian III fik med udfasning af den hæmmende og økonomisk forvridende hidtil så magtfulde katolske kirkeindretning og en rask borgerkrig tilvejebragt ordnede forhold takket være redebonne anvisninger fra Luthers hovedkvarter i Wittenberg. Der sad den magtfulde tidligere katolske munk med sin i byen lidet populære kontante kone, Käthe, i det statelige hus, som fyrsten stillede til deres rådighed, og sørgede for at de nye reformerte kirker i Nordeuropa artede sig efter hans ideer.
Blandet sammen
I streng logisk forstand kom Luther i konflikt med sin egen to-regimente-lære og blandede regimenterne sammen, så det stod efter. Kristendommen måtte nødvendigvis være aktiv i øvrighedens virke, men ingen skulle omvendt bryde sig om at tage troen til indtægt for egne formål. Ikke hvis disse stred mod øvrighedens (og Luthers) interesser. Derfor lyste reformatoren sin velsignelse over fyrsternes nedkæmpelse af bønderne i slaget ved Frankenhausen i 1525. 75.000 mennesker blev før, under og efter massakreret i et blodorgie. Bondetogets ledere havde forsøgt at iføre oprøret en evangelisk maskering om ret og rimelighed i Jesu navn, hvilket førte til at Luther, oprindeligt forstående over for bøndernes krav, forlangte dem massakreret; »slå dem ned som gale hunde«, var det fromme udtryk. Manden, der gik stærkt ind for heksebrænding og udryddelse af jøderne og selv for sin tidsalder var påfaldende overtroisk – og i øvrigt accepterede flerkoneri, tålte ingen slinger i valsen, når det gjaldt den rette lære.
2008-2017 er udråbt som Luther-ti år, hvor man i ’Luther-land’ markerer 500-året for de berømte 95 teser, som Luther ifølge overleveringen skal have slået op på slotskirkedøren i Wittenberg i oktober 1517. Det er langtfra sikkert, at han gjorde noget så provokerende, snarere har han rundsendt teserne til rette vedkommende. Men eftertiden har nok så nydeligt præget teksten på den (uægte) dør. Inden for i kirken ligger reformatoren i en lettere ophøjet, men beskeden grav; medreformatoren – på sin vis Luthers modsætning – humanisten og Erasmus-pennevennen Melanchton ligger i en tilsvarende grav i den anden side af kirkeskibet.
Turistjunk
Der er nok at se i Wittenberg og omegn, og det kan nok være værd at begive sig til Luther-land – fra Wittenberg til Erfurt, Weimar og Wartburg og de andre steder den store mand levede og færdedes i denne egn af vor nabonations kerneland.
Til en sådan udflugt kan man have motiver og motiver. Tydeligt at flere besøgende selskaber i Wittenberg, Luthers by om nogen, i deres optræden på byens største hotel, der er meget luthersk bærer karakter af pilgrimme. Bilernes streamere lægger heller ikke skjul på rejsens formål. Lutheranismen er foruden fromheden et reklamestunt, som byen lever af, og det sædvanlige religiøse turistjunk faldbydes rigeligt. Lettere muntert er det at erindre, hvorledes Luther bekæmpede helgenhysteriet og aflad, men selv i et vist omfang er blevet genstand for en sådan dyrkelse. Ikke mindst i selskabernes ærbødige tilnærmelse til Luther-Haus længere nede i gaden. Noget isoleret ligger huset adskilt fra det dengang højt anerkendte universitet i Wittenberg, Leucorea, Det Hvide Bjerg. Universitetet var en overgang noget nær datidens Oxford eller Harvard. Hertil søgte alt, hvad der af lærdom kunne krybe og gå. Bystyret har hjælpsomt opsat navneskilte, hvem der dvælede hvor og hvor længe. Der er så mange, at man til sidst ikke orker det. Tycho Brahe var her. Og Newton. Og Hans Tausen. Og så videre. Og Lucas Cranach boede i en fornem gård med værksted og trykkeri og tjente formuer på at male de selvbevidste koryfæer og trykke deres afhandlinger, der gik som varmt brød. Luther var en bestseller.
Wittenberg var jo som de andre besøgsværdige byer Weimar og Erfurt indfattet i DDR, sov tornerosesøvn og gik flere steder i stærkt forfald. Men efter Wende i 1989 satte det forenede Tyskland skub i restaureringen, så stederne nu er attraktive med cafeer, gode restauranter og mere end gumlekost for folk og fæ.
Når nu Luther fylder så ubegribeligt meget i grundloven, kan man godt kalde det en dannelsesrejse at begive sig ned og se med egne øjne, fra hvilket magtapparat Danmarks statsreligion og kirke stammer.

