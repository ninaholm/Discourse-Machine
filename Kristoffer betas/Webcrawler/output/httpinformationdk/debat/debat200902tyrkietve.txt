Tyrkiet vender Vesten ryggen
Under AKP-styret er Tyrkiet begyndt på en glidebane, der kan have vidtrækkende konsekvenser for landets forhold til USA og Europa - og for tyrkerne selv


 Som muslimsk land er Tyrkiet specielt. Blandt de mere end 50 nationer med et muslimsk befolkningsflertal er Tyrkiet det eneste medlem af NATO, landet ligger i optagelsesforhandlinger med EU, det er et liberalt demokrati og har normale relationer til Israel. Men under den nuværende AKP-regering er landet ved at miste dette særkende. De demokratiske tendenser svækkes, optagelsesforhandlingerne med EU er sat i bero, forholdet til antivestlige stater som f.eks. Iran styrkes, mens forholdet til Israel forværres. F.eks. udvandrede den tyrkiske premierminister Recep Tayyip Erdogan for to uger siden fra en paneldiskussion i Davos i Schweiz efter at have skældt den israelske præsident Shimon Peres ud for at "slå folk ihjel". Hvis Tyrkiet fejler på disse områder eller er vaklende i sit engagement i forhold til transatlantiske strukturer som f.eks. NATO, kan landet ikke forvente at blive præsident Obamas favorit blandt de muslimske lande.
Tænk på den indenrigspolitiske situation i Tyrkiet og dens indvirkning på relationerne til EU. Selv om Tyrkiet havde påbegyndt optagelsesforhandlinger, holder det tog nu stille. Franske indvendinger mod tyrkisk medlemskab bremsede processen, men betydningen af den demokratiske glidebane, som AKP har bragt landet ud på, kan ikke overses. Efter seks års AKP-styre er folk i Tyrkiet mindre frie og mindre lige, hvilket forskellige rapporter om pressefrihed og ligestilling mellem kønnene viser. AKP vedtog f.eks. i april 2007 en internetlovgivning, der har medført et forbud mod YouTube, og Tyrkiet er således det eneste europæiske land, der har blokeret adgangen til den populære hjemmeside. Efter at AKP kom til magten i 2002, er Tyrkiet gledet ned fra en placering som nummer 63 på FN's udviklingsprograms indeks for ligestillingsarbejde til nummer 90 på listen, dårligere placeret end Saudi Arabien. Når saudiske kvinder politisk, økonomisk og socialt er bedre stillede end tyrkiske kvinder, er det svært at tage AKP's påstande om, at partiet er demokratisk, alvorligt.
Ankara og Teheran
Så er der udenrigspolitikken. Tag f.eks. Tyrkiets status som medlem af NATO og dermed en af USA's allierede: Ankaras tilnærmelser til Teheran siden 2002 er gået så vidt, at det nu er tvivlsomt, om Tyrkiet vil tage USA's parti i spørgsmålet om Irans atomprogram. I december sagde Erdogan ved et offentligt møde i Washington, at "lande, som er modstandere af, at Iran får atomvåben, heller ikke selv burde have atomvåben". På andre områder er AKP's støtte til den amerikanske position endnu svagere, deriblandt vedrørende Hamas. I forbindelse med de israelske operationer i Gaza for nylig satte Erdogan spørgsmålstegn ved gyldigheden af Israels FN-medlemskab og sagde, at han gerne ville repræsentere Hamas i internationale forsamlinger. Tre dage før et møde mellem Washingtons moderate, arabiske allierede, deriblandt Egypten, Jordan og Saudi Arabien, den 19. januar i Kuwait, hvor man skulle diskutere, hvordan man kunne bringe konflikten i Gaza til ophør, mødtes Erdogans embedsmænd med Iran, Syrien og Sudan i Qatar og trængte dermed reelt de moderate lande i baggrunden. Nu indtager Tyrkiet utroligt nok en mere yderliggående position i den arabisk-israelske konflikt end selv Saudi Arabien.
Ny antisemitisme
Tyrkiet har i årevis haft normale relationer til Israel med stærke militære, turistmæssige, kulturelle og handelsmæssige forbindelser. Tyrkerne lagde hverken vægt på religion eller ideologi i deres forhold til den jødiske stat, så israelerne følte, at de roligt kunne besøge, lave forretninger og holde ferie i Tyrkiet. Men Erdogans anti-israelske udtalelser for nylig - han antydede sågar, at Gud ville straffe Israel - gør, at det normale forhold hører fortiden til. Den 4. januar mødte 200.000 mennesker op under en iskold regn i Istanbul for at ønske død over Israel; den 7. januar blev et kvindeligt volleyballhold fra Israel under en kamp i Tyrkiet angrebet af publikum, som råbte: "Muslimske politimænd, giv os jøderne, så vi kan slagte dem."
Fremspirende antisemitisme udfordrer også Tyrkiets særstatus. Antisemitismen er ikke rodfæstet i det tyrkiske samfund - dens frø bliver snarere sået af landets politiske ledelse. Erdogan har pustet liv i sådanne følelser ved at hævde, at Israel var skyld i konflikten i Gaza, og med påstande om, at jødisk-kontrollerede medievirksomheder fordrejede kendsgerningerne. Den 6. januar sagde Erdogan endvidere til de tyrkiske jøder: "Tog vi ikke imod jer under Det Ottomanske Imperium?" Tyrkiets lille og velintegrerede jødiske samfund bliver truet: jødiske forretninger boykottes, og der er rapporter om voldsepisoder. Disse skændige hændelser finder sted i et land, der har været hjem for jøder siden 1492, da ottomanerne tog imod jøder på flugt fra den spanske inkvisition med åbne arme. De ottomanske sultaner må vende sig i deres grave.
Udhulingen af det tyrkiske demokrati under AKP fremmedgør Tyrkiet i forholdet til Vesten. Hvis Tyrkiets udenrigspolitik baserer sig på solidaritet med islamistiske regimer og projekter, kan Ankara ikke håbe på at blive betragtet som en seriøs NATO-allieret. Hvis AKP på samme måde diskriminerer kvinder, forsømmer relationen til Israel, indskrænker pressefriheden eller mister interessen for at blive optaget i EU, vil landet næppe gøre sig vellidt af USA. Og hvis Erdogans AKP bliver ved med at servere en menu, som består af indskrænket demokrati på hjemmefronten og religion i udenrigspolitikken, vil Tyrkiet ikke længere være noget særligt - og det ville være meget uheldigt.
Soner Cagaptay er seniorforsker og leder af Turkish Research Program ved Washington Institute og forfatter til bogen 'Islam, Secularism, and Nationalism in Modern Turkey: Who Is a Turk?'
© 2009 The Washington Institute for Near East Policy
Oversat af Mads Frese

