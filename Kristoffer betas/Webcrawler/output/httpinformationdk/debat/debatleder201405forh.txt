Forhåndsaflad
LEDER


 
	Han siger, at vi skal stole på ham, men han giver os ikke rigtig nogen grund til det. Han siger, at han har betalt sin skat, men han leverer ingen dokumentation for det. Han bedyrer, at han kan være »sig selv bekendt«, og at han vil være statsminister.

	Men efter de seneste dages udokumenterede besværgelser er spørgsmålet snarere, om Danmark kan være Lars Løkke Rasmussen bekendt som statsminister.

	At regere og styre andre forudsætter, at man mestrer kunsten at styre og regere sig selv. Sådan tænkte man i Antikken, og hvis der fortsat er et rationale i det, så har Lars Løkke Rasmussen med striben af bilagssager selv besvaret spørgsmålet om sin egnethed som statsminister.

	Men i Venstre hersker en erklæret afgrundsdyb tillid til formanden. Partiets forretningsudvalg udsendte sent tirsdag aften en udtalelse, der ikke alene i den aktuelle sag om skattebetaling af partifinansierede habitter, boksershorts og Mallorca-rejse giver formanden aflad. Venstres forretningsudvalg udstedte helt usædvanligt forhåndsaflad for, hvilke synder der end måtte komme for en dag.

	»Forretningsudvalget konkluderer, at der har været – og fremadrettet kan komme – medieomtale baseret på interne dokumenter,« hedder det i udtalelsen, der tillige konkluderer, at medierne skaber »et billede af Venstre og Lars Løkke Rasmussen, som forretningsudvalget ikke kan genkende«.

	At Venstres forretningsudvalg råt accepterer Lars Løkkes (bort-)forklaringer er i sig selv ubegribeligt. Hvorfor ikke i det mindste anmode ham om dokumentation for skattebetaling af partifrynsen?

	Men at forretningsudvalget forlods er rede til at afvise et hvilket som helst billede, der kan tegnes af Lars Løkke ’fremadrettet’, viser to ting: At ikke alene er partiets formand – men også partiets ledende organ – i fuld gang med at gøre sig selv uegnede til det ansvar, de er givet.

