Måske var det også forkert



 "Prøven på kagen ligger i smagen."
Engelsk ordsprog
LEDER | Mennesker - selv politikere - der kommer på bedre tanker og angrer deres synder, fortjener al mulig ros - ja, tilgivelse nærmest, for nu at blive i det bibelske sprog. Omvendte syndere er i vores kristne kulturkreds de største helte - og en sådan er vores statsminister, Anders Fogh Rasmussen. En fortabt søn, som er vendt hjem, en helt ,som har set lyset og nu beder om tilgivelse og lover at forbedre sig. 
"Måske var det også forkert...," sagde Fogh Rasmussen på sin jyske facon i en storslået visionær grøn tale på Venstres landsmøde. Det, der måske også var forkert, var den stærkt miljøkritiske linje, som har kendetegnet det store borgerlige parti gennem tre årtier. "Hvis jeg skal være helt ærlig, så har mange af os været lidt forsigtige, for ikke at sige fodslæbende i alt det her," tilføjede han. 
Men nu skal det være slut med fodslæberiet, slut med at skælde ud på miljøforkæmpere og bekymrede klimaforskere, slut med at skose Svend Auken, slut med Bjørn Lomborg. Nu skal der skabes et grønt Danmark, som gør sig fri af fossile brændstoffer som kul, olie og gas. Danmark skal være verdens grønne frontløber, og statsministeren har endda set i øjnene, at klimaforandringerne er menneskeskabte. Statsministeren har nået en ny og højere erkendelse og kaster sin gamle visdom på lossepladsen for at hellige sig den ultimativt største udfordring, som verden står over for. Det er godt for os, det er godt for verden og sikkert også godt for statsministeren. På denne avis, som i mange år i en næsten monoton gentagelse har anvist nye veje ud af klimaproblemerne og tryglet politikerne om at tage truslen alvorligt, kan Fogh Rasmussens nye erkendelse ikke prises nok. Og tilgivelsen for fortidens synder er hermed givet. 
Sådan kan man vælge at tolke Fogh Rasmussens tale på Venstres landsmøde søndag - endelig har han forstået alvoren i den klimakrise, som verden står over for, og nu sker der noget. Måske, for man kan også vælge at tolke talen og den grønne vision mere kynisk. Som endnu en omgang spin, taktik, ord uden indhold, et lag grøn fernis oven på en miljø- og energipolitik, som er, som den altid har været, som et taktisk forsøg på at generobre den politiske dagsorden, som Venstre helt har mistet grebet om. Som englænderne siger, så ligger prøven på kagen i smagen. Tiden vil vise, om der er handling bag, men at tro på det bedste i mennesker er at tage dem på ordet, udfordre dem og tvinge dem til at vise, hvad de dur til. Anders Fogh Rasmussens tale forpligter - ikke kun frem til klimatopmødet er slut næste år, men flere årtier frem i tiden. 
Fogh Rasmussens vision indholder indtil videre meget få konkrete anvisninger til, hvordan det ny grønne Danmark bliver til virkelighed. Dog har han forpligtet sig på en grøn adfærdsregulerende skattereform, som lægger flere afgifter på det ressourceforbrug, der belaster miljøet og klimaet mest. De midler, der hermed frigives, skal bruges til at lette personskatten. Faktisk er det tænkt sådan, at et almindeligt forbrug skal holdes på samme omkostning som i dag - ingen skal lide nød, hvis de opfører sig ansvarligt. Det er overforbruget, der skal beskattes hårdt. En tankegang, der til forveksling ligner et udspil fra de radikale sidste år. Derudover skal der satses massivt i udbygning af vindmøller og forskning i alternative energiformer, ikke mindst til erstatning for benzin. 
Fogh Rasmussen beroligede sine partifæller på landsmødet ved at understrege, at det ikke er meningen, at de alle sammen skal køre rundt i ellert - med henvisning til den lidt komiske danskproducerede elbil fra 90'erne. Et billede, der ikke huer Venstre-folk med forkærlighed for kubik. Nej, der skal forskes i brændselsceller og brintbiler og meget andet. Og så skal den kollektive trafik udbygges massivt, men sammen med en udbygning af vejnettet, så trængselsproblemerne også løses.
For det er en win-win situation, som statsministeren tegner - ligesom den er tegnet her i avisen under overskriften new green deal. Ellers kunne han formentlig også skyde en hvid pil efter at få Venstre-baglandet med på visionen. Der er penge at tjene, og ofrene er minimale. For at løse den globale krise for at få verdensøkonomien ud af recession skal der investeres, og hvorfor ikke målrette investeringerne grønt, således at det bliver de grønne vækstvirksomheder, der bliver motor i den nye økonomi. et er der meget fremtid i, selv om man næppe kommer uden om at yde ofre, hvis de ambitiøse mål skal nås. Det er slut med billige flybilletter, slut med at køre rundt i firehjulstrækkere og slut med bruge løs som før. Der er grund til at rose statsministeren for hans tale, som ligger på linje med mange andres i den vestlige verden. 
Men der er også grund til en god portion skepsis, når han fremstiller det som om, der ikke skal gives afkald. De kommende måneder bliver interessante af følge. 
Her vil det vise sig, hvor megen handling, der er bag ordene. Imens vil oppositionen og alle andre skubbe på for at holde regeringen fast på de flotte målsætninger. 		bew

