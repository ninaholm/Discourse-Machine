Gidslernes time



 Efter mere endfem år som Hamas' gidsel i Gaza ser det nu ud til, at den 25-årige israelske sergent, Gilad Shalit, tirsdag udveksles med 1.027 palæstinensere i israelsk fangenskab. Aftalen indebærer, at 500, hvis navne parterne er blevet enige om, og som angiveligt omfatter alle palæstinensiske fraktioner, løslades nu. De sidste 527 sættes på fri fod de næste par måneder, men alene efter israelsk skøn.
Det kan ikke beklages, at Gilad Shalit omsider sættes fri, ligesom de palæstinensiske familier, der nu får fædre og sønner hjem, naturligvis er tilfredse med den handel, der er indgået med egyptisk mellemkomst. Et gidsel for 1.027 gidsler er en rigtig fin aftale for premierminister Benjamin Netanyahu, og sætter i øvrigt en ny standard for, hvor meget et israelsk liv er værd målt på antal arabere.
Men dels er der grund til at hæfte sig ved timingen. Hvorfor nu? Og dels skal aftalen ses i det perspektiv, at der stadig vil sidde 10.000 palæstinensiske fange tilbage i de israelske fængsler, hvoraf 285 er mindreårige og adskillige er i varetægt, altså uden rettergang eller dom.
Alle kender navnet Gilad Shalit, som Hamas-militante bortførte på israelsk område i juni 2006, men ingen uden for de palæstinensiske områder kender eksempelvis den nu 85-årige Samir Younis, der er fængslet for angivelig andel i drab på en israelsk soldat i 1983, og som i lighed med en snes andre fanger lider af kræft. At udvekslingsaftalen tillige blev indgået kun få uger efter at palæstinensiske fanger indledte en omfattende sultestrejke i protest mod den behandling, de er udsat for — nægtelse af familiebesøg, adgang til tv, etc. — sætter en dyster streg under, at Shalit-aftalen ikke signalerer en ny forsonlig kurs mellem parterne, men er en parentes, der passer begge parters politisk-taktiske overvejelser.
At den er indgåetnu og ikke for tre år siden, da de betingelser, Hamas og Israel nu har accepteret, allerede var på bordet, skyldes, at det nu er i såvel Hamas' som Israels interesse at blive enige.
Hamas, der alene har forhandlet med israelerne, har brug for en politisk sejr efter at Fatah-leder og PA-præsident Mahmoud Abbas blev voldsomt populær på sin tale til FN's Generalforsamling for nogle uger siden, hvor han forlagde kravet om statslig anerkendelse af Palæstina inden for 1967-grænserne. Hamas er imod dette initiativ, som strider mod organisationens grundsynspunkt, nemlig at Israel er en illegitim stat, der skal fjernes fra landkortet. Med Shalit-aftalen kan Hamas hævde, at vold betaler sig — har Abbas måske med sit diplomati magtet at få 1027 fanger på fri fod? Det hører med til intrigen, at den mest markante palæstinensiske fange, Fatah-lederen Marwan Barghouti, selvfølgelig ikke er på løsladelseslisten trods Hamas-chefen Khaled Meshals udtrykkelige løfte til Barghoutis hustru om, at det var en ufravigelig betingelse for en aftale.
Israels interesserer mangeartede. Med aftalen er der drevet endnu en kile ned mellem Fatah og Hamas, der ellers dette forår indledte forsoningsforhandlinger i bevidsthed om, at splittelsen i en Gaza-republik og en Fatah-vestbred kun tjente Israels interesse i at bevare status quo.
Desuden passede det formentlig Benjamin Netanyahu og hans regering, at aftalen om Shalit blev indgået simultant med myndighedernes godkendelse af en ny stor jødisk bosættelse, der får navnet Givat Hamatos i Østjerusalem. Ifølge avisen Haaretz vil den omfatte 1.700 nye boliger, altså en veritabel by, der — tillige med 1100 boliger i bosættelsen Gilo vil dele Vestbredden midt over og endegyldigt afskære Østjerusalem fra det palæstinensiske opland. To andre bymæssige bosættelser, Ma'ale Adumim og Har Homa, kontrollerer adgangen til Jeriko og Betlehem, der også er omringet fra Gilo-siden. Den nye bosættelse er det første større bosætterprojekt siden Har Homa blev besluttet i 1996, det år Netanyahu dannede sin første regering. Nu som dengang har beslutningen udløst kritik i Washington og de større EU-hovedstæder, men som landet ligger tager Netanyahu kritikken med ro. Når alt kommer til alt vil Barack Obama jo gerne genvælges. Derfor har han heller ikke talt højt om det forslag, der også ligger på det israelske parlament, Knessets bord, nemlig en 'lovliggørelse' af de såkaldte 'udposter' — altså jødiske bosættelser på besat område, der ikke på forhånd var godkendt af myndighederne, men oprettet af fanatiske jøder med Torahen— Det Gamle Testamente— som eneste 'legale' grundlag.
Sådan kan enmenneskehandel bruges til forskellige formål, men tankevækkende er det da, at det er de to ekstremistblokke i det tidligere britiske mandatområde, Palæstina, der nu er enige om at gøre en enkelt israelsk familie og adskillige arabiske familier glade. Men i virkelighedens verden — hvad der på disse kanter kaldes 'kendsgerninger på landjorden' — ændres meget lidt med Gilad Shalit-sagens slutning. Og det lidt, er kun til det værre. 

