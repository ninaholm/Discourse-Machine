Israel lever i sin egen verden
Israel lever i sin egen verden. At den fire år lange blokade af Gaza, krigen mod Gaza i december 2008 og angrebet mod blokadebryderflåden mandag har mindsket Israels sikkerhed og ikke forstærket den, begynder at stå klart


 Jeg forlader Israel om eftermiddagen efter piratangrebet. I taxaen fra Jerusalem til Ben Gurion-lufthavnen lanceres dette udtryk i radioen af en minister fra den israelske regering. Med 'piratangreb' sigter han rigtignok ikke til Israels militære angreb i internationalt farvand mod et civilt fartøj, som var lastet med menneskeretsaktivister og humanitær bistand til det blokerede Gaza. Nej, 'pirater' er i hans optik menneskeretsaktivisterne, som desuden slet ikke er rigtige menneskeretsaktivister, men snarere mere eller mindre bevæbnede Hamas-aktivister, som er udsendt af Iran i den hensigt at angribe Israel. Kort efter begynder også radioværten at referere til 'piraterne'.
Det påpeges flere gange i de 45 minutter, jeg når at høre af programmet, at flere israelske soldater er blevet hårdt sårede, ja det gentages sandt at sige så mange gange, at man snart får bibragt det indtryk, at det er Israel, som har lidt de største tab. Piraterne eller er det 'Hamas-aktivisterne' - de to benævnelser bruges i flæng - har været bevæbnede med jernstænger og knive, ja endda med skydevåben, som de ikke tøvede med at affyre, hvorimod de israelske våben på en eller anden måde gik af nærmest af sig selv eller muligvis blev udløst af de Hamas-aktivister, som havde held til at vride dem ud af soldaternes hænder. I hvert fald hviler ansvaret for dødsofrene på Hamas. Eller på Iran. Eller på de massakrerede selv.
Hele ansvaret, vel at mærke. Et møjsommeligt tilrettelagt officielt israelsk virkelighedsbillede pustes i løbet af få timer op til stadig mere selvsikre forklaringer og postulater.
Ordet 'massakre' anvendes selvsagt ikke i sammenhængen. I stedet tales om 'lynchning'. Det officielle israelske billede af virkeligheden er, at pirater eller Hamas-aktivister har forsøgt at lynche en israelsk soldat, hvorefter Israel i nødværge skød mindst ni af dem og sårede et  ukendt antal.
Den kvindelige programvært udtrykker bekymring for, at verden ikke vil kunne forstå det israelske virkelighedsbillede, og at regeringer og folkeopinioner ikke vil kunne begribe, at Israel lever i en virkelighed, og resten af verden i en anden - at verden ikke vil kunne fatte, hvorfor Israel med fuld militær styrke og skarpladte våben kan finde på at begive sig ud i internationalt farvand midt om natten for at opbringe civile fartøjer med hundredvis af ubevæbnede mennesker om bord.
Mindsket sikkerheden
Jeg kigger ud igennem bilruden. Vi kører på den nye vej mellem Jerusalem og kysten, vej 443, delvis anlagt på besat jord og stedvis flankeret af mure, vagttårne og pigtrådsruller. Indtil for ganske nylig var vejen totalt spærret af for indbyggerne i de palæstinensiske byer, som titter frem bag mure og pigtråd, men da der skal opføres flere vejbaner, har disse byboere fået lov til at benytte sig af begrænsede passageovergange til at tage fra en by til en anden. Kilometer efter kilometer af mure, patruljeveje og pigtråd skærer sig igennem centrale dele af det israelsk-palæstinensiske landskab: En slange, som i uforudsigeligt mønster slynger sig frem og trænger hensynsløst gennem olivenlunde, boligkvarterer og byer og med jævne mellemrum omringer eller isolerer dele af dem. Til tider kan det være svært at vide, om man befinder sig uden for muren eller indenfor. Til tider er det svært at tro sine egne øjne. Og det meste af tiden er det svært at forstå, hvad alt dette har med Israels sikkerhed at gøre.
Det er i hvert fald ikke af sikkerhedsgrunde, at muren, pigtråden, bosættelserne og de segregerede bosætterveje  i praksis har gjort store dele af Vestbredden til en del af Israel. Det er heller ikke af sikkerhedsgrunde, at Israel opretholder et hårdt militærregime omkring 400 fanatiske bosættere i hjertet af Hebrons gamle by. Det er heller ikke af sikkerhedsgrunde, at en ring af mure og bosættelser - veritable byer - er på vej til at adskille det østlige Jerusalem fra en fremtidig palæstinensisk stat og den nordlige del af Vestbredden fra den sydlige.
At den fire år lange blokade af Gaza og krigen mod Gaza i december 2008 og angrebet mod 'piraterne' den 31. maj 2010 har mindsket Israels sikkerhed i stedet for at forstærke den, begynder at stå klart for stadig flere af Israels venner i verden. Også verdens jøder står stadig mere splittede og undrende over for det virkelighedsbillede, som Israels politik udspringer fra.
Ingen militær løsning
Værten i radioen gør ret i at bekymre sig. Verden forstår stadig mindre af Israels virkelighed, og Israel forstår stadig mindre af verdens.
Israels virkelighed bygger på, at verden altid vil udgøre en trussel imod Israel (og jøderne), at Israel derfor for evigt må være en militærbunker, at alle trusler imod Israel kan afværges med en pædagogisk dosis af våbenmagt, at våben med andre ord er Israels bedste våben.
At våben er palæstinenserne værste våben er stadig mere åbenlyst - også for flertallet af palæstinensere.  Væbnede palæstinensere er, hvad Israel er bedst til at besejre.
Det spørgsmål, som dog trænger sig stadig mere presserende på, er, om ikke våben er blevet et stadig ringere våben - også for Israel. De krige, som Israel har udkæmpet over de seneste år (Libanon, Gaza), har begge blotlagt den militære overmagts begrænsninger. De trusler mod Israel, som fortsat eksisterer, har ingen militær løsning, ej heller truslen fra Iran. Den fortsatte besættelse, som Israel påtvinger tæt ved tre millioner på Vestbredden i Østjerusalem med mure, pigtrådsruller og bosættelser, er i grunden snarere en trussel mod Israel selv og ikke et forsvar.
Sådan ser i alt væsentlighed størstedelen af den øvrige del af verden på sagen.
Hvor længe kan Israel blive ved med at leve i sin egen verden?

Göran Rosenberg er journalist, forfatter og uafhængig kommentator for Dagens Nyheter og Information
© Dagens Nyheter og Inf.
Oversat af Niels Ivar Larsen

