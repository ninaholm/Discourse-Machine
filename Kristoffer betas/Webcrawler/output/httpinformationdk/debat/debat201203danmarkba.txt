Danmark bagud med ligestilling



 Jeg havde store forventninger til, at en ny dansk regering ville være en mere proaktiv deltager i kampen for rettigheder for homo-, biseksuelle og transkønnede – kaldet LGBT – på EU-plan og på internationalt plan. Og da jeg læste regeringsgrundlaget var jeg ikke i tvivl om, at sådan ville det blive. Men jeg blev skuffet.
Den manglende fokus på området skyldes, at regeringen har valgt at fortsætte den danske tradition med ikke at koordinere emnet i regeringen. I modsætning til i Holland, Norge, Storbritannien, Sverige og andre lande, er der ikke nogen minister, som er ansvarlig for LGBT-spørgsmål, og dermed kan tale på regeringens vegne.
Nogle vil måske indvende, at det jo er ligestillingsministerens område, men det er forkert. Han må desværre kun beskæftige sig med ligestilling mellem kønnene. Jeg er da glad for det kønsneutrale ægteskab. Det manglede da også bare andet, end at man gennemførte de tre regeringspartiers årelange erklærede politik på området.
Men uden for landets grænser er der meget mere på spil, og her kunne og burde Damnark spille en aktiv rolle. Den manglende koordinering af området internt i den danske regering betyder, at Danmark ikke deltager i den kamp, der i øjeblikket foregår i EU.
Danmark burde gå forrest
Her forsøger en række lande at rulle de fremskridt tilbage, der er sket for LBGT-personer – og kvinder i øvrigt – i unionen. Og Danmark er ikke med i den koalition af LGBT-venlige regeringer, der prøver at skubbe udviklingen i den rigtige retning.
Tidligere har lande med fokus på LGBT-rettigheder brugt deres EU-formandskaber til at sikre fremskridt på området. Det gør den danske regering desværre ikke.
Den manglende udpegning af en ressortminister med det koordinerende ansvar betyder i realiteten, at SRSF-regeringen fortsætter VK’s fodslæbende indsats på området.
Det er trist. Regeringsgrundlaget indeholder ellers alle forudsætningerne for, at Danmark kunne være med til aktivt at sikre LGBT-personers rettigheder i EU, Europarådet, FN og andre internationale fora. Men det er vi desværre ikke.

