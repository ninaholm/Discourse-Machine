17-årige Mohamed: Internetdebat fik mig fyret fra Bilka
Teenager blev efter eget udsagn presset til at sige op i Bilka efter facebookdebat om islam.


 En diskussion på en Facebook-gruppe er tilsyneladende årsag til, at 17-årige Mohamad Al Jawerheri fra Næstved ikke længere har et fritidsjob som kassemedarbejder i Bilka i Næstved, oplyser Radio24syv.
Kort før jul engagerede den danskfødte gymnasieelev sig i en debat om islam i den offentlige Facebook-gruppe "JA TIL FRIHED - NEJ TIL ISLAM".
Debatten udviklede sig til, at Mohamad Al Jawerheri blev kaldt "terroristtilhænger" og modtog trusler i sin indbakke, ligesom brugere fra Facebook-gruppen henvendte sig til Bilka i Næstved, hvor Mohamad Al Jawerheri siden sommer har haft et fritidsjob.
 Kort tid efter blev Mohamad Al Jawerheri efter eget udsagn tvunget til at underskrive en opsigelse.
- Min chef mente, at jeg havde stødt nogle personer på Facebook, og han vidste ikke, hvordan jeg ville håndtere det, hvis de samme personer kom på besøg i Bilka, men han havde ikke læst hele opslaget på Facebook, og det ville han heller ikke.
Mohamad Al Jawerheri tilføjer, at chefen i Bilka pressede ham til at skrive under på opsigelseskontrakten ved at true med, at det ellers ville få konsekvenser for teenagerens kommende arbejdsliv.
Mohamad Al Jawerheri skrev ifølge Radio 24syv blandt andet "jeg er her i dit land - som nu også er mit land," efterfulgt af en smiley.
En af de Facebook-brugere, som henvendte sig til Bilka i Næstved, er den 71-årige Bjørn Larsen.
- Jeg synes, han virkede provokerende og hånlig over for Danmark, siger Bjørn Larsen, som desuden har indberettet Mohamad Al Jawerheri til Politiets Efterretningstjeneste, til Radio24syv.
Men den 17-årige gymnasieelev fra Næstved afviser at have provokeret.
- Jeg synes, at jeg var meget varsom med mine ord for ikke at støde nogen, og jeg synes egentlig bare hele sagen er lidt surrealistisk, siger Mohamad Al Jawerheri, som opfordres af sin fagforening, HK, til at gå videre med sagen.
Baggrunden for opsigelsen er nemlig ikke saglig, lyder vurderingen fra faglig konsulent i HK, Jeanette Hahnemann.
- Jeg mener ikke, at opsigelsen er saglig, fordi Mohamad hverken har skrevet noget, der er injurierende eller usandt i forhold til virksomheden, siger hun til Radio24syv.
Bilka i Næstved har ikke ønsket at kommentere sagen overfor Radio24syv, men bekræfter opsigelsen fra Mohamad Al Jerwaheri.
