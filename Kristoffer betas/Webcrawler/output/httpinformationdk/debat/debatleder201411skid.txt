Et skidt varsel
LEDER


 Der kan siges rigtig meget negativt om rød bloks nedskæringer i udviklingsbistanden for at dække øgede udgifter til asylansøgere. Først og fremmest er nedskæringer stik imod, hvad regeringen lagde op til i regeringsgrundlaget fra 2011, hvor der står, at bistanden skal hæves fra det nuværende niveau omkring 0,85 pct. af BNI til én pct. af BNI. Selv om udviklingsminister Morgens Jensen (S) har travlt med at fortælle, at Danmark næste år giver hele 0,87 pct. af BNI til bistand (og altså asylansøgere), er der med mindre end et år til næste folketingsvalg langt til målet om den ene procent. Dernæst er det naturligvis bemærkelses-værdigt, at de selv samme partier, der harcelerede mod V-K regeringens omlægning af bistanden til at dække stigende asyludgifter i 2010, nu gør præcis det samme. Eneste forskel er, at hvor V og K flyttede godt 320 mio. kr. fra bistanden til asylansøgere, er det nu 1-1,5 mia. kr., der er tale om. Endelig er der det helt principielle i, at det er verdens fattigste, der må holde for, når der mangler penge i kassen herhjemme.
Nuvel, pengene skal findes, og en finanslov skal strikkes sammen. Og skal det ikke se helt galt ud for de røde partier frem mod valget, skal dette års finanslov naturligvis laves med partierne til venstre i folketingssalen.
Derfor kan hverken Enhedslisten eller SF tillade sig at lade en finanslov falde på et spørgsmål om én mia. til udviklingsbistand. Sidste år gjorde Enhedslisten i nælderne, da de måtte se en næsten færdig finanslovsaftale smutte mellem fingrene på grund af et krav om et ekstra bad ugentligt til de ældre. Den fejl står fortsat som beviset på Enhedslistens manglende duelighed, når det gælder kunsten at prioritere politisk for at få indflydelse.
Set i det lys er aftalen om at omlægge en del af den 16. mia. kr. store bistand til at dække ekstra udgifter til asylansøgere måske logisk. Det er den slags kompromiser, som virkelighedens politik består af. Problemet er bare, at nu er låget taget af bistandsbøtten, og ingen partier er længere garant for, at udviklingsbistanden ikke bliver brugt mere og mere kreativt. Det varsler ilde for fremtiden for dansk bistand – set fra de fattiges perspektiv.

