Den danske syge



 Indvandrere har siden 1. juni selv skullet betale for en tolk i forbindelse med lægebesøg, hvis de har boet i Danmark i mere end syv år. Naturligvis bør indvandrere lære dansk, og naturligvis kan man med god mening give dem incitamenter til at gøre det. Men at gøre det i forbindelse med noget så væsentligt som lægebesøg er uanstændigt. Resultatet af den uanstændige politik har da også allerede vist sig. Indvandrerne dropper lægebesøg, kunne DR fortælle i weekenden. I gårsdagens Information kan man læse, at regeringen og DF heller ikke vil stemme for de radikales forslag om at oversætte og målrette sundhedskampagner, så de også når ud til dem, som ikke er så gode til dansk.
»Så skal vi også til at lave alt muligt andet på udenlandsk,« siger Venstres Birgitte Josefsen. Næ, det var der sådan set ikke nogen, der foreslog. Det handler specifikt om sundhedskampagner og lægebesøg til en gruppe medborgere, som tilmed er overrepræsenteret i en del sundhedsstatistikker, herunder dem over diabetes og overvægt, og som derfor i høj grad har brug for oplysning i form af kampagner og lægelig vejledning.
Der er sjældent grund til at rose Socialdemokraterne, når det omhandler udlændinge. Men denne gang har partiet dog indset, at sundhedshensynet er vigtigere end ønsket om en stram udlændingepolitik i hvert fald bakker de op om det radikale forslag om at oversætte sundhedskampagner, ligesom partiet tidligere har talt for at ændre tolkeordningen, som er en del af sundhedsloven fra 2005.
Da afgifterne for tolkebrug ved lægebesøg blev debatteret sidste år, fortalte sundhedsminister Bertel Haarder (V) til sammenligning, hvad det handler om for regeringen: »Det er ikke for at straffe nogen, men derimod for at sige til alle, at dette samfund mener det, når vi siger til de nye borgere, at de skal lære landets sprog,« sagde han til Information. Det handler med andre ord om at sende et signal. Men hvis de borgerlige politikere gerne vil sende signaler, bør de gøre det på nogle områder, hvor det ikke går ud over andre menneskers helbred. ville

