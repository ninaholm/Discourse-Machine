En bedre start på livet, tak
LEDER


 ’Det var først flere dage efter, det gik op for mig. Turen havde været så stressende, at jeg ikke rigtig fattede, at jeg havde født et barn.’ Sådan fortæller Heidi Christensen i weekendens Information om sin fødsel – en fødsel, hvor hun undervejs blev bedt om selv at køre fra Hvidovre Hospital til fødeafdelingen på Hillerød. Ikke på grund af komplikationer, men på grund af personale- og pladsmangel på Hvidovre. Som man kan læse i weekendudgaven af avisen bliver et stadigt stigende antal kvinder flyttet mellem hospitalerne undervejs i fødslen. For Heidi Christensen betød flytningen, at datterens hoved allerede var på vej ud mellem benene på hende, da hun sammen med sin mand nåede frem til Hillerød.
Fra alle steder lyder det, at flytningerne kan have store konsekvenser for både mor og barn. Derfor er det selvfølgelig ikke godt nok, at det er blevet en del af dagligdagen på mange fødeafdelinger. Og eksperter, hospitaler og politikere står da også i kø for at beklage udviklingen, som, de mener, bør bremses. Spørgsmålet er så, hvordan vi gør det.
Fødsler i dag hviler på opfattelsen af, at der skal være et dyrt beredskab af fødelæger, børnelæger og anæstesilæger til hver enkelt fødende. Men ny britisk forskning viser, at gravide kvinder, der er i lavrisikogruppen, får foretaget færre indgreb, hvis de føder hjemme eller på jordemoderklinik, end hvis de føder på et hospital.
På den baggrund anbefaler man derfor alle raske kvinder i Storbritannien at føde på en jordemoderklinik, mens fleregangsfødende anbefales at føde hjemme. I Danmark er omkring to procent af alle fødsler hjemmefødsler – et tal vi med fordel kan forsøge at hæve. Et sted at begynde er derfor at udbrede kendskabet og mulighederne for hjemmefødsler. Samtidig må det ikke stå i vejen for, at de kvinder, der ønsker at føde på et hospital, tilbydes ordentlige vilkår.

