Palæstinas FN-nederlag
LEDER


 På sidste års næstsidste dag led palæstinenserne nederlag i FN’s Sikkerhedsråd, da kun otte af rådets 15 medlemslande stemte for Jordans resolution om fuld anerkendelse af Palæstina som suveræn stat (hvilket sikkerhedsrådet skal blåstemple) med Østjerusalem som hovedstad og krav om israelsk tilbagetrækning til 1967-grænserne senest i 2017.
Så nytårsaftensdag underskrev PLO-leder og PA-hjemmestyrets præsident, Mahmoud Abbas, som reaktion på nederlaget et antal internationale aftaler, heraf Rom-statutterne om ICC, Den Internationale Krigsforbryderdomstol i Haag. Palæstina er endnu ikke bogstaveligt en stat, da der ikke er truffet aftale med besættelsesmagten Israel om territorium, fast grænse, etc., men er i lighed med eksempelvis Vatikanet anerkendt som ’ikkestatsligt’ FN-medlem med adgang til optagelse i det internationale samfunds forskelligartede mekanismer. Herunder altså ICC, som er knasten, da den indebærer, at palæstinenserne kan indklage Israel for krigsforbrydelser, ligesom domstolen på eget initiativ kan tage sager op.
Når Mahmoud Abbas alligevel længe tøvede med at underskrive ICC-traktaten, var det både efter amerikansk og israelsk pres – Netanyahu truede reelt med militær genbesættelse af Ramallah som i 2002. Desuden indså Abbas, at ICC kan blive en boomerang, der kan ramme hans egne hårdt. Israel har selvsagt forberedt en alenlang liste på (især) Hamas-navne, der ’balancerer’ anklager mod israelske soldater, grænsebetjente – og valgte politikere, der hver især kan drages til ansvar for krigsforbrydelser, som bl.a. FN’s Råd for Menneskerettigheder har rapporteret om.
Det er palæstinensere, der har begået eller beordret krigsforbrydelser selvmordsaktioner, løsgående raketter og væbnede angreb på civile. Det er nok at tage fat på, men eventuelle ICC-sager har dog så lange udsigter, at meget vil være forandret før det første anklageskrift kan lægges frem i Haag. Men med eller uden ICC er der forandring på vej. Meget tyder – trods alt – på, at den bliver til det bedre.

