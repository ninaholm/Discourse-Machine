En håndsrækning til ministeren
Ligestillingsminister Karen Jespersen fremlægger i dag en perspektiv- og handlingsplan for ligestilling frem til år 2015. Regeringen vil reducere forskellen mellem mænds og kvinders livsindkomst, skriver hun. Men i praksis gør den det modsatte. Her er talen, som ministeren burde holde den
Ligestillingsminister Karen Jespersen (V) har brug for en hånd til at irettesætte sine kolleger i regeringen, mener dagens kronikører.


 Kære Folketing, kære ministerkolleger.
Jeg har et stykke tid forsømt mit arbejde som ligestillingsminister. Det har jeg tænkt mig at råde bod på ved at fremlægge en handlingsplan for ligestilling, der godt nok mangler perspektiv, men er vel ment. Samtidig vil jeg komme med en opsang til mine ministerkolleger om at holde op med at modarbejde økonomisk ligestilling mellem kvinder og mænd. I må hjælpe mig, hvis vi skal nå de 15 mål for ligestillingen, som jeg har fremsat i min plan.
Mål nr. 1 i min handlingsplan er: 'Forskellen mellem kvinder og mænds livsindkomst skal reduceres'. Der er flere grunde til, at det er vigtigt. Som jeg skriver i handlingsplanen, så er "økonomisk ligestilling afgørende for at sikre ligestilling mellem kvinder og mænd". Men ligeløn er ikke kun vigtigt for ligestillingens egen skyld. Det er også vigtigt for at få et smidigt arbejdsmarked, hvor hele arbejdsstyrken er i spil, når der mangler hænder til bestemte fag. Eller - som nu - hvor særligt mænd rammes af krisen, fordi de kun vil være i fag, hvor de får en 'mandeløn'.
Derfor: Hvis regeringen vil økonomisk ligestilling, må jeg appellere til, at mine ministerkolleger hjælper mig. For ligestillingen har ikke godt af at blive gemt væk ovre i mit store ministerium, hvor det - indrømmet - har levet en noget kummerlig tilværelse.
Kønsskæv forårspakke
Faktisk må jeg slet ikke være den eneste minister, der tænker på ligestilling. Ifølge dansk ligestillingslovgivning skal alle ministerier (og offentlige myndigheder i det hele taget) arbejde for ligestilling og indarbejde ligestilling i al planlægning og forvaltning. Det er det, man kalder mainstreaming. At mainstreame består i at vurdere konsekvenserne for kvinder og mænd af lovgivning og andre politiske beslutninger. Formålet er at sikre, at kvinder og mænd så vidt muligt får lige meget ud af lovgivningen, og at uligheder ikke opretholdes - eller for den sags skyld bliver større.
Og det sker ikke!
Et godt eksempel er Skattekommissionens forslag til skattereform og regeringens og Dansk Folkepartis Forårspakke 2.0. 
Jeg har i min handlingsplan stillet folk i udsigt, at skattereformen vil blive vurderet i forhold til, hvad den har af konsekvenser for kvinder og mænd. Men enten har jeg ikke råbt højt nok eller også er jeg blevet overhørt. For Forårspakke 2.0 er ikke blevet ligestillingsvurderet. Eller måske har ligestillingsvurderingen blot ikke kunnet tåle dagens lys?
Som ligestillingsminister føler jeg mig dog forpligtet til at overholde dansk ligestillingslov. Derfor har jeg - som også lovet i min handlingsplan - set nærmere på skattepakkens kønsmæssige konsekvenser.
Resultatet er skræmmende. Mænd får gennemsnitlig en gevinst på 4.500 kr., mens kvinderne må nøjes med 2.400 kr. Mændenes gevinst er altså næsten dobbelt så stor som kvindernes. Medregnes erhvervsfinansieringen bliver gevinsten for mænd mere end dobbelt så stor som for kvinder, idet mændenes gevinst er 1.700 kr., mens kvinderne får 600 kr. Selv hvis man tager højde for den interne omfordeling inden for husstandene, får mænd 600 kr. mere end kvinder ud af regeringens Forårspakke 2.0. Alt dette er ikke oplysninger fra regeringen, men bygger på beregninger foretaget af Arbejderbevægelsens Erhvervsråd.
Løngabet bliver større
Grunden til, at mænd får den største skattelettelse, er, at der er flest mænd i toppen af indkomstfordelingen, og de højtlønnede får den største gevinst af en nedsættelse af marginalskatten. 
Der er i forvejen et løngab på 17,7 pct. mellem mænd og kvinder. Den indkomstforskel er Skattereformen godt på vej til at gøre større. Det er jeg som ligestillingsminister ked af, for det strider klart mod regeringens mål for større økonomisk ligestilling, som jeg har opstillet i den handlingsplan, jeg fremlægger i dag.
Havde jeg blot turde træde mere i karakter som ligestillingsminister og insisteret på, at der blev lavet en kønsvurdering af reformen i tide, ja så kunne det uretfærdige i reformen have trådt tydeligere frem. Suk.
Mere ulige barselsorlov
Og her slutter klagesangen ikke. For en kønsvurdering af reformen ville også have blotlagt det åbenbart uretfærdige i, at kvinder - ud over at de får færre penge - også forventes at arbejde mere. I Skattekommissionens rapport fremgår det, at kvinderne forventes at levere to tredjedele af de ekstra årsværk, som reformen sigter imod at skabe. 
Hvis Skattekommissionens modeller ellers holder, så ville en fuldtidsbeskæftiget mand i gennemsnit komme til at arbejde godt otte timer mere om året, mens en fuldtidsbeskæftiget kvinde i gennemsnit forventes at ville komme til at arbejde godt 28 timer ekstra pr. år, det vil sige over tre gange så meget. 
Og jeg kunne nævne flere eksempler: Skattereformen vil formentlig betyde, at nybagte forældre i fremtiden vil dele barslen endnu mere ulige, end de gør nu. Hidtil har en høj marginalskat tjent til en mere ligelig fordeling, idet den har gjort det 'billigere' for den højest lønnede forælder (oftest faren) at gå hjemme. Men - med den lavere marginalskat - bliver det ekstra dyrt for far at tage barselsorlov.
Det er blot nogle af de emner, en kønsvurdering af reformen ville have afsløret. Aftrapningen af den grønne check, beskatning af frynsegoder, nedsættelse af skatteværdien af fradrag og - allermest omfattende - underfinansieringen af Forårspakke 2.0 er andre elementer, som ville have haft godt af et kønstjek, der undersøgte konsekvenserne for mænd og kvinder.
Min pointe er, at alle ministre har en forpligtelse, når vi snakker ligestilling. I må holde op med at modarbejde de få mål, jeg har fremsat. Jeg kan ikke løfte opgaven alene og slet ikke i modgang - heller ikke hvis jeg virkelig havde gjort et forsøg.
Plan med reel handling
Med fremsættelsen af min handlingsplan, vil jeg gerne slå et slag for, at handling betyder handling. Hvis regeringen mener, at den vil reducere forskellen i mænd og kvinders livsindkomst, så er der for mig at se kun to ting at gøre.
For det første må vi som regering sikre os, at vores lovgivning og reformer ikke gør løngabet mellem mænd og kvinder større, men mindre. For det andet må vi aktivt hjælpe de typiske kvindefag med at opnå økonomisk ligestilling. 
Som jeg skriver i min handlingsplan, har Danmark et meget kønsopdelt arbejdsmarked, hvor kvinder og mænd arbejder inden for forskellige brancher og varetager forskellige jobfunktioner. Og netop det er en af hovedårsagerne til, at der kan opretholdes en lønforskel mellem kvinder og mænd.
Regeringen har nedsat en lønkommission som blandt andet har fået til opgave at undersøge konsekvenserne af et kønsopdelt arbejdsmarked. Selvom vi ved, at den helt store konsekvens er uligeløn, ser jeg frem til at få sat tal og størrelser på den. 
Jeg ser også frem til kommissionens anbefalinger til, hvad regeringen kan gøre for at komme uligelønnen til livs. Også selv om det betyder penge på bordet. For - som min handlingsplan jo afslører - så er jeg selv lidt tom for konkrete ideer.
Dennis Kristensen er forbundsformand for FOA - Fag og Arbejde - og Inge Henningsen er ekstern lektor, Københavns Universitet

