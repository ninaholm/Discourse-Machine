Integration begynder med stemmeretten
Hvis vi vil integrere indvandrere i demokratiet, skal de have stemmeret, selv om de ikke er danske statsborgere, mener Mursal Khosrawi. Hun tror på, at hendes generation vil kæmpe den kamp for retten til at stemme, som hendes forældres generation har forsømt
’Der er jo ikke nogen, der kæmper for de fremmedes stemmeret. Det er sørgeligt, for 300.000 uden stemmeret er jo virkelig mange. Jeg savner, at nogen tager den kamp, som man kæmpede for kvinderne for 100 år siden,’ siger Mursal Khosrawi.


 Hjemme hos familien Khosrawi bliver der diskuteret politik omkring middagsbordet. Men spørgsmålet om, hvem de skulle stemme på, har aldrig været aktuelt. For på intet tidspunkt under Mursal Khosrawis opvækst i Danmark er der dumpet et valgkort til Folketinget ind ad brevsprækken.
»Jeg har modsat mine medborgere aldrig været med mine forældre i stemmeboksen,« siger afghanskfødte Mursal Khosrawi.
Hun kom til Danmark som otteårig, men har først for nylig fået et rødbedefarvet pas og dermed retten til at stemme til folketingsvalget den 18. juni. Hun meldte sig ind i Radikale Venstre og stillede sågar op til byrådet i Køge ved kommunalvalget i 2013, selv om hun dengang ikke selv havde valgret til folketingsvalg.
Blandt de 450.000 borgere, der ikke kan stemme til folketingsvalget, er næsten 300.000 borgere med udenlandsk baggrund, skrev Ugebrevet A4 for nylig. Modsat kommunalvalg, hvor man kan stemme efter at have boet i tre år i kongeriget, skal man have dansk statsborgerskab for at stemme til folketingsvalget. Mursal Khosrawi mener, at der bør være lige så let adgang til stemmeboksen ved folketingsvalg som ved kommunalvalg.
– Hvordan er det at være en engageret samfundsborger uden stemmeret?
»Det er det eneste punkt, hvor jeg har følt mig fremmedgjort i Danmark. Da jeg var frivillig for de radikale, løb jeg rundt og delte flyers ud og brugte timer på at gøre noget for demokratiet. Så var det virkelig frustrerende, når jeg måtte forklare folk, at jeg desværre ikke selv kunne stemme. Alle de rigtige danskere måtte gerne stemme, men jeg måtte ikke.«
– Hvordan påvirker det én, når bølgerne i integrationsdebatten går højt som i den aktuelle valgkamp, og man ikke har mulighed for at stemme?
»Hvis man som person med anden etnisk baggrund uden stemmeret sad og så debatten forleden, hvor to statsministerkandidater kæmper om, hvem der er mest ligeglad med de fremmede, samtidig med at de påstår, at Danmark ikke er et multikulturelt samfund, så føler man sig svigtet. Ved det seneste folketingsvalg (hvor hun ikke kunne stemme, red.) følte jeg mig magtesløs, når jeg f.eks. lyttede til debatten om, hvad man dog skal gøre med de her fremmede. Men det er jo klart, at når de 300.000 ikke har stemmeret, er det jo ikke dem, politikerne henvender sig til.«
– Er der en sammenhæng mellem den manglende stemmeret og den indvandrerfjendske retorik i den offentlige debat?
»Personligt har jeg selv oplevet, at jeg pga. tonen i debatten ikke rigtigt tør gå ud blandt sine etnisk danske venner og sige: ’Jeg har lige bedt min bøn’ – af frygt for at blive associeret med Taleban eller Hizb ut-Tahrir. Og når man så heller ikke har stemmeret, bliver man ekstra nervøs for sin fremtid. Man bliver bange for, hvem der kommer til at bestemme over én.«
Demokratisk dna
– Hvad gør den manglende valgret for mulighederne for at integrere sig?
»Vi bliver nervøse for vores fremtid og for, hvem der kommer til magten. For uanset om det er folkeskolereform, fremdriftsreform, SU, pensionsalderen eller andre love eller regler, så vedrører det jo borgere, der bor permanent i landet – også selv om de ikke har stemmeret. Der er mange, der arbejder og betaler skat, men som ikke har nogen indflydelse på, hvad deres skattekroner går til. Det er et demokratisk problem.«
Og det går ud over integrationen, mener Mursal Khosrawi:
»Integration kræver først og fremmest inklusion i demokratiet. Her opstår et paradoks. Vi kræver på den ene side, at indvandrere skal ville demokratiet – sidst hørte jeg vist Inger Støjberg sige det – men samtidig udelukker man dem fra et af de vigtigste demokratiske grundprincipper.«
– Men en del af at gøre sig fortjent til statsborgerskab er jo netop at lære det demokratiske sindelag at kende. Er det ikke en meget fornuftig forudsætning for valgret?
»Jeg er helt sikker på, at de, der kommer hertil, ønsker et demokratisk land – frem for de diktaturstater, de er flygtet fra. Men når man ikke har været inkluderet; når man ikke har haft stemmeret i 20 år, mangler man jo det demokratiske dna. Og der er jo ikke nogen, der kæmper for de fremmedes stemmeret. Det er sørgeligt, for 300.000 uden stemmeret er jo virkelig mange. Jeg savner, at nogen tager den kamp, som man kæmpede for kvinderne for 100 år siden.«
– Hvad mener du så specifikt, der skal til? Skal vi have ændret Grundloven?
»Al respekt for Grundloven, men den har ikke fulgt med folket. Derfor ser man 450.000 uden stemmeret. Det er mange i et land, der kalder sig selv en demokratisk højborg. En grundlovsændring vil være helt på sin plads.«
Valgflæsk og øl
– Er der ikke mange andre kampe end valgretskampen, der er vigtigere at kæmpe, hvis det gælder om at integrere nytilkomne i det danske demokrati?
»Når vi har prøvet at integrere folk i Danmark de sidste 20 år, så har det handlet få dem til at spise flæsk, smide tørklædet og drikke alkohol sammen med de andre. Det er definitionen på en integreret udlænding. Selv om de klarer sig godt i samfundet, arbejder og betaler skat, integrerer vi dem ikke i demokratiet, og de får ingen indflydelse på, hvad deres skattepenge går til. Hvis man har været ekskluderet fra den demokratiske kultur i 20 år, skal man ikke forvente, at folk bare tager den til sig.«
– Men er valgretten virkelig så vigtigt for flertallet af flygtninge og indvandrere, eller er du bare ualmindeligt engageret?
»Jeg tror, at der er sket en ændring i min generation. Vi vil demokratiet meget mere, vi vil kæmpe for det. Mine forældres generation har accepteret, at de var ekskluderede. De har aldrig følt, at det var deres ret.«
– Hvordan har du oplevet det i din familie?
»Jeg har jo oplevet, at min far, der har været på arbejdsmarkedet over 15 år og betalt skat, aldrig har krævet indflydelse. Jeg har aldrig hørt ham spørge: ’Hvorfor har jeg ikke stemmeret?’ Hans generation er mere en passiv arbejdsklasse. De er blevet slået ned af argumenterne om, at de ikke er integrerede nok. Jeg har også hørt mine forældres venner sige, at det er deres skæbne, og det må de finde sig i.
Modsat mine forældres generation, der kommer fra krigsramte lande, hvor de heller ikke havde rettigheder, ser min egen generation det nok mere fra en dansk synsvinkel. Vi definerer os i højere grad som danskere, og derfor undrer vi os over, hvorfor vi ikke bliver anerkendt. Det er hul i hovedet.«
– I den nuværende debat om salafister som Adnan Avdic, der under valgkampen har opfordret folk til at lade være med at stemme, har Naser Khader sagt, at Danmark ikke har gjort nok for at aktivere de unge i foreningslivet, hvor man lærer at bruge demokratiet. Naser Khader fortæller selv, at første gang han mødte demokratiet for alvor, var da han begyndte til fodbold. Hvad er din kommentar til det?
»Foreningslivet spiller en stor rolle, men det er ikke alle, der har tid til at engagere sig, og foreningslivet er også for nogle bestemte, engagerede typer. Så hvis vi skal have alle med, er det stemmeret, der er vejen frem. Det vil skabe en positiv integration, fordi man tager ansvar for det selskab, man bliver en del af. Det gør man ikke, hvis man bliver ekskluderet.«
– Men hvordan påvirker det din sag, når f.eks. ’Kaldet til Islam’ opfordrer muslimer til at lade være med at stemme?
»Når jeg ser folk som Adnan, får jeg lyst til at tordne mod skærmen. Og det giver mig endnu mere lyst til at kæmpe for vores ret til at blive anerkendt som borgere. Men det får mig også til at vende kritikken indad. Hverken min familie eller jeg selv har kæmpet nok for at få indflydelse. Man har bare accepteret, at det står i Grundloven, at vi ikke kan stemme. Kvinderne havde jo heller ikke fået stemmeret, hvis ikke de havde kæmpet for sagen.«
Mursal Khosrawis frustration over den manglende stemmeret fik hende i sidste måned til at skrive et debatindlæg i Politiken. Reaktionerne var ikke, som hun havde håbet.
»De fleste reagerede ved at spørge, hvorfor de (indvandrerne uden stemmeret, red.) ikke bare kan søge om dansk statsborgerskab. Men mange ved ikke, hvor svært det er at få. Og det overraskede mig, at man ikke så stemmeretten som en helt almindelig borgerret.«
– Men er det ikke rimeligt nok, at man skal været her i et stykke tid, før man kan stemme?
»Jo, jeg siger heller ikke, at alle bare skal have stemmeret. Men det ville være helt fair, hvis man sætter grænsen ved samme krav, som der skal til for at kunne stemme til kommunalvalget. Jeg tror alligevel, at man kun er interesseret i at stemme, hvis man har tænkt sig at være en del af samfundet fremadrettet. Det er folk, der vil være voksne her, som tænker på deres børn og fremtiden.«
Tidssvarende demokrati
– Men de nuværende regler bunder vel også i historiske definitioner, hvor statsborgerskabet ligesom landegrænser er et af de ultimative symboler på statens suverænitet.
»Jeg har da også etnisk danske venner, som siger: ’Jamen, det er jo det, der gør os stolte, der gør vores demokrati unikt, at det kun er for danske statsborgere.’ Men for 100 år siden, da kvinderne fik stemmeret, tror jeg også, de færreste havde forestillet sig en dag som i dag, hvor det bare er en selvfølge, at kvinder kan stemme. Derfor skal vi tilbage til roden og se på, hvad ideen med demokratiet er. Selvfølgelig skal man have historien om Grundloven og det danske statsborgerskab med, men der er behov for nytænkning. Demokrati skal være for folket – og folket har ændret karakter. Derfor bør reglerne følge med. Vi er jo på mange måder et foregangsland. Det kan vi også være på det her område. Jeg tror kun, at vores demokrati bliver rigere ved, at vi inkluderer flere i det.«
– Hvad har så ændret sig nu, hvor du er blevet dansk statsborger?
»Jeg føler mig meget mere forpligtet. Jeg føler, at jeg har et ansvar for, hvad der skal ske med mit land. Det giver en følelse af at have ret til at bestemme over, hvad mine skattekroner skal gå til. Man føler sig accepteret som en del af folket. Det er jo det, demokratiet handler om – at folket skal styre. Og det jeg ikke haft muligheden for før nu.«

