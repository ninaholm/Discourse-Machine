Tiltrængt eftersyn
LEDER


 
	Alle kan blive enige om, at det er tosset at uddanne unge direkte til arbejdsløshedskøen og dagpengesystemet – både menneskeligt og samfundsøkonomisk.

	Derfor er det også kun glimrende, at uddannelsesminister Morten Østergaard (R) i gårsdagens Berlingske annoncerer et af regeringens kommende initiativer i 2014: en reform af de videregående uddannelser.

	To hovedelementer i den kommende reform bliver en reduktion i antallet af uddannelsesmuligheder og en målretning til arbejdsmarkedet af de tilbageværende uddannelser. Men Morten Østergaard fralægger sig ansvaret for, at der i dag på de videregående uddannelser er opstået en jungle af forskellige uddannelser – hele 1.500 forskellige ifølge ministeren selv.

	Østergaard glemmer nemlig, at det er politikerne, der har udformet taxametersystemet, så universiteternes økonomi er afhængig af, hvor mange elever de får igennem uddannelserne.

	Og derfor er det naturligt nok, at universiteterne opretter nye uddannelser for at lokke så mange unge som muligt ind i undervisningslokalerne og ud af universitetsbygningerne med et fint eksamensbevis i hånden – men for manges vedkommende uden reelle chancer for at få fodfæste på arbejdsmarkedet, fordi deres kompetencer ganske enkelte ikke er efterspurgte.

	Efter to år ved regeringsmagten, hvor regeringen med sit erklærede mål om at »uddanne den dygtigste generation i Danmarkshistorien« for øje allerede har reformeret folkeskolen og er godt i gang med erhvervsskolerne, er det nu de videregående uddannelsers tur. Og Østergaards bebudede serviceeftersyn af de videregående uddannelser er tiltrængt.

	Bare ministeren også kaster et kritisk blik på selve uddannelsernes fundament: finansieringen gennem taxametersystemet. Ingen kan være tjent med blive uddannet til ’cand. arbejdsløs’.

