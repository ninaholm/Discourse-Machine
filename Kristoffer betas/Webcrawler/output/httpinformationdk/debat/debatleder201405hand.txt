Handler inklusion kun om penge?
LEDER


 
	Inklusion i folkeskolen er en stor og krævende opgave, som i disse år virkelig udfordrer elever, forældre og lærere. Ingen tvivl om det. Men der er stor forskel på, hvordan de enkelte skoler og kommuner løfter opgaven, og indtil videre kan man sige, at inklusionstanken er god, men alt for mange steder er den dårligt realiseret.

	En af de kommuner, der har investeret mest i inklusion, er København. Den tidligere skoleborgmester Anne Vang (S) advarede allerede i 2011 sine partifæller på Christiansborg om kynisk spekulation i skolebørn: »Hvis Finansministeriet og regeringen tror, at de med et snuptag kan spare millioner ved at tvinge børn med særlige behov over i den billigere, almindelige folkeskole, så er der ikke blot tale om en kynisk og urealistisk tankegang. Så er der tale om omsorgssvigt på højt plan,« skrev hun i Information. Efterfølgende har den nye børne- og ungdomsborgmester, Pia Allerslev (V), gjort det klart, at kommunen ikke bevidstløst hælder elever med særlige behov ind i klasserne, til man når regeringens mål på 96 procent.

	Oven på en ny undersøgelse foretaget af Københavns Lærerforening, der viser, at ni ud af ti københavnske lærere ikke mener, at elever med særlige behov får den nødvendige støtte, anerkender Allerslev desuden lærernes udfordringer, men maner til tålmodighed.

	Københavns Lærerforening anerkender på sin side, at inklusion i København ikke er gjort til en spareøvelse. Det ansporer dog ikke lærerformand Trojaborg til at sende et signal til sine medlemmer om, at de har flere forudsætninger for at løfte opgaven end så mange andre. I stedet kræver han af skolelederne, at de skaber synlighed om, hvordan inklusionsmidlerne bruges. Det lyder selvfølgelig rimeligt. Men er det ikke snart på tide, at lærerne melder ud, hvorvidt de mener, tanken om at marginalisere færre børn er en død sild – uanset hvor mange ressourcer en kritisk bevidst og dialogorienteret kommune hælder i opgaven?

