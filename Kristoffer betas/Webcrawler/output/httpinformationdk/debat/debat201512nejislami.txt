Nej, Islamisk Stat er ikke en reaktion på vestlig udenrigspolitik
Der er ingen som helst grund til at antage, at islamistisk terror ville holde op, hvis blot Vesten afstod fra al yderligere indblanding i mellemøstlige forhold


 Et velkendt mønster gentager sig nu: For hver ny ugerning, Islamisk Stat begår mod Vesten, myldrer det frem med påstande om, at vi da må forstå den pågældende ugerning som en modreaktion på, at vi har angrebet dem.
Som Londons tidligere borgmester Ken Livingstone udtalte til BBC efter 13. november-massakrerne i Paris: »Alle disse terrorangreb og alle de erklæringer, terroristerne selv kommer med på hjemmesider, viser tilbage til vores egen udenrigspolitik.«
Bevægelsen Stop the War Coalition, der i 2003 fik millioner til at marchere mod Irak-krigen, forkyndte på Twitter: »Paris høster nu stormen af den vind, som vestlig ekstremisme selv har sået.«
»Disse angreb har vi påført os selv,« mente Salon-kommentator Patrick L. Smith, mens al-Jazeeras Mehdi Hassan talte om »et geopolitisk bagslag«.
At se Islamisk Stats terrorangreb som reaktiv effekt på vestlig udenrigspolitik er imidlertid ikke blot krænkende for bevægelsens altovervejende muslimske ofre. Det er også et selvbedrag med hensyn til Islamisk Stats sande natur. Hvad værre er: Det nærmer sig blåstempling af Islamisk Stats intentioner, hvis den underliggende påstand er den, at havde USA, Storbritannien, Frankrig osv. blot undladt at blande sig så meget i Mellemøsten, ville verden være forskånet for al denne terror.
Jovist, IS voksede frem af det kaos, som den amerikanske invasion af Irak efterlod. Men det er ikke det fuldstændige billede. Ved overdrevent fokus på vores egen udenrigspolitik afskærer vi os selv fra at forstå de sociologiske, psykologiske og ideologiske faktorer bag Islamisk Stats opkomst.
Terror som instrument
IS voksede lige så meget frem af det kaos, som bredte sig i Syrien som resultat af den folkelige opstand imod dets diktator, Assad. Bevægelsens tidligste rekrutter havde varierende motiver, herunder et ønske om at støde Assad fra magten og afslutte borgerkrigen. Men for mange handlede det mest af alt om at udnytte den opståede chance til at fremme en religiøs fundamentalisme, der eksisterede forud for både konflikten i Syrien og Irak-krigen.
Før angrebene i Paris blev Beirut ramt af et dobbelt selvmordsangreb, der dræbte over 40 mennesker. IS tog ansvaret, lige såvel som IS har taget ansvaret for de terrorangreb, der ramte en fredsdemonstration i den tyrkiske hovedstad, Ankara, i oktober, en badeby i Tunesien i juni, en moské i Yemen i marts og et hotel i Libyen i januar. Var forklaringen i disse tilfælde mon også de pågældende landes udenrigspolitik? Hvad havde de gjort for at fremprovokere Islamisk Stats vrede?
Påstanden om, at IS hovedsageligt motiveres af modstand mod vestlig indblanding falder yderligere fra hinanden, når vi erindrer os bevægelsens grumme folkemord på yazidierne, et etnisk-religiøst mindretal i Syrien og Irak, der har været udsat for forfærdelige lidelser for den blotte forbrydelse at eksistere. Tusinder af yazidier er blevet dræbt, og tusinder af yazidikvinder er blevet bortført, voldtaget eller tvunget til sexslaveri, mens 200.000 af dem er fordrevet. Intet af dette kan på nogen måde anskues som ’hævn’ for geskæftig vestlig udenrigspolitik.
Tilsvarende har IS henrettet, forfulgt og fængslet folk fra andre mindretal, herunder kristne og shiamuslimer i hele det område, bevægelsen behersker. Den har desuden også accepteret en loyalitetsed fra Boko Haram i Nigeria, der er ansvarlig for massemord på yderligere tusinder af uskyldige. IS har ydermere erklæret krig mod Indien – et land, der aldrig har interveneret militært i Mellemøsten.
De muslimer, der udgør hovedparten af Islamisk Stats ofre, kan på ingen måde stilles til ansvar for vestlig udenrigspolitik. De er blevet myrdet og forfulgt af én bestemt grund: Islamisk Stats vigtigste mål er at erobre alle områder i Mellemøsten og ’forene’ alle derboende sunnimuslimer under eget banner. Det gør IS gerne ved at bruge terror som instrument frem for at forsøge at vinde lokalbefolkningens hearts and minds. Disse politiske aspirationer er ikke i noget som helst omfang orkestreret fra hverken Washington, London eller Paris.
En ny slags imperialisme
IS fører krig ud fra en strategi om at skabe kaos, indgyde frygt og tiltrække flere rekrutter. Henvisninger til forurettelse over vestlig udenrigspolitik og påkaldelse af perverse udlægninger af islamiske helligskrifter er pseudolegitimeringer.
Det langsigtede mål er at opbygge et globalt kalifat baseret på bevægelsens ultraortodokse islamfortolkning. Dette sigte fremgår klart af bevægelsens eget magasin Dabiq, der gentagne gange har forudsagt et endeligt globalt opgør mellem dets eget kalifat og Vesten. I magasinets første nummer proklamerede Islamisk Stats ’kalif’, Abu Bakr al-Baghdadi, at han fremover var at betragte som den globale leder for alle muslimer, og at han ville forene alle rettroende – om nødvendigt med magt – inden for samme territorium. Han forudsagde, at inden for fem år ville IS erobre og forene store landområder, herunder hele det (stort set hinduistiske) Indien og Centralasien.
Islamisk Stat reagerer således ikke så meget på imperialisme, som de selv fører sig frem som en ny slags imperialister.
Vi kan udmærket diskutere, i hvilken grad USA’s udenrigspolitik forårsagede det oprindelige kaos, der gav IS så frodigt et vækstgrundlag. Vi kan også være uenige om, med hvilken strategi vi bedst konfronterer IS. Men der bør ikke herske nogen forvirring om bevægelsens ambitioner.
Endemålet, ifølge egne udsagn og publikationer, er global erobring gennem krig. Derfor er også forestillingen om, at vi kan undgå konflikt, hvis bare vi passer os selv, håbløst naiv.
Sunny Hundal er britisk journalist og forhenværende redaktør for netmediet Liberal Conspiracy. 
© Quartz og Information. Oversat af Niels Ivar Larsen

