KL spænder ben for ligestillingen
Det havde klædt Kommunernes Landsforening, hvis havde været offensive og aktivt hjulpet kommunerne med at leve op til de gældende lovkrav på ligestillingsområdet. I stedet er KL's tilgang til ligestilling uhyre defensiv og tæt på lovbrud


 Danmark sakker endnu engang agterud, når det gælder ligestillingen. Det er ikke alene trist og bedrøveligt. Det er også tæt på at være lovbrud. Denne gang er det Kommunernes Landsforening (KL), der påtager sig den gammelkendte funktion at sørge for et tilbageslag for ligestilling. 
Vi har set det jævnligt gennem de sidste 100 år. Kønsforskere og historikere har dokumenteret det: Så snart der er ved at ske et gennembrud for kvinder eller for ligestilling, gennemføres en omstrukturering, der medfører et tilbageslag. En kendt metode er 'ligestillingens vigepligt'. Et begreb defineret af den norske kønsforsker Mari Teigen. 
Aldrig haft flere regler
Denne metode benytter Kommunernes Landsforening sig af: "I forenklingens navn, skal ligestillingen vige."
Kommunernes Landsforening anbefaler at ophæve paragraf 5a og 10a i ligestillingsloven. Dermed vil loven ikke indeholde specifikke krav til kommunerne om at udforme en ligestillingsredegørelse hvert andet år. Og kravene om indstilling af kvinder og mænd til kommunalt nedsatte udvalg, råd og nævn falder også væk.
Argumentet er at forenkle og afbureaukratisere. Det kan man ikke just sige er sket på andre områder. F.eks. har vores A-kasser aldrig haft flere regler at skulle håndtere. 
Vige pga. selvstyre
Det har ikke været muligt at få argumenterne foldet ud fra den mandlige politiske top i Kommunernes Landsforening, men en afdelingschef, Mikala Kreiser, forklarer: "Det er på ingen måde en nedprioritering af den kommunale ligestillingsindsats. Vores synspunkt er, at det må være op til den enkelte kommune at vælge, hvordan de selv vil arbejde med ligestilling." 
Ligestilling skal åbenbart også vige på grund af 'selvstyre', forstås!
Det holder ganske enkelt ikke. Kommunernes Landsforening følger åbenbart ikke med i, hvordan det internationale samfund udvikler sig på ligestillingsområdet. Der er forpligtende beslutninger i såvel FN som EU, som bl.a. har udmøntet sig i Ligestillingslovens paragraf 4: "Offentlige myndigheder skal inden for deres område arbejde for ligestilling i al planlægning og forvaltning." 
Tæt på lovbrud
Et blik på ligestillingsredegørelsernes landkort viser, at det slet ikke går af sig selv. Der er snarere er brug for at stramme op, støtte og informere de mange kommuner, der endnu ikke lever op til den nuværende lovgivning. Det havde klædt Kommunernes Landsforening, om de havde været offensive og aktivt hjulpet kommunerne med at leve op til de gældende lovkrav. 
I stedet er Kommunernes Landsforenings tilgang til ligestillingen uhyre defensiv og tæt på lovbrud. Kommunernes Landsforening vil usynliggøre kommunernes ligestillingsarbejde, og dermed vil det være lettere for kommunerne ikke at leve op til lovens krav. Det kan næppe betragtes som et fremskridt. 
Jane Korczak er næstformand i 3F

