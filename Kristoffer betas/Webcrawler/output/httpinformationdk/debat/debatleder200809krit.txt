Kritik, tak!



 'En af mine venner er lige kommet hjem fra USA. Her blev han skubbet foran i køen i supermarkedet, fordi han var i uniform. Det er ikke, fordi det behøver at være sådan i Danmark, men vi burde helt klart vise dem, der sætter livet på spil, mere respekt.'
Forsvarschef Tim Slot Jørgensen
DET ER I disse dage syv år siden, at Danmark politisk og moralsk slog pjalterne sammen med USA i krigen mod terrorisme. Selv om kredsen af allierede omkring amerikanerne er blevet mindre og mindre, har den danske statsminister og hans regering ikke på noget tidspunkt vaklet i sin loyalitet. Danmark er med andre ord på syvende år krigsførende. Ganske vist fjernt fra landet, men ikke desto mindre krigsførende. 
Den aktivistiske udenrigspolitik har ganske vist længere tid på bagen, da den allerede så småt under Golfkrigen og senere mere tydeligt under krigen på Balkan blev iværksat som et brud med en dansk udenrigspolitisk tradition, der går helt tilbage til midten af 1800-tallet. 
Men det er først under krigen mod terrorismen efter al-Qaedas angreb på World Trade Centre og Pentagon den 11. september 2001 og efter Anders Fogh Rasmussens overtagelse af regeringsmagten i november samme år, at den aktivistiske udenrigspolitik har fået en voldsom ideologisk og værdipolitisk overbygning, hvor det er om ikke Gud, så i hvert fald de vestlige værdier, man går i krig for. Så ihærdig er man i alliancen, at ikke engang et forløjet grundlag og det mindst tænkelige folketingsflertal fik statsministeren til at ryste på hånden, da Danmark gik med i krigen i Irak.
I FRONTLINJEN FOR at omsætte Foghs aktivistiske udenrigs- og værdipolitik til handling står i sagens natur de danske soldater. Og det øverste ansvar for at sende hundredvis af danske soldater i krig har i sidste ende forsvarschef Tim Sloth Jørgensen, der for et par måneder siden overtog posten fra Jesper Helsøe.
Det hører til sjældenhederne, at forsvaret begiver sig af med kritik af hjemmefronten og af de politiske beslutninger. Men det ligner alligevel en skjult kritik eller en efterlysning af anerkendelse, når forsvarschefen, som han gjorde i Information i går, siger, at det civile samfund skal vise de danske soldater større respekt. 
Han ser gerne større forståelse i befolkningen for, hvad det er for en krig, det danske forsvar er med til at føre, og i den forbindelse ser han også gerne et andet syn på veteranerne. Forsvarschefens meldinger lægger sig fint i forlængelse af en række udsagn fra tidligere udsendte, der alle har følt, at de i al for høj grad blev mødt af kritik og skulle forsvare politiske beslutninger, når de var vendt hjem efter endt udsending til Afghanistan eller Irak. Samtidig er der også rejst kritik af samfundets beredskab over for dem, der har taget skade på krop eller sjæl eller begge dele. 
Man skulle næsten tro, at forsvarsminister Søren Gade (V) havde læst interviewet med forsvars-chefen, inden det blev trykt. Han udsendte i hvert fald allerede onsdag aften en pressemeddelelse, hvori han forslår 31. august som officiel flagdag for soldater, "som deltager eller har deltaget i Danmarks internationale indsats". 31 august 1990 er dagen, hvor Folketinget besluttede at sende Olfert Fischer til Golfen for at tage del i den første Golfkrig. En beslutning, som markerer vendepunktet i dansk udenrigspolitik.
DET KAN VÆRE SVÆRT sådan for alvor at have noget imod en officiel flagdag. Og der er heller ikke tvivl om, at så længe Danmark vedblivende sender soldater ud i verden, og der derfor i sagens natur vil blive flere og flere veteraner, så alle danskere til sidst kender en, der kender en, vil synet på deres opgaver og indsats sikket også ændre sig. 
Men når man siger "respekt, tak!", som for-svarschefen gør det, må den naturlige tilføjelse være et "kritik, tak!". Ikke af den enkelte soldat, med mindre der er grund til det. Men af den danske udenrigspolitiske linje, om man så er enig eller uenig i den.
Krigens første offer er som regel sandheden. Selv om den danske krigsindsats for mange virker fjern og diffus, så er Danmark i krig, og det værste, der kan ske i den situation, er, at der ikke føres en fri og kritisk debat af udenrigspolitikken. Tendensen fra regeringen og også visse mediers side har helt tydeligt være at kvæle ethvert optræk til kritik eller debat i en krigerisk retorik, hvor man enten er med på holdet eller i modsat fald går terrorens ærinde, samtidig med at offentligheden ikke er blevet overfodret med fri information om den danske krigsindsats.
Men hvis de idealer om frihed og demokrati, som de danske soldater er sendt flere tusinde kilometer væk for at kæmpe for, overhovedet skal have nogen legitimitet, må der insisteres på åbenhed og pligten til uophørligt at forholde sig kritisk og undersøgende til den danske udenrigspolitik og de kampagner, det danske forsvar er involveret i.


