Også Danmark er jøders hjemland
LEDER


 Tragedier kan være så knugende, at det afholder politikere fra at slå plat på dem. Det gælder stort set for weekendens terrorhandlinger i København. Den mest markante blandt få undtagelser har indtil videre vist sig at være Israels ministerpræsident, Benjamin Netanyahu. Efter et møde i sit kabinet søndag lod Netanyahu udsende en erklæring om de danske begivenheder. Den lyder:
»Jøder er igen blevet myrdet på europæisk jord, alene fordi de er jøder, og denne bølge af terroristangreb kan forventes at fortsætte.«
Hvorpå Netanyahu sætter madding på sin krog: »Selvfølgelig fortjener jøder beskyttelse i ethvert land, men vi siger til jøder, til vore brødre og søstre: Israel er jeres hjem. Vi forbereder og opfordrer til indslusning af masseindvandring fra Europa. Jeg vil gerne sige til alle europæiske jøder og alle jøder, hvor de end er: ’Israel er hver eneste jødes hjem.’«
Penge følger opfordringen til jødisk indvandring til Israel. Netanyahus kabinet har netop afsat 300 millioner kr. til indslusning af jøder fra Frankrig, Belgien og Ukraine. Netanyahu fulgte op med ordene: »Vi kommer med yderligere planer senere. Til Europas jøder og verdens jøder siger jeg, at Israel venter på jer med åbne arme.«
I gårsdagens Information afviser den tidligere overrabiner for Mosaisk Samfund i Danmark, Bent Melchior, Netanyahus lokketoner. Melchior siger:
»Det, synes jeg, er frygteligt dumt. Her i Danmark driver vi ikke politik på den slags tragedier, og det skulle Netanyahu heller ikke have gjort. Han skulle have holdt sig til sin kondolence. Det er en misforståelse, at Israel er vores hjem. Jeg er selv zionist, men for mig betyder det ikke, at alle jøder skal bo indenfor et bestemt geografisk område. Det er jo nærmest apartheid. Israel skal være et jødisk centrum og inspirere jøder ude i verden, men der skal bo jøder overalt, lige som der også skal være plads til kristne og muslimer i det israelske samfund«.
Tilsvarende afvisninger er i Kristeligt Dagblad kommet fra nuværende overrabiner, Bent Melchiors sønnesøn Jair, og fra forhenværende overrabiner Bent Lexner.
Lokketonerne fra Netanyahu skal ses i sammenhæng med de forestillinger om et ’Storisrael’, som den nationalistiske israelske højrefløj gør sig: Mest muligt land skal annekteres af Israel, og Israel skal have et monopol på at tale og handle på vegne af alverdens jøder. Et sådan monopol vil også være egnet til at lukke munden på de jøder, der hjemme i Israel eller i deres hjemlande verden over stiller sig kritisk over for Netanyahus bosætterpolitik og sabotage mod alle forsøg på mindelige ordninger med palæstinensere.
Man kan spørge, om Netanyahus uforsonlighed på længere sigt gør Israel til et sikkert land for sin befolkning. Eller om den tværtimod fører til en varig halvkrigstilstand, der når som helst kan slå ud i hele krige.
Når volden mod jødiske mindretal er taget til, skyldes det, at den israelsk-palæstinensiske konflikt flyder over til andre lande. Her ligger der en meget stor opgave i at anskueliggøre for de dele af befolkningen, der vredes over Israels politik mod palæstinenserne, at den kan de enkelte landes jødiske borgere og organisationer ikke holdes anvarlig for. Lige så lidt som det giver mening at hævne sig på mulismer uden for Mellemøsten for den politik, som despotiske islamiske regimer fører. At trænge igennem med dette budskab er formentlig en af terrorbekæmpelsens vigtigste opgaver.
Hvad Netanyahu vælger at se bort fra ved at ville samle alle jøder i Israel er den kulturfrembringelse, som vekselvirkningen mellem jøder og deres medborgere i lande uden for Israel medfører. Der er en rig fransk-jødisk kultur; der er igen ved at fremvokse en rig tysk-jødisk kultur. I USA er der mange forskellige amerikansk-jødiske kulturer. Alt sammen til glæde og berigelse for mennesker.
Her i Danmark har jødiske indvandrere og deres efterkommere bidraget så gennemgribende til vores kultur og forestillingsverden, at vi ville være et meget fattigere land foruden. Hold nallerne væk, Netanyahu!

