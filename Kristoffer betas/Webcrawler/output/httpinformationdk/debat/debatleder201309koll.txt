Kollegier i kampzonen



 
	Det stigende antal studerende på de videregående uddannelser sætter naturligt nok kollegiernes hævdvundne rettigheder til selv at vælge beboere under pres. Spørgsmålet er, om det vil gøre kollegierne mindre velfungerende, som en række kollegianere skrev i mandagens udgave af Information.

	Beboerne på et af de 19 københavnske kollegier, der bliver ramt af Københavns Kommunes ændrede regler, frygter, at det vil ødelægge det sociale miljø blandt beboerne, som i dag vælges ud fra en motiveret ansøgning. Et miljø, der også betyder, at beboerne frivilligt tager sig af en række praktiske og administrative opgaver, og dermed holder huslejen nede. Et velfungerende socialt miljø og en billig bolig er med til at lette tilværelsen for studerende, derfor er der grund til at holde øje med effekten af den ændrede anvisning.

	Studenterorganisationerne vægter mere lige adgang til de billige og gode studenterboliger højere end kollegiernes frihed. En mere objektiv anvisning kan gøre op med tendensen til a- og b-kollegier og nepotisme, skriver de i høringssvaret. Uanset om det er venner, familie eller engagerede studerende, der kommer forrest i boligkøen, er det svært at se logikken i, at det kun skal være særligt udvalgte studerende forundt at få et godt sted at bo. Og mon ikke også mere uengagerede typer kan se ideen i at deltage i kollegielivet, hvis det kan være med til at holde prisen nede?

	Konflikten om kollegiernes frihed laver dog ikke om på det grundlæggende problem: At der er for få billige boliger til det øgede antal studerende – især i København. En ændring af anvisningsreglerne og kommunens planer om 3.000 nye boliger frem til 2025 slår på ingen måde til, når der hvert år forsvinder et stort antal billige boliger, mens der er udsigt til 33.000 flere unge i byen.

