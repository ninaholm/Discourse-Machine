Æ, ø og å



 DET ER BESTEMT ikke umuligt at klare sig uden de tre sidste bogstaver i det danske alfabet, selv om det betyder, at den institution, der forvalter det danske sprog, skal skifte navn. Den kunne jo meget passende hedde Dansk Sprogforvaltning, idet den bestemmer den korrekte retsskrivning og tager stilling til, om det er okay med nye ord som f.eks. bookcrossing, demokratikanon, samtalebog og wiki. 'Okay' var forresten selv et nyt ord engang.
Dette i kontrast til Institut for Fremtidsforskning, som trygt kan leve videre med sit gamle navn. Sabine Kirchmeier-Andersen, lederen af Dansk Sprogforvaltning, som vi her tyvstarter med at kalde den, var sammen med fremtidsinstituttets leder, Johan Peter Paludan, i denne uge ude med - skal vi kalde det nogle tanker - om de tre bogstavers fremtid, hvis de da har en.
MAN KAN forestille sig, at computernes software ikke vil have plads til de tre nu kontroversielle bogstaver, ligesom email- og hjemmesideadresser (og bilnummerplader) allerede nu ikke bryder sig om dem. De giver en masse rod i forhold til digitaliserede tekster, mener Sabine Kirchmeier-Andersen, der kan blive ved med at hedde Sabine Kirchmeier-Andersen, mens Johan Peter Paludan, der kan blive ved med at hedde Johan Peter Paludan, fremholder, at der kan komme et nationalt forsvar for at beholde dem. 
Se til Island, hvor man hver gang, der kommer et nyt udenlandsk ord i forbindelse med en opfindelse, har en hidsig debat for at finde et passende islandsk ord. 
Faktisk er politikere allerede ude med et forsvar i avisen 24 timer. Socialdemokraten Mogens Jensen og Krarup fra Dansk Folkeparti (hvad er det nu, han hedder til fornavn?) er for engangs skyld enige om noget: der skal ikke pilles ved det danske alfabet, bare fordi it-sprog overvejende er engelsk.
I givet fald vil der blive latinske tilstande i Danmark, mener Mogens Jensen og henviser tilden gang, overklassen talte latin. Han frygter et nyt klassesamfund. Hvad-er-det-nu-han-hedder Krarup henviser til 1700-tallet, hvor de fine talte fransk.
DET ER jo stokkonservativt og uanset en kommende lovgivning kan der sagtens ske det, at far og mor vil navngive deres unger uden de tre problematiske bogstaver for at give dem bedre muligheder for at blive ansat i et internationalt firma. Ligesom moderne firmaer som Arla og Danisco har taget konsekvensen. 
Eller der kan ske det samme som med euroen, som de fleste danskere traditionelt helst er fri for, men hvor mange nu synes, det er irriterende at skulle veksle kronerne, hver gang man rejser i de EU-lande, der opererer med euro som betalingsmiddel.
Faktisk er det sidste bogstav i det danske alfabet snuppet fra svensk og er kommet ind ved en mindre sprogreform i 1948. Mere gammeldansk er det ikke, og har man tidligere kunnet klare sig uden, kan man vel igen. 
Selvom det vil være træls for folk, der hedder noget med æ, ø eller å. 

