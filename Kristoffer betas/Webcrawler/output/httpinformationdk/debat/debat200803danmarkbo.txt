Danmark bør forlade Afghanistan
Udsigten til igen at miste betydelige dele af Afghanistan til muslimske ekstremister bevæger sig fra det usandsynlige til det mulige, lyder det i ny rapport


 Situationen i Afghanistan er ved at komme ud af både militær og politisk kontrol, fremgår det af en rapport fra The Atlantic Council of the United States, fremlagt for det amerikanske senat af NATO's tidligere øverstkommanderende, general James Jones, og USA's tidligere FN-ambassadør Thomas Pickering.
Taleban-militsen vinder frem, og den afghanske regering forsømmer genopbygning og væsentlige politiske reformer. Der forventes en ny Taleban-offensiv til foråret. "Udsigten til igen at miste betydelige dele af Af-ghanistan til muslimske ekstremister bevæger sig fra det usandsynlige til det mulige", siger rapporten.
Vi ved, at de britiske og danske soldater befinder sig i hårde kampe i Helmand-provinsen, så meget på klodshold, at der har været tale om nødvendigheden af bajonetter. Både danskerne, briterne, hollænderne, canadierne og naturligvis amerikanerne har lidt smertelige tab - for ikke at tale om civilbefolkningens lidelser. Det er svært at skelne oprørerne fra sagesløse civile, og det er med til at gøre genopbygningen umulig.
Vold, usikkerhed og opiumsproduktionen er vokset dramatisk, og afghanernes tillid til deres egen regering og dens udenlandske partnere er faldet, hedder det i rapporten. Den nuværende indsats er helt urealistisk, og andre lande end de nuværende må træde til, mener rapporten, der fastslår, at der mangler udenlandske soldater i Afghanistan. "Afghanistan er stadig et mislykket land," skriver man direkte.
NATO bør derfor genoverveje strategien, og rapportørerne synes selv at tvivle på nytten af eller muligheden for at sende flere soldater til Afghanistan. Blandt anbefalingerne er en massiv indsats for at stable et effektivt politikorps på benene, hvilket hidtil er mislykkedes totalt.
USA selv afviser foreløbig at sende flere tropper til Af-ghanistan. Hvis den militante John McCain vinder præsidentvalget, kan man imidlertid frygte, at blodbadet fortsætter og udvides i Af-ghanistan. 
Derimod har Canadas premierminister Stephen Harper med støtte fra parlamentet erklæret sig rede til at trække Canadas 2.500 soldater hjem, medmindre andre NATO-lande påtager sig en større del af byrden. Præsident Karzai anstrenger sig for at undgå at fremtræde som marionet for USA. Han er skeptisk over for flere udenlandske soldater, han afviste den først udpegede FN-ambassadør, og han udtaler sig af og til kritisk om de udenlandske troppers krigsindsats. Samtidig ligger han under for dybt reaktionære kræfter, menneskerettighederne får det stadigt dårligere i Afghanistan, og for nylig er en kritisk journalist blevet dødsdømt.
Dialog med taleban
Den amerikanske rapport foreslår økonomisk støtte til områder og personer, der har lidt tab under krigen, men nok så bemærkelsesværdigt er det, at den opfordrer den afghanske regering til at gå i dialog med moderate elementer blandt talebanerne, og at den foreslår Pakistan og Iran inddraget i bestræbelserne på at stabilisere Afghanistan.
Det er fredsbestræbelserne, man bør satse på - både fordi en massiv forøgelse af den militære indsats forekommer skræmmende og udsigtsløs (hvor mange år - årtier - skal Afghanistan være besat?), og fordi den forekommer uopnåelig, eftersom allerede en række lande (bl.a. Tyskland og Frankrig) ikke vil stationere tropper i de krigshærgede provinser Helmand og Kandahar. Dertil kommer, at den folkelige støtte til krigen i Afghanistan er hastigt svindende i deltagerlandene, bl.a. i Danmark er flertallet af vælgerne imod det danske engagement i det, der stadigt mere forekommer at være en besættelse af Afghanistan. Det bliver også stadigt sværere for bl.a. Storbritannien og Danmark at skaffe frivillige nok til at stille med de troppekontingenter, man har lovet.
Modsat krigen mod Irak var invasionen af Afghanistan berettiget og lovlig som svar på terrorangrebet på New York i 2001, der var baseret i Afghanistan. Men læren af krigen i Afghanistan må blive, at en sådan militær aktion bør ske ved en massiv, men kortvarig, indsats, hvor man trækker sig tilbage, når modstanderen er nedkæmpet. Derefter bør der alene tilbydes en civil bistand under FN's ledelse.
Man kan ikke gennemføre demokrati ved militær magt og udenlandsk besættelse. Det må komme nedefra, gennem befolkningernes egen indsats. Hvad man kan gøre er i det mindste at undlade at støtte autoritære og totalitære regimer og at støtte menneskerettighedsforkæmpere og andre demokratiske kræfter.
Den egentlige baggrund for terrorismen er undertrykkelse og fattigdom i den tredje verden. Derfor er det også vigtigt at opfylde FN's målsætning om, at mindst en procent af bruttonationalproduktet skal ydes i udviklingsbistand, ligesom det er afgørende i WTO-forhandlingerne at sikre den tredje verdens lande adgang til de rige landes markeder for deres produkter. Et jordreforminstitut under FN bør også oprettes, så der kan gives hjælp til jordreformer i den fattige verden.
Det vil være ønskeligt, at Danmarks 'aktivistiske' udenrigspolitik gjorde sig gældende på disse områder i stedet for militære indsatser i ulovlige eller håbløse krige. Hvornår går det op for 'oppositionen' (bortset fra SF og EL) i Folketinget, at tiden er inde til en dansk tilbagetrækning fra Afghanistan? For uden at S og RV vågner, sker der ingenting.
Ib Christensen er fhv. MEP og MF

