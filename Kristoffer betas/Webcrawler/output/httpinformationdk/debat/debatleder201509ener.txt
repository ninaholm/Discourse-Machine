Energireform på pause
LEDER


 Dansk Energi, Dansk Fjernvarme, grønne virksomheder og organisationer. Fra rigtig mange sider af det danske samfund efterspørges den reform af energiskatter og -afgifter, der skal fremme den grønne omstilling, og som først den tidligere SRSF-regering skrev ind i deres fælles regeringsgrundlag i 2011 – men igen og igen udsatte – og som den nuværende V-regering efter blot et par måneder ved magten har valgt helt at tage af bordet.
Det bliver alt for svært at nå inden for de kommende fire år, lyder den noget vage forklaring.
Det er da også rigtigt, at det bestemt ikke er nogen nem opgave at reformere det danske skatte- og afgiftssystem. For selv om mange er enige om, at afgifterne skal lægges om, så de i højere grad modsvarer samfundets langsigtede målsætninger (som at være fri af fossile brændsler i 2050), ønsker de forskellige interessegrupper ikke nødvendigvis det samme af en reform.
Landbrug & Fødevarer er eksempelvis glade for, at den nuværende regering giver landmændene en fremstrakt hånd ved økonomisk at prioritere energiafgrøder – altså biomasse. Det er de grønne organisationer ikke begejstrede for. Biomasse er ikke en god og langsigtet grøn løsning, og de grønne organisationer ser derfor hellere, at afgifterne på el bringes ned, så vind og solenergi fremmes til fordel for kul eller gas. Dansk Industri er overordnet set glade for den grønne omstilling, der sikrer mange af DI’s medlemmer tusinder af arbejdspladser og en milliardeksport, men mener alligevel at de danske virksomheder rammes for hårdt af grønne afgifter på el. Og sådan er der et virvar af forskellige prioriteter og ofte modsatrettede interesser, når det gælder de skatter og afgifter, der så direkte styrer udviklingen på markederne.
Samtidig bliver det naturligvis ikke nemmere at omlægge de eksisterende skatter og afgifter, når det hverken må koste staten eller virksomheder en krone. En omlægning skal være »provenuneutral,« lyder det fra regeringen, og derfor bliver øvelsen så meget desto sværere. Men nu udsættes hele manøvren, så energi- og klimaminister, Lars Christian Lilleholt, i stedet kan bruge de kommende tre-fire år til at debattere en fremtidig reform, siger han.
Problemet er bare, at verden ikke sættes på pause, blot fordi politikerne ikke tør lave politik. Tværtimod. Som Lars Aagaard, direktør i energibranchens interesseorganisation Dansk Energi, påpeger, foretages der investeringer på energiområdet, der strækker 25-30 år ud i fremtiden. Og hvilke investeringer, der prioriteres, afhænger selvfølgelig af, hvad der bedst kan betale sig, som igen afhænger af, hvordan energipriserne påvirkes af skatter og afgifter.
Derfor handler en reform af afgifter og skatter på energi i sidste ende om politisk styring af markederne, og langt mindre om det såkaldte frie marked, som Venstre hele tiden taler om. Det eksisterer nemlig ikke – heller ikke med V ved magten. Ville Venstre sætter markederne fri, skulle de netop acceptere at vinke farvel til de 40 mia. kroner, staten tjener på energiskatter og -afgifter.
En afgiftsreform skal derfor forme fremtidens markeder, og det er vel et arbejde, man bør kunne forlange, landets politiske ledelse tør og vil udføre for netop at sikre den udvikling, der bedst tjener vores nuværende som langsigtede interesser.
Det står desværre lysende klart – blot et par måneder inde i den nye V-regerings embedsperiode – at den altså ikke ønsker at gennemføre denne nødvendige reform.
Den er ikke bare udsat, den er i praksis aflyst. Og desværre harmonerer det alt for godt med V-regeringens andre udmeldinger på det grønne område, hvor det er tydeligt, at det er ikke et spor, som vil blive videreført med samme ambitiøse tilgang som under den tidligere regering.

