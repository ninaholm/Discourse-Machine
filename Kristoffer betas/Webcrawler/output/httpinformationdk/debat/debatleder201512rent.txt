En rentestigning med konsekvenser
LEDER


Dengang amerikansk økonomi stadig var den suverænt største i verden, hed det sig, at når amerikanerne nyste, blev resten af verden forkølet. Omvendt var en høj økonomisk vækst i USA en god nyhed for alle andre markedsøkonomier.Den amerikanske centralbanks længe ventede beslutning onsdag om at hæve diskontoen med 0,25 pct., den første rentestigning siden 2006, ændrer dette paradigme. Hvad der måske er godt for amerikansk økonomi i dag, kan være mindre godt for nye markedsøkonomier og de mindst udviklede lande, der gennem de seneste 20 år er vokset kolossalt og i 2015 tegner sig for 40 pct. af verdens BNP.Hvad er der sket? USA har stadig den største økonomi, men dens størrelse er nu skrumpet ind i forhold til Kina og andre nye markedsøkonomier. Stadig bevarer dollaren imidlertid sin status som den uundværlige internationale reservevaluta, mens euroen i kølvandet på otte år med lav eller negativ vækst i eurozonen ligger på en svag andenplads efterfulgt af Kinas renminbi, der for nylig blev anerkendt som en reservevaluta af Den Internationale Valutafond.Når centralbanken vedtager en renteforhøjelse og lover flere i 2016, kan det få katastrofale følger for lande som Brasilien, Rusland og Tyrkiet, hvor den private sektor i årene med en lav rente har taget lån i dollar. Fordi en højere rente trækker mere kapital til USA, styrkes dollaren i forhold til andre valutaer. Det betyder for udenlandske låntagere i dollar, at de nu skal bruge mere af deres indtjening i lokal mønt til at afdrage dollarlån.Der er andre nævneværdige konsekvenser af en amerikansk rentestigning. Fordi en så stor risikovillig kapital udgår fra investorer i Wall Street, bliver det nu dyrere at optage lån i dollar for gruppen af udviklingslande. Samtidig vil en del af disse landes investeringskapital søge mod USA, hvilket styrker dollaren yderligere.En anden vigtig faktor er samspillet mellem renteforhøjelsen i USA og inflationen i de nye markedsøkonomier. En højere rente i USA styrker dollaren på bekostning af andre valutaer; det betyder, at disse landes importvarer fra USA stiger i pris. Sammen med diverse indenrigsøkonomiske faktorer fører det til inflation, der kun kan bekæmpes ved at hæve renten i det pågældende land. Men det virker dæmpende på den økonomiske aktivitet.Hvad der er fornuftigt for amerikansk økonomi, kan med andre ord være aldeles ufornuftigt for resten af verdensøkonomien.Hertil må dog indskydes, at de nye markedsøkonomier allerede havde mærket skadevirkningerne af en rentestigning, siden den nye centralbankdirektør, Janet Yellen, i sommer signalerede, at en rente nær nul, som den har været gennem de seneste syv år, ikke var holdbar i længden. En så lav rente er uden fortilfælde. Som tidligere centralbankdirektør Alan Greenspan sagde i går på et møde i Council on Foreign Relations i New York: &raquo;Historisk har renten i gennemsnit ligget på 3-4 procent. Det går ikke alene tilbage til Bank of Englands første statistiske optegnelser fra 1687. Selv de antikke romere holdt renten på deres møntfod på dette gennemsnitlige niveau over tid.&laquo;Set isoleret i en amerikansk sammenhæng er der næppe tvivl om, at en forhøjelse af renten med beskedne 0,25 procentpoint alt andet lige er berettiget af et moderat økonomisk opsving efter finanskrisen i 2008-2010. Siden 2010 er BNP i gennemsnit vokset med to procent. Inflationen har været minimal, hvilket bl.a. kan tilskrives en lav vækstrate. Den officielle ledighed er blevet halveret til omtrent fem procent. Men USA&rsquo;s økonomi opererer ikke for fuld kraft &ndash; endnu. Der findes stadig store uudnyttede reserver af kapital og arbejdskraft. Kritikere af centralbankens beslutning har da også anført, at tidspunktet for renteforhøjelsen måske ikke er det rette, hvis formålet er at holde inflationen under to procent og lade den økonomiske aktivitet fortsætte i samme tempo. Der er f.eks. en risiko for, at skadevirkningen for de nye markedsøkonomier kan virke som en boomerang på amerikansk økonomi.Måske den vigtigste lære af de seneste syv års nulrente &ndash; i USA såvel som i EU &ndash; er, at valutapolitik ikke alene kan løfte økonomien ud af en episk finanskrise. Det kræver også en politisk vilje til at stimulere økonomien, selv om det i en periode vil øge budgetunderskuddet. Den vilje har manglet.
