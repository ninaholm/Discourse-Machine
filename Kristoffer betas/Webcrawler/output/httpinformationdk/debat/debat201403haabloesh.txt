Håbløshed leder asylansøgere mod Gud
For mange asylansøgere, der konverterer til kristendommen, er vejen mod Gud og håbet om at få asyl tæt forbundet


 
	Tak til Information for at stille skarpt på et vigtigt problem i dansk asylpraksis, nemlig behandlingen af det stigende antal iranere og afghanere, som påberåber sig konvertering til kristendommen som asylmotiv (den 28. februar). Problemet kan i det store hele koges ned til et enkelt spørgsmål, som slet ikke er enkelt, nemlig: Hvordan vurderer man ægtheden af en konversion?

	Vi har ingen fejlsikret indsigt, som kan besvare dette spørgsmål. Men som præster ved Apostelkirken på Vesterbro har vi de seneste år undervist og døbt ca. 40 asylansøgere, hvilket har givet en fornemmelse for spørgsmålets kompleksitet. Det komplekse består i, at konvertering og asylsøgning overlapper og gensidigt påvirker hinanden.

	Som anført i Information er der i de seneste måneder blevet givet afslag på en række genoptagelsessager med konvertering som nyt asylmotiv. Vi har også kendskab til sager, som er blevet genoptaget og afvist med henvisning til, at konverteringen ikke anses for at være reel. Nævnets tilgang til disse sager synes at være, at asylansøgere, hvis konverteringsprocesser først har fundet sted, efter at Flygtningenævnet har givet afslag, i udgangspunktet har et forklaringsproblem. Man synes at antage, at en konvertering kun kan anses for troværdig, hvis den fremstår som uafhængig af asylansøgningsprocessen. Men den præmis stiller vi spørgsmålstegn ved.

	Gud er der i krisen

	Mange asylansøgere gennemgår en livskrise i forbindelse med afvisningen af deres ansøgning. I denne situation søger de efter noget, som kan give dem håbet tilbage – ikke bare håbet om at få asyl, men håbet i det hele taget.

	Forløbet ser typisk sådan her ud: Asylsøgeren har allerede lagt afstand til den form for islam, hun kender fra hjemlandet. Hun er ikke holdt op med at tro på Gud, men hendes religiøsitet er blevet diffus. »Min forståelse af Gud var blevet som et stort smukt hus uden møbler,« som en iransk kvinde udtrykte det. Så kommer krisen, og i håbløsheden søger asylsøgeren tilbage til troens verden, men finder vejen til islam blokeret på grund af erfaringer fra hjemlandet.

	Den videre vej til kristendommen går ofte gennem en form for socialisering. En landsmand fra asylcentret inviterer asylansøgere i kirke, hvor hun oplever en tryghed og frihed, som får hende til at vende tilbage næste søndag. Efter en tid i kirken modnes beslutningen om at modtage dåbsundervisning og blive døbt.

	Er det en proforma konvertering?

	Ganske vist er processen fremkaldt af asylafslaget, og der er heller ingen tvivl om, at der hos konvertitten er håb om, at dåben vil skabe mulighed for en genoptagelse. Men selve afgørelsen om at skifte tro er ikke udtømmende forklaret ved at henvise til adgangen til et nyt asylmotiv.

	Tro kan ikke testes

	Formodentlig er der også asylansøgere, for hvem en konvertering blot er et middel til at opnå asyl. Derfor skal Flygtningenævnet fortsat foretage en kritisk troværdighedsvurdering. Vi kan ikke udelukke, at der også blandt dem, som har gennemgået vores seks måneders dåbsoplæring, er brodne kar. I sidste ende kan vi ikke gennemskue folks skjulte motiver – det kan være svært nok at hitte rede i sine egne – men vi kan sørge for en ordentlig, pastoralt forsvarlig proces omkring konverteringen.

	I de afgørelser, vi har set i de seneste måneder, har ansøgerens faktuelle viden om kristendom – eller mangel på samme – været udslagsgivende. Kundskab er et vigtigt element i den kristne tro. Men at lade denne udgøre det afgørende kriterium for den samlede troværdighedsvurdering betyder reelt, at uddannede asylansøgere vil fremstå mere troværdige end f.eks. analfabeter, også selv om Nævnet er sig ansøgerens forudsætninger bevidst. Folk, som er i stand til at lægge en overlevelsesstrategi og følge den, passerer igennem nåleøjet, mens de mere sårbare og mindre velformulerede bliver sorteret fra.

	Der er andre måder at prøve troværdigheden på. Ifølge UNHCR’s guidelines på området er det vigtigere at spørge ind til den personlige proces omkring konverteringen end at teste paratviden. Når man hører et menneskes beretning om sin konvertering, vil man meget ofte kunne fornemme, om denne beretning har rødder i den personlige livshistorie, eller om den forekommer som et appendiks, der ikke er organisk forbundet med helheden.

	Det er selvfølgelig lettere at teste viden end integritet, men når det gælder vurdering af troværdigheden af processer, der er så dybt forbundet med selvforståelse som tro, findes der ingen farbar vej uden om en omhyggelig samtale om den indre proces, der ledte til konverteringen.

Andreas Rasmussen og Niels Nymann Eriksen er præster i Apostelkirken, som er en del af Folkekirken på Vesterbro

