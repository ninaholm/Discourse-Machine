Ikke i min baghave



 Folketinget har besluttet, at der inden 2020 skal være opført nye vindmøller på land med en samlet kapacitet på 1.800 megawatt (MW). Samtidig skal der fjernes 1.300 MW ældre møller. Beslutningen er truffet for klimaets skyld: 1.800 MW landvind, der erstatter kulkraft, sparer klimaet for fire mio. ton CO2 pr. år. Dertil mindsker vindkraften Danmarks sårbarhed i forhold til fossile energikilder og giver nye arbejdspladser i en kriseramt økonomi.
Folketingsbeslutningen indebærer, at der skal opstilles 230 MW årligt de kommende syv år. Sidste år lykkedes det at opstille 63 møller på land med en samlet kapacitet på 170 MW. I forhold til energiaftalen går det altså den rigtige vej, men for langsomt. Faktisk kun halvt så hurtigt som i slutningen af 1990’erne, hvor det gik bedst.
En central årsag er, at mennesker er begyndt at protestere ved en række af de påtænkte eller realiserede vindmølleplaceringer, og at nogle berørte kommunalbestyrelser derfor tøver eller helt opgiver at føre projekterne igennem. Forringelse af landskabelige værdier, af ejendomsværdier og af livskvalitet og helbred som følge af møllernes støj og blink er de hyppigst fremførte indvendinger mod nye store møller. De efterhånden velorganiserede modstandere af ’megamøller’ har omkring nye placeringer fundet et lydhørt og bekymret publikum til beretninger om møllenaboer, der har fået nattesøvnen ødelagt, pådraget sig stress, forhøjet blodtryk, reduceret arbejdsevne og det, der er værre. Følelsesladede borgermøder kan – som på Stevns for nylig – ende i en stemning af paranoid mistillid til myndigheder og en forestilling om, at den kollektive folkesundhed er truet af en plan om – i det konkrete tilfælde – at udskifte 23 ældre, mindre møller med fire-seks nye og store. Er stemningen som på mødet i Stevns, er dialog umulig.
Der er et klart dilemma. På den ene side handler mølleplanerne om at redde klimaet og livsvilkårene for kommende generationer. Det har en pris. Nogle mennesker vil med sikkerhed blive generet af de store møller, men det vil være et meget lille antal i forhold til de mange, som dagligt i fremskridtets navn må lide under støj fra vejtrafikken, togdriften, flys start og landinger og andre dele af det moderne samfunds infrastruktur. Alene vejtrafikken indebærer ifølge Miljøstyrelsen, at 785.000 boliger – næsten hver tredje – udsættes for støj over grænseværdien. Det lever man med, mere eller mindre godt. En undersøgelse blandt naboer til store danske vindmøller, foretaget sidste år af Jysk Analyse, fortæller, at 81 pct. af de nærmeste naboer ’slet ingen ulemper’ oplever ved møllerne.
På den anden side er man nødt til at tage menneskers bekymring alvorligt. Også i tilfælde, hvor symptomer hos møllenaboer har en psykologisk komponent: Er man mod møllen, og har man direkte udsigt til den, kan støjen være mere belastende, end hvis man har ønsket møllen eller ikke kan se den fra sin bolig. Blot at afvise folks uro, indsigelser eller reelle symptomer er ikke acceptabelt og i sidste ende politisk ufremkommeligt.
Derfor er der brug for, at politikerne på Christiansborg grundigt overvejer vejen frem. I hastig opremsning bør følgende syv – alternative eller hinanden supplerende – tiltag diskuteres for at sikre fremskridt for en livsvigtig klimastrategi, som er ved at komme i vanskeligheder:
Regeringen kan forbedre sin informations- og dialogindsats om behovet for vindkraften, støjforholdene m.m. Man kan bane vej for de ejerformer, der vides at fremme den lokale tilslutning til projekterne: Forbrugerejede møller, møller ejet af kommunerne eller af lokale fonde. Man kan etablere en statslig lånepulje til kommunalt opkøb og nedrivning af ejendomme, der spærrer for mølleprojekter, så møllenaboer ikke stavnsbindes af faldende husværdier. Man kan lade være med at bygge kæmpemøller på 125 meter eller højere på land og i stedet vende tilbage til mindre – men dermed også flere og knap så rentable – møller. Man kan flytte opførelsen af store møller til havs mod en accept hos forbrugerne af højere elpriser. Man kan gennemføre – individuelt, lokalt og nationalt – et betydelig mere ambitiøst program for energibesparelser for at nedsætte behovet for ny elkapacitet. Eller man kan fra statens side dekretere kvoter for antallet og størrelsen af nye møller i relevante kommuner og dermed løfte et åg af kommunalbestyrelsernes skuldre.
Det eneste, man ikke kan, er at lade som om, vinden vender af sig selv.

