Bevar ministeriet



 BÅDE POLITIKERE OG FAGFOLK argumenterer  i disse dage for, at Videnskabsministeriet skal lægges sammen med Undervisningsministeriet. På den måde kan man ved den forventede ministerrokade  i januar samle alle uddannelser under ét. Det bliver et nyt 'superministerium', siger man. Det lyder fremragende, men spørgsmålet er, hvad der er så super ved et enormt ministerium for uddannelse. Faren er nemlig, at universiteterne bliver glemt. Folkeskoleområdet fylder meget i vælgernes og dermed politikernes bevidsthed, og hvis alle uddannelserne lægges sammen under ét, kan universiteterne meget let blive taberne, både hvad angår prioritering og synlighed. Det har vi ikke råd til. Selv om investeringer  i forskning og videregående uddannelse er langsigtede og måske ikke løser danskernes problemer her og nu, så er de dog ekstremt vigtige. Derfor må  universiteterne ikke blive klemt og glemt i et 'superministerium'. Og derfor bør Videnskabsministeriet bestå efter en ministerrokade.
DER HAR VITTERLIGT været problemer med den nuværende struktur. Man tænker uddannelser forskelligt i de to ministerier, og der har været eksempler på, at det kniber med smidigheden, når studerende vil skifte uddannelse på tværs af ministerierne. Det virker også klodset, at professionshøjskolerne slås med universiteterne, når der eksempelvis skal forhandles om globaliseringsmidler. Der er brug for mere sammentænkning af de videregående uddannelser. Men den sammentænkning får man bedre ved at udvide Videnskabsministeriet end ved at nedlægge det. Hvis man som rektorkollegiets formand, Jens Oddershede, foreslår i dagens Information i stedet flyttede alle videregående uddannelser over i Videnskabsministeriet og lod undervisningsministeren tage sig af folkeskoler og gymnasier  - evt. suppleret med børnepasningsområdet - så ville man kunne fastholde de videregående uddannelsers synlighed og høje prioritering og samtidig komme nogle af usmidighederne til livs. Ikke dem alle, men dog de væsentligste.
EN DEL AF KRITIKKEN af ministeriet er måske i virkeligheden en slet skjult kritik af videnskabsminister Helge Sander (V). I uddannelsesmiljøerne føler mange, at han har fjernet friheden, indført detailstyring og gjort universiteterne til fabrikker. Fra politisk side føler mange - også i ministerens eget parti - at han ikke har fået nok popularitet i befolkningen i forhold til de store midler, der er investeret i området. Der er det vigtigt at huske, at en ny minister formentlig vil skabe en helt ny identitet omkring forskningen og de videregående uddannelser. Desuden er kritikken fra politisk side ikke helt retfærdig. Det er svært at få den brede befolkning til at synes, at forskning er vigtigt - ofte vil man prioritere sygehuse og for den sags skyld folkeskoler højere. Der har Helge Sander og Videnskabsministeriet været relativt gode til at synliggøre vigtigheden af forskningen. Og det arbejde bør en ny videnskabsminister føre videre.

