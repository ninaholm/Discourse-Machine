EU’s annus horribilis
LEDER


 Kan I huske folkeafstemningen i Grækenland i juli? Det syntes dengang som en nærmest uoverskuelig krise, da grækerne stemte nej til Trojkaens lånepakke, den Europæiske Centralbank smækkede kassen i, og landets bankautomater løb tør for penge.
Som vi forlader 2015, er det imidlertid næsten med misundelse, at de europæiske politikere kan se tilbage på en tid, hvor der trods alt kun var én eksistentiel krise at håndtere. Siden er en hel række kommet til, og det vil ikke være en underdrivelse at beskrive 2015 som et annus horribilis for Europa.
Året startede med det chokerende terrorangreb i januar på Charlie Hebdo, satirebladet i Paris. Kun en måned senere oplevede København et angreb på Krudttønden og synagogen i Krystalgade, og i juni blev 38 primært britiske turister skudt ned på et turisthotel i Sousse, Tunesien. Dette var chokerende nok i sig selv, men blev for alvor et problem for EU med terrorangrebene i Paris i november, hvor 130 blev dræbt. Afsløringen af, at bagmanden frit havde kunnet rejse mellem Syrien og Europa, samt at en af gerningsmændene var kommet ind i Europa via den græske migrantrute, har koblet terroren sammen med migrantkrisen og skabt yderligere pres på Schengen-samarbejdet, der allerede var på sammenbruddets rand.
Selv uden sikkerhedselementet har migrantkrisen vist sig som en måske større eksistentiel trussel mod det europæiske samarbejde end eurokrisen. Den har fået det mest modbydelige frem i regeringer på tværs af Europa – Danmarks annoncer i libanesiske aviser og forslag om konfiskering af værdigenstande fra flygtninge har chokeret iagttagere i og uden for Europa. Mere alvorligt for det europæiske samarbejde er dog afvisningen fra Øst- og Centraleuropa, der deltager i unionens asylpolitik, af at tage del i en solidarisk fordeling af flygtningene.
Denne totale mangel på forståelse for, at Europa kun kan komme gennem krisen med Schengen i behold, hvis alle arbejder sammen og tager del i løsningen, er dybt bekymrende.
Desværre er evnen til at tænke solidarisk blevet svækket yderligere i 2015. I en række lande – Danmark, Finland, Polen, Storbritannien – er antallet af vælgere, der ved dette års parlamentsvalg har stemt på nationalistiske, indadskuende, antieuropæiske partier, vokset markant. Front National fik et rekordstort antal stemmer – 6,6 mio. – ved de seneste lokalvalg i Frankrig. I Danmark blev Dansk Folkeparti det største borgerlige parti ved valget i maj, og ved den seneste folkeafstemning sagde et flertal nej tak til mere EU. I Storbritannien blev de proeuropæiske Liberaldemokrater tilintetgjort ved maj-valget, mens UKIP fik 3,9 mio. stemmer. Den nu rent konservative regering har siden anvist vejen i forhold til at afstå fra at deltage i europæiske løsninger fra Ukraine-krisen til migrantkrisen og har i stedet forlangt særlige undtagelser fra samarbejdet.
Som EU går ind i 2016 er det på et lavpunkt i unionens historie. Eurokrisen har skabt en kløft mellem Nord og Syd; migrantkrisen mellem Øst og Vest. Der er en voksende kløft mellem føderalisterne – primært eurolandene – og dem, der ønsker mere magt til nationalstaterne. EU’s symboler – euroen såvel som Schengen – vakler, og flygtningekrisen viser ingen tegn på at stilne af.
Næste år er der en reel risiko for, at unionen vil lide endnu et jordskælv, hvis briterne stemmer for at forlade EU i en folkeafstemning, der nu spås at komme i juni.
Det, som afholder EU fra at bryde sammen, er – med undtagelse af den tyske kansler Angela Merkel – bestemt ikke statsmandskab. Tværtimod eksisterer unionen i dag på trods af en generation levebrødspolitikere, der lider af en total mangel på visioner. EU overlever i øjeblikket primært, fordi de institutionelle rammer og de juridiske aftaler, som tidligere generationer har skabt, er tilstrækkeligt solide, samt fordi ingen medlemsstater aktivt ønsker, at EU skal bryde sammen.
Derfor vil 2016 næppe blive året, hvor det europæiske samarbejde falder spektakulært fra hinanden. Men der er en reel risiko for, at EU i løbet af 2016 bliver et mindre EU; et EU uden åbne grænser; et globalt svagere EU.
For de politikere, der ikke finder et sådan EU attraktivt, er det nu tid til at trække i arbejdstøjet.

