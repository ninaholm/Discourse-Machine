Hvor stor bliver den store omstilling?
Hvis håbet om at realisere en ny samfundsmodel skal realiseres, nytter det ikke at forsvare den kuldsejlede industrisamfundsmodel. Vi har brug for et system, der kan træffe beslutninger hurtigere


 Hvor stor bliver den store omstilling? Måske et mærkeligt spørgsmål – men alligevel. Taler vi om en ’stor omstilling’ – som f.eks. grundloven i 1849, andelsbevægelsen i 1870’erne, systemskiftet i 1901, arbejderbevægelsens gennembrud i de første årtier af 1900-tallet og ungdomsoprøret i 1960’erne og 1970’erne? Eller om en ’mega-omstilling’, som f.eks. omstillingen fra feudalt landbrugssamfund til industrialiseret, demokratisk nationalstat – hvori de fem nævnte store omstillinger var fem blandt mange skridt på vejen?
Forskellen er vigtig – de store omstillinger indebærer justeringer af samfundets organisation og ledelse (’systemet’), mens en mega-omstilling indebærer, at det tidligere system går til grunde og erstattes af et helt nyt. F.eks. lever det feudale system i dag kun i visse ugeblade – og demokratiet i den aktuelle form var reelt et produkt af industrialiseringen.
Industrialiseringens mega-omstilling fandt i Europa sted fra en gang i 1700-tallet til en gang i 1900-tallet, dvs. over en periode på måske 250 år. Det var en lang og smertefuld proces, fordi det feudale system kæmpede imod med alle midler. Man kæmper forgæves mod udviklingen, men tingene er altid sværere at overskue, mens turbulensen raser end i bagklogskabens klare lys. Adelen og godsejerne mente, at de forsvarede samfundets grundværdier, men forvekslede dem i forvirringen med deres egne.
Stor omstilling eller mega-omstilling? Kommer vi til at rydde bulen og begynde forfra eller blot til at lappe cyklen fra tid til anden, som vi gør nu? Jeg oplever, at kompleksitet og forandring hele tiden trænger sig på overalt – ikke med konstant hastighed, men hurtigere og hurtigere. Dette er umiddelbart synligt, hvis man studerer tilfældige indikatorer på samfundsudvikling og deres variation gennem de seneste 100-200 år. Dette udviklingspres fra alle sider er i sig selv en kæmpeudfordring, men samtidig er det også stadig mere tydeligt, at alt i samfundet hænger indbyrdes sammen – det er altså ikke længere muligt blot at justere eller ændre tingene i ’siloerne’ (som f.eks. ministerierne i Centraladministrationen), det er nødvendigt hele tiden at tage et stærkt hensyn til helheden. Men hvordan? Forstår vi overhovedet, hvad der foregår?
Siloproblemet har jeg oplevet meget konkret i de senere år, bl.a. i forbindelse med scenarieudvikling: Når man i dag i en kreativ, tværfaglig gruppe udvikler fremtidsscenarier for en samfundssektor, varer det kun ganske kort tid, før arbejdet strækker sig til stort set alle sektorer i samfundet (det sker selvfølgelig kun, hvis gruppen rent faktisk er kreativ og tværfaglig!). Sektorregulering og –initiativer bliver dermed mere og mere meningsløse og skaber i praksis flere problemer, end de løser. Resultatet er, at vi knokler som bæster i hamsterhjulet– og kommer længere og længere bagefter verdens virkelighed.
Vi har brug for et system på alle niveauer, der kan træffe beslutninger langt hurtigere end i dag, på et langt højere kompetenceniveau end i dag og ud fra et langt bedre overblik over hele samfundet og hele verden end i dag. Vi har heller ikke 250 år til at skabe det, men snarere 25-35 denne gang – så det vil være godt, hvis det eksisterende industrisamfundssystem opgiver modstanden og begynder at arbejde hen imod en helt ny samfundsmodel, der er virkeligheden voksen. I dag handler det mest om paragraffer og penge, og herfra går det erfaringsmæssigt kun én vej: Der blive flere og flere paragraffer og færre og færre penge! Hvis grundværdier er det, staten forsvarer i dag med stadig mere kontrol og stadig mindre åbenhed? Er det fortidens eller fremtidens? Hvad tror du? Jeg tror, vi har et stykke alvorligt arbejde forude. Tyg på det i pausen fra hamsterhjulet.
Rigtig god sommer!
Henrik Kærgaard er udviklingschef på tværs i rådgivningsvirksomheden NIRAS

