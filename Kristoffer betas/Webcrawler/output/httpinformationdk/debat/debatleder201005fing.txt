Fingrene fra demokratiet



 Hvor langtskal et demokrati gå for at beskytte ophavsretten? Hvor mange våben kan man bevæbne rettighedshavere med, før man udsætter befolkningen for unødvendige overgreb?
Det var spørgsmålene, der dirrede i luften - og som kun delvist blev besvaret - i Højesteret i torsdags, da to giganter tørnede sammen for sidste gang i denne ombæring.
Tvisten kort: En samling af underholdningsselskaber kræver, at teleselskabet Telenor fortsat skal blokere for danskeres adgang til Pirate Bays hjemmeside. Fordi man her kan søge på og downloade bittesmå filer, torrents, som forbinder brugeren til private computere verden over, hvorfra man kan downloade - typisk illegalt kopieret - musik, film etc.
Underholdningsbranchen fik sin vilje: Det blev fastholdt, at Telenor - og dermed via præcedens samtlige internetudbydere i Danmark - skal blokere for adgang til Pirate Bay.
Hvis ikke det var så typisk for en tid, hvor forsvaret for ophavsret er blevet en demokratisk trussel, så ville det faktisk være overraskende. For Pirate Bay rummer ikke noget illegalt kopieret materiale, men henviser til andre computere og servere, som gør det. Akkurat som Google gør det, hvis man f.eks. skriver 'Olsen Banden' og tilføjer ordet 'torrent'. Akkurat som krak.dk rummer navne på individer af mere lyssky observans og gerning.
Desværre ligger stadfæstelsen i forlængelse af en international række af stadig mere succesfulde forsøg på at regulere internettets uregerlighed. Og denne trussel mod et frit tilgængeligt net er typisk ophavsretsligt begrundet: Illegal downloading af musik, film med mere skal stoppes. Og målet synes at hellige midlerne.
I Frankrig er der blevet indført en 3 strikes-lov, der betyder, at borgere kan udelukkes fra adgang til internettet efter tre tilfælde af illegal downloading. I Irland har de multinationale musikselskaber succes med at tvinge internetudbyderne til at indføre lignende regler.
I Storbritannien har man indført Digital Economy Act, som fra næste år implementerer overvågning af de britiske internetbrugere, der - ja, De gættede rigtigt - kan blive nægtet adgang til internettet efter de magiske tre tilfælde af pirateri.
Det anslås, at millioner risikerer at blive afkoblet uden gyldig grund (tænk bare på åbne netværk eller virksomheder med mange ansatte), og at op til 40.000 husstande ikke længere vil have råd til en forbindelse - fordyret af teknologiske foranstaltninger og juridiske processer.
Og fra de voldsomt kritiserede, overstatslige ACTA-forhandlinger, som Danmark også deltager i, ved vi, at det også her er et ønske - på globalt plan - at gøre internetudbyderne ansvarlige for, hvad brugerne sender gennem systemerne.
Informationsstrømmen kan blive reguleret, hastigheder kan begrænses og deep packet inspection, granskning af borgeres internettrafik ned i detaljen, vil i flere lande blive en realitet. Og når den slags systemer er kørt i stilling, så har de det med at blive. For de rummer en belejlig mulighed for kontrol med borgerne.
Underholdningsbranchens økonomiske problemer og mangel på omstilling til en ny tid er altså blevet et demokratisk anliggende. En trussel mod privatliv, ytringsfrihed og nye, økonomiske initiativer. Som lektor ved Copenhagen Business School, Søren Sandfeld Jakobsen, sagde her i avisen torsdag, »så er der bare ikke langt til en situation, hvor ophavsretten bliver så gennemtrængende, at den måske kan tilsidesætte helt fundamentale rettigheder som eksempelvis rettigheden til at ytre sig«.
Og hvad skerder, når rettighedshaverne kræver lukning af andre hjemmesider, og internetudbyderne ikke længere går i fogedretten med sagerne, fordi den aktuelle kendelse har dannet præcedens? I Politiken i fredags sagde Telenors Nicolas Pfeifer: »Konsekvensen af denne her dom er, at vi og andre teleselskaber vil have meget lidt lyst til at gå i retten, hvis IFPI eller andre ophavsretsselskaber kommer med et krav om, at vi skal lukke for adgangen til en hjemmeside.«
Voila: Retssalen som demokratisk garant er afviklet.
Med Højesterets dom har rettighedshavere - ikke kun musik- og filmbranche - fået et juridisk våben, som kan fremtvinge lukning af sider, der befinder sig i anderledes grålige zoner end Pirate Bay. Og så kan ophavsretten i de forkerte hænder bruges som et censurinstrument.
Her er et fremtidsscenario, kære læser: Mediegiganterne vil dokumentere, at den dom, de har kæmpet så hårdt for at få stadfæstet i Lands- og Højesteret, desværre er virkningsløs, fordi det er pærelet at omgå blokeringen, og der er masser af lignende hjemmesider. Krav om nye tiltag vil følge. Vælg selv hvilke.
Her er et andet fremtidsscenario, kære rettighedshavere: Sænk priserne, udvikl nye forretningsmodeller og væn dermed flere af med pirateri. Brug med andre ord jeres ressourcer positivt. Og hold fingrene fra demokratiet.

