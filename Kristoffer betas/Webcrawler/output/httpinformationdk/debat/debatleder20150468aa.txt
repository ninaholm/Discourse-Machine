68-årig – rask og rørig
LEDER


 Svimlende gamle. Det er, hvad flere og flere af os bliver. For 100 år siden var den gennemsnitlige levealder for danske mænd og kvinder 52 år. Nu om stunder viser tal fra Danmarks Statistik, at en kvinde, der i dag er 60, kan forvente at leve til en alder af 84,86 år, mens en 60-årig mand kan se frem til at blive 81,73 år. Demografisk kyndige mener, at den forventede levealder fortsat vil stige.
Er det et problem? I hvert fald er det noget, som den radikale økonomi- og indenrigsminister Morten Østergaard mener, at Folketinget skal reagere på. Han vil fremskynde, at folkepensionsalderen sættes op til 68 år. Det skal dog først ske i 2025. Men det er fem år tidligere end fastsat ved den såkaldte ’velfærdsaftale’ fra 2006, indgået mellem VK, SR og DF.
Socialdemokraterne afviser det radikale forslag. En hastigere forhøjelse af pensionsalderen kan ses som en velfærdsforringelse, og det er et onde, som Socialdemokraterne hellere vil skyde de borgerlige i skoene. Kun de konservative stiller sig positivt over for det radikale forslag. Venstre og Dansk Folkeparti siger, at de holder fast ved den oprindelige aftale. Og Enhedslistens Finn Sørensen erklærer vredt, at forslaget viser, at Morten Østergaard »ikke interesserer sig en døjt for de mange mennesker, som ikke kan bide sig fast på arbejdsmarkedet, til de når efterløns- eller pensionsalderen, fordi de bliver nedslidt eller kommer ud for en arbejdsulykke«.
Logikken i det radikale forslag ligger i en åremålsangivelse, der indgik i velfærdsaftalen fra 2006. Nemlig den, at folk gennemsnitligt kun skal kunne være på folkepension i 14 1/2 år. Så har de værsgo at kradse af. Og hvis ikke de gør det, må pensionsalderen sættes op – lyder altså det radikale ræsonnement.
Men aftalen foreskriver, at en opjustering hver gang skal godkendes af forligspartierne. Det er den klausul, som de vrangvillige kan benytte sig af. Men hvem vetoretten egentlig kan benyttes af, er viklet ind i christiansborgske ritualer. Velfærdsaftalen fra 2006 blev nemlig opsagt af VK og erstattet af den ’tilbagetrækningsaftale’, som VKO i 2011 indgik med de radikale – bl.a. om forkortelse af efterlønsperioden. Det forlig er Socialdemokraterne ikke med i. Ifølge gårsdagens Politiken giver det anledning til dette spil: Morten Østergaard erklærer, at hvis SR-regeringen taber valget, ryger S ud af tilbagetrædelsesaftalen og er ikke længere forligspartner og derfor uden vetoret. DF’s Thulesen Dahl mener modsat, at pensionstidspunktet hører hjemme i velfærdsaftalen, og S derfor fortsat har vetoret. Man aner gustne motiver bag begge positioner.
Over det taktiske spil buer sig nogle langtidsperspektiver. Mange flere mennesker kommer raske og rørige op i det, der tidligere er blevet opfattet som alderdommen. Deres arbejdsevner er en ressource, som samfundet bør drage gavn af. De kan på arbejdspladserne fastholde en erfaring, en modenhed og et overblik. Og for de raske og rørige kan en fortsat arbejdsindsats være en kilde ikke bare til indtægt, men også til opretholdt selvværd og social kontakt.
Der skal nytænkes om begrebet pensionsalder. Men der skal ikke bare tænkes mekanisk, at det øgede udbud af ældre som arbejdskraft i sig selv giver mere beskæftigelse. Det gør det kun, hvis de ældre faktisk efterspørges af arbejdsgiverne. Her har de hidtil gjorte erfaringer – både fra offentlig og privat sektor – sørgeligt været, at de ældre står først på fyringslisten.
Hvis de ældre er nedslidte af tilværelsen, kan en forhøjet pensionsalder blive til ydmygelse: Offentlige helbredsvurderinger og -attester, tuespring mellem sociale ydelser. Her har Enhedslisten noget at have sin indignation i.
Allerede i dag er det sådan, at man kan anmode om at få sin pensionsalder udsat – og i nogle tilfælde få en bedre pension derved. Måske ligger den bedste løsning i en yderligere smidiggørelse af pensionsalderen – i samspil med, at arbejdsgiverne indstiller sig på en arbejdstilrettelæggelse, der giver ældre ansatte rammerne for livfuld udfoldelse.

