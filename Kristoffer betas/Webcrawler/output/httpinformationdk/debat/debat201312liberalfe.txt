Liberal feminisme stortrives
Det virker sært, når Elisabeth Møller Jensen insinuerer, at Damefrokosten/VoxLiberalis blev skabt for at hjælpe VK til magten, for vi har ikke bestilt andet end at kritisere selv samme partier. Vi er lige så forelskede i VK-regeringen, som Modkraft.dk er det i Bjarne Corydon


 
	Elisabeth Møller Jensen, afgående direktør for Kvinfo, toner den 13. december frem i Information under overskriften »Hvem slog feminisme-debatten ihjel?«.

	I interviewet påstår hun, at folkene bag Damefrokosten i dag tier, og hun insinuerer, at Damefrokosten er finansieret af andet og mere end ejeren, samt at sitet er et stunt sat i søen for at mobilisere vælgere til blå fløj:

	»Allerede Anders Fogh Rasmussen havde et problem med kvinderne, fordi flere stemmer rødt end blåt. Derfor skulle der mobiliseres flere borgerlige kvinder under fanerne. En af måderne, man kunne gøre det på, var at stifte Damefrokosten – som ingen endnu har fundet ud af, hvem finansierer.«

	Det overrasker mig, at Information, som jeg har høje forventninger til, ikke lod modparten at svare for sig på så stærke, uunderbyggede påstande.

	Jeg ejer og har sammen med Lea Stentoft grundlagt Damefrokosten, som i dag er udviklet til at være en del af noget større, nemlig VoxLiberalis.dk – et blogsamfund og en netavis, der stiller skarpt på frihed. I skrivende stund handler de seneste artikler om en kritik af Joachim B. Olsens udtalelser om sygedagpenge og en anmeldelse af bogen om Nordisk Fjer.

	Hovedformålet er at holde et vågnet øje med den store stat og detailreguleringen af borgernes liv. VoxLiberalis.dk havde omkring 15 faste, frivillige bloggere og 20.000 besøg allerede i første måned af sitets liv, og der kommer hele tiden nye til. Vi er således ikke døde, men særdeles levende.

	Thorning dulmer stridslysten

	Heller ikke feminismedebatten er død, og det er mit engagement i køns- og ligestillingsspørgsmål heller ikke. Det er f.eks. ikke længe siden, jeg debatterede den britiske feminist Caitlin Morans bog på tv, og i mine ugentlige klummer i dagspressen kommenterer jeg fortsat ligestillingsdebatten (men det opdager københavnere som regel ikke, for det sker i Jyllands-Posten).

	Jeg siger til gengæld nej til de fleste journalisthenvendelser, der vedrører ligestillingsdebatten. Af flere grunde: For det første, fordi ligestillingsdebatten er blevet en underholdningsdebat – noget, man kan hente ind fra venstre, hvis publikum svigter. Den får folk op af stolen, og det er altid noget med at sætte to kvinder, der skændes, over for hinanden og så fyre godt op under en konflikt. De færreste journalister finder, at det er en debat, man er nødt til at læse op på, så de stiller de samme spørgsmål igen og igen.

	For det andet behandler ligestillingsdebattørerne hinanden grimt og er mere optaget af personerne bag argumenterne end en reel kamp på ideer. Det bærer interviewet med Møller Jensen også præg af.

	Endelig er feminisme for mig i høj grad noget, man kæmper for i hverdagen, når nu ligestilling de jure er sikret. Den positive særbehandling, vi har kæmpet imod, er under Thorning-regeringen længere fra at blive realiseret, end da vi i april 2010 kastede os ud i debatten. Så motivationen i forhold til den offentlige debat er af mange grunde ikke, hvad den har været. Det skal jeg gladeligt tilstå.

	Hverken købt eller betalt

	Angående Møller Jensens insinuation af, at vi hos Damefrokosten/VoxLiberalis er købt og betalt – hvordan skal jeg modbevise noget, som ikke er?

	Men jeg kan forklare så meget, at det ikke koster penge at åbne en blog, hvilket Damefrokosten oprindeligt var, og at de faste udgifter i dag består af et webhotel, hvilket jeg som den stolte ejer gerne punger ud til af egen indkomst.

	Bag den daglige drift står Morten Flindt, Alan Klæbel Weisdorf, Sten Thorup Kristensen samt it-ansvarlige Danny Malkowski og, frem til i sommer, Linda Kristiansen (tidligere MF for Radikale Venstre). De arbejder ligesom jeg og alle de øvrige bloggere frivilligt. Ingen har tjent penge på Damefrokosten/VoxLiberalis, hverken gennem sponsorater eller andet – heller ikke Lea Stentoft og jeg. Vi overlever, som alle andre ikkestatsstøttede medier kun så længe, der er folk, som brænder for sagen. Det har aldrig været nogen hemmelighed.

	I øvrigt virker det lidt sært at insinuere, at Damefrokosten/VoxLiberalis blev skabt for at hjælpe VK til magten, for vi har næsten ikke bestilt andet på sitet end at kritisere selv samme partier. Vi er omtrent lige så forelskede i VK-regeringen, som vores venstreorienterede pendant, Modkraft.dk, er i finansminister Bjarne Corydon.

	Man kan godt være ulønnet politisk aktivist, også når man er liberal. Tro det eller lad være.

	 

Camilla-Dorthea Bundgaard er den ene af to grundlæggere af Damefrokosten.com og af VoxLiberalis.dk, som hun også er chefredaktør for

