Oprigtig anger



 HJÆLPER DET LENE Espersen, at hun i fredags - med mere end to måneders forsinkelse - gav sig til at undskylde sit arktiske udenrigsministerfravær til fordel for en familierejse til Mallorca?
»Jeg erkender åbent, at det var en fejl, og undskylder oprigtigt af hjertet,« erklærede hun - uden dog at se hjerteligt angergiven ud.
Hendes anger er i oprigtighed tydeligvis overgået af den anger, som andre har givet udtryk for: Anger over, at Lene Espersen overhovedet er valgt som konservativ partiformand.
RASERI MOD Lene Espersen stod i går at læse et så påfaldende sted som Berlingske Tidendes hjemmeside. Avisen har bedt sine læsere give sig til kende om Espersens formands- egnethed. Her er et par pluk fra den borgerlige skarnbøtte: »Højtråbende politisk bimbo  ... end ikke kønt nedringede bluser kan redde hende denne gang.« »Doven, inkompetent og talentløs.« »Danmarks svar på Sarah Palin.« »Arrogant og egenrådig.«
VÆRRE FOR Espersens fremtid er, at også konservative vælgerforeningsformænd og  tidligere ministre udtaler sig kritisk. Flere  udtrykker håb om, at EU-kommissær Connie  Hedegaard vender hjem og redder partiet fra skandale.
Dermed ripper de op i en inderlig og gammel strid mellem to partifløje: De konservative, der er humanister og ønsker en anstændig borgerlig politik, og modsat de konservative, der er så konservative, at det gør noget. Den første gruppe har omfattet ledere som Per Stig Møller, Erik Haunstrup Clemmensen, Poul og Aksel Møller og John Christmas Møller. Den anden omfatter Lene Espersen med fortilfældene: Hans Engell, Erik Ninn-Hansen og Ole Bjørn Kraft. Poul Schlüter formåede at svaje i midten, deraf hans succes.
I den konservative historie er højrefløjen  altid endt med at trække det længste strå.  Forståeligt, at Connie Hedegaard holder sig væk, medmindre et samlet parti på sine  grædende knæ beder hende hjem. dr

