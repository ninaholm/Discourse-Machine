Brøkregning er svært, når man lige har trøstet sin mor
Ved at hæve de boglige adgangskrav til erhvervsuddannelserne udelukker man nogle af dem, som netop er egnede. F.eks. unge, som qua deres sociale baggrund, har udviklet de praktiske færdigheder, der skal til for at blive gode SOSU-hjælpere


 
	Jeg havde arbejdet et års tid som underviser på social- og sundhedsskolens grundforløb, da jeg mødte Katja.

	Hun trådte ind i klassen, to minutter før den første time begyndte, og jeg husker, at hun ikke sagde meget i timerne de første par gange.

	Under den første kontaktlærersamtale fortalte hun mig, at skole faktisk slet ikke var hende. Hun havde heller aldrig fået sit afgangsbevis fra folkeskolen. Det var ikke, fordi hun ikke ville, men det boglige var svært. Det var ikke, fordi hun ikke prøvede. Det gjorde hun, men som hun sagde, var hendes matematikkundskaber på niveau med en 4. klasses-elevs.

	Hendes far forlod familien, da hun var 12 år gammel. Det var i grunden meget godt, for han var aldrig hjemme alligevel, og når han var, var han ofte fuld og ubehagelig over for hendes mor.

	»Min mor havde det rigtig svært, både før min far skred og bagefter. Hun har været meget syg og var tit ked af det. Det er sgu svært at øve sig på brøkregning, når man lige har trøstet sin mor.«

	Faktisk var hendes mor ikke meget for, at hun tog en uddannelse, fortalte hun videre: »Hun siger, det er irriterende, at jeg tager af sted i skole, for hvem skal så passe hende?«

	Stavede sig igennem

	Når jeg spurgte hende, hvorfor hun så alligevel valgte at begynde på uddannelsen, sagde hun: »Fordi jeg gerne vil arbejde med mennesker.« Hun fortalte, at hendes moster arbejdede på et plejehjem.

	Da klassekammeraterne med den beståede afgangseksamen begyndte at søge ind på gymnasiet og andre ungdomsuddannelser, vidste Katja ikke rigtig, hvad hun skulle tage sig til. Da der var gået nogle uger, havde hendes moster spurgt, om ikke Katja ville med på arbejde en dag bare for at se, hvad det handlede om. Katja var forbeholden, men gik med til det.

	Hun beundrede sin moster, der var god til at få de ældre til at smile, og som altid havde en positiv effekt på dem, hun var sammen med.

	Efter at have været med sin moster på arbejde besluttede Katja, at hun ville søge ind på grundforløbet på social- og sundhedsskolen. Hun ville gerne gøre en forskel for andre, ligesom sin moster.

	På grundforløbet kæmpede Katja med det teoretiske, og det tog hende lang tid at læse teksterne i grundbogen. Men hun stavede sig igennem og fik efterhånden styr på mere og mere. Hun fandt stor hjælp i at lytte til lydbånd med undervisningsmaterialet og fik god hjælp af skolens læsevejleder. Når vi i undervisningen koblede det læste med praktisk eksempler, blomstrede hun for alvor op.

	Erfaring fra barnsben

	Så kom den første praktikperiode, og Katja blev sendt af sted. Nervøs, men også glad for endelig at skulle ud i praksis. Da hun kom tilbage, strålede hun, og jeg forstod hvorfor, da jeg læste hendes udtalelse fra praktikstedet.

	»Katja tager meget ansvar og er utrolig opmærksom på de ældres behov. Hun er dygtig og meget villig til at lære nyt.«

	I praktikken fik Katja mulighed for at vise sine praktiske evner. Det var de evner, hun havde lært sig ved i årevis at være den primære ansvarlige i en dysfunktionel familie. Det havde ikke været den bedste barndom, og hun havde gerne været den foruden, men nu kom evner som empati og ansvarlighed, som hun havde akkumuleret igennem årene, til deres ret.

	Den positive oplevelse fra praktikken betød, at Katja lagde yderligere kræfter i den svære boglige del. Der haltede det stadig, men Katja holdt fast. Hun klarede eksamen uden problemer, kom ind på hovedforløbet og er nu en særdeles kompetent SOSU-hjælper.

	Navnet Katja er opdigtet, men historien er virkelig. Den er blot en af mange lignende historier, der kunne fortælles.

	Sidste år afslørede en undersøgelse fra Rockwoolfonden, at halvdelen af dem, der starter på en erhvervsuddannelse, ender med at gennemføre på trods af dumpekarakter i dansk eller matematik.

	Katja er en af dem. Med den netop vedtagne reform af erhvervsuddannelsen har man indført et karakterkrav, der kommer til at forhindre, at typer som Katja kan komme i gang med den uddannelse, de reelt har flair for. Man gør det for at »højne respekten« for erhvervsuddannelserne.

	Motivet er sympatisk, men ved at hæve de boglige krav udelukker man nogle af dem, som måske netop ville være egnede til en erhvervsuddannelse. Ikke bare fordi de ikke kan andet, men fordi de kan netop det, der er brug for, når man skal være god til at arbejde med mennesker.

Carsten Fog Hansen er forfatter og tidligere underviser hos SOSU Sjælland

