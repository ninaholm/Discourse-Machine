Jeg er så normal, at jeg skammer mig
Jeg er fint tilfreds med, hvordan jeg ser ud. Jeg spiser mine havregryn hver dag og løber en tur i ny og næ. Min penis er ikke skæv. Jeg har ikke noget at brokke mig over.  Jeg er en af de mange, en del af den grå masse – det er der vel egentlig også noget tragisk over
 Jeg er en af mange i publikum, den grå masse, der bare er til for at være kontrast og modtager mere end noget andet.


 KRONIK – Jeg må indrømme, at jeg ikke har noget stort traume at snakke om. Jeg er ikke blevet slået som barn, jeg er ikke blevet svigtet af mine forældre. Jeg er ikke blevet misbrugt af en syg stedfar, og jeg har ikke lidt overlast under alkoholiske forældre, eller er blevet skadet, fordi hjemmet var fyldt med stoffer, eller ramt af fattigdom. Jeg har ikke mistet mine forældre i et trafikuheld, og jeg har ikke mistet mine søskende til kræft. Jeg har kun mistet kærester, når jeg er gået fra dem. Jeg har stadig de fleste af mine bedsteforældre. Jeg har fem søskende, og jeg er en af de mellemste af dem. Min mor ryger, det er jeg lidt ked af.
Jeg har ikke de store problemer med min seksualitet. Jeg er ikke homoseksuel, jeg er ikke i noget skab. Jeg har aldrig været i tvivl om, at jeg er en mand i en mands krop; der gemmer sig ikke nogen sky pige inde i mig, der drømmer om at gå i kjole og have en bh på. Mit køn er ikke flydende, det er jeg overbevist om, så det er ikke noget, der forvirrer mig i min hverdag. Jeg er et par gange i fuldskab blevet kysset af en anden fyr, og jeg må sige, at det for mig ikke er noget som helst andet end sjov og leg, det gør intet for mig.
Jeg har ikke noget knust hjerte, jeg kan vride og skrive dyb lyrik om. Jeg kan trække på gammel kærlighed, og de brud, jeg har været igennem i tidens løb, men det er alt. Jeg brænder ikke helt sammen, når en kvinde ikke føler det samme for mig, som jeg føler for hende. Jeg kan dog godt få ondt i maven over det, hvem kan ikke det?
Jeg græd engang over en pige, men det var nok mest, fordi hun valgte min bedste ven i stedet for mig, så der mistede jeg lidt mere end bare en pige. Jeg er med tiden blevet mere tryg i det der med at flirte. Det er, som om der går en del år, før man lige fatter, hvad det handler om, og så tager det et par mere at slappe af med det. Jeg tror, jeg har fattet det, så det er heller ikke noget, der nager mig.
Jeg har da også haft min del af partnere, ikke mange, men nok til, at det ikke er sjovt at sige højt længere. Jeg har kun haft klamydia én gang. Så næ, jeg har ikke specielt ondt i hjertet, jeg har det fint. Jeg har ikke nogen kæreste, det gad jeg egentlig godt, men det skulle ikke være hvem som helst.
Ingen panik
Jeg har ikke de helt vilde drømme og kan derfor ikke have så ondt i maven over, at de virker fjerne. Jeg har et fritidsjob, hvor jeg sparer lønnen op, så jeg kan få mig en lille lejlighed en dag. Jeg læser på universitetet. Jeg løber snart tør for SU-klip, men det får mig ikke til at gå til demo over fremdriftsreformen, og hvad der ellers er, næ, jeg forstår, at jeg ikke kan blive ved at nasse. Jeg har det fint med tanken om at skulle arbejde lidt for at gøre min kandidat færdig.
Jeg læser drømmefaget, og jeg håber på at komme til at leve af at skrive en dag, jeg er sikker på, det nok skal lykkedes. Det kunne være fedt at rejse lidt mere, men den smule af Europa, jeg har set, har været nok til at slukke tørsten for nu. Jeg gad godt se lidt mere af Danmark, eller måske Asien, men det er også okay, hvis det ikke sker, før jeg får børn. Måske man kunne tage dem med? Desuden har jeg lidt gæld, efter jeg har flyttet en smule rundt i mine sene teenageår, det er lidt en belastning, men om et par år er den væk, så det er fint.
Jeg lider ikke af nogen sygdomme. Hverken fysisk eller psykisk. Så jeg har heller ikke nogen negative oplevelser i forbindelse med vores sundhedsvæsen. Jeg var engang nummer seks i køen hos min læge, men jeg synes, det fungerer okay. Jeg har ikke angst, går ikke i panik, når jeg skal opholde mig i store forsamlinger af mennesker, og jeg har det faktisk ret godt med stressede situationer – jeg nyder dem til tider.
Jeg er glad det meste af tiden, jeg får tit at vide, at jeg altid smiler, når folk ser mig, men jeg tror, jeg smiler, når jeg ser folk, jeg kan lide. Jeg kan lide de fleste. Jeg lider ikke af depression, vinteren kan være lidt lang, synes jeg, huden bliver lidt grå, men sommeren kommer jo, bare vent.
Jeg har ingen tvangshandlinger, mine uger ligner sjældent hinanden, jeg har ikke brug for, at nøglerne ligger det samme sted hver gang, ofte kan jeg faktisk ikke finde dem. Jeg er sjældent forkølet, jeg står ret godt imod, selv når jeg er blevet hostet på i metroen. Jeg får lidt ondt i ryggen af at sidde meget ved computeren, men min veninde er flink til at give mig massage.
Ingen hæmorider
Jeg er fint tilfreds med, hvordan jeg ser ud. Jeg spiser mine havregryn hver dag og løber en tur i ny og næ. Jeg ryger ikke og drikker mest kun om fredagen. Jeg har ikke en skæv penis, den er ikke specielt lille, lidt over gennemsnittet, vil jeg tro. Jeg har ikke nogle mærkelige gevækster, ingen hæmorider for tiden, og jeg vejer kun et par kilo mere, end jeg burde.
Jeg har ingen strækmærker, ingen jordbærmærker, ingen modermærker. Jeg har sunde tænder, har aldrig haft et hul til trods for, at det er for længe siden, jeg har været ved tandlægen. Jeg har ikke nogen ubehageligt voldsom hårvækst, bortset fra det på ryggen, det, synes jeg, er lidt mærkeligt, men det er vist bare noget, jeg skal vende mig til. Jeg har hørt, det er meget normalt for mænd. Mine tindinger er dog ved at blive lidt høje, det kræver lidt solcreme.
Jeg føler mig ikke alene. Jeg føler ikke, at min generation er fortabt, forkælet eller på afveje. Jeg har håb for fremtiden, og jeg har rigeligt med optimistiske mennesker i mit nærvær, jeg er sikker på, et par af dem er født til noget stort.
Jeg brænder ikke for at diskutere politik, økonomi eller andre tunge emner. Jeg ejer ikke et tv, og når jeg endelig åbner en avis, aner jeg ikke, hvem de fleste af dem i overskrifterne er. Det går ikke ud over vores samtaler, når jeg mødes med vennerne til mad og øl i ny og næ. Jeg ser ikke så tit min familie, men jeg snakker med min søster hver dag, og tager indimellem hjem til Jylland for at besøge min mor. Det sker med DSB, og dem har jeg ikke noget imod, selv om jeg synes, det er lidt dyrt, nu hvor mit rejsekort er spærret.
Andres kvaler
Nej, så jeg har ikke rigtig så meget på hjerte, ikke så meget at brokke mig over. Det er, som om det skal være tragisk, før det slår hårdt. Jeg sidder tit med kaffen (med mælk, ingen sukker) og tænker på, hvor normal og gennemsnitlig, jeg egentlig er, men at jeg i bund og grund føler mig voldsomt velsignet af det. Og dog synes jeg de to termer også er meget forkerte, for jeg synes måske ikke, jeg er lige så gennemsnitlig, som jeg er grå, jeg synes ikke, jeg er så normal, fordi normal efterhånden ikke er den dér grå masse, der er alle os, der ikke rigtig har noget på hjerte.
Jeg kan næsten skamme mig over at tænke sådan, fordi vi tit bliver serveret historier om noget frygteligt, folk der sulter eller er hjemløse, folk der dør af kræft eller malaria, eller folk der er så syge i sindet, at de slet ikke kan fungere i samfundet og må leve af vores andres penge. Krig og fred og had og død og kærlighed på langs af køn og svigt både fra familien og de offentlige.
Jeg kender andre, der har det modsat mig, andre, der har mistet, der lider, eller på en eller anden måde ikke er glade for, hvor de er, hvem de er, eller det deres kære gør eller lider af. Det frustrerer mig, at jeg ikke kan gøre noget ved det, andet end at elske dem, at være der, når de har brug for en, der lytter. Det er måske lidt den samme rolle, jeg må indtage i dagligdagen; bare være én, som er der, én, der lytter til alle jer andres kvaler. Jeg er en af mange i publikum, den grå masse, der bare er til for at være kontrast og modtager mere end noget andet – det er der vel egentlig også noget tragisk over.
Max Martinussen er studerende

