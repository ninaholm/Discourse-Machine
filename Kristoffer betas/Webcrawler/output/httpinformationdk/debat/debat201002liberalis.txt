Liberaliseringen af elmarkedet er en gevinst for alle
Når man ser på kraftværkernes priser på strøm, er de fire øre lavere i 2009 sammenlignet med 1998. Med andre ord har liberaliseringen presset elsektoren til at blive mere effektiv, uden at priserne er steget


 Information bragte den 16. februar en misvisende historie om stigende elpriser for privatkunder. De tre kilder i historien, Per Clausen, MF (EL), Frede Hvelplund og Niels I. Meyer skyder skylden på liberaliseringen. Men de har ikke ret. Liberaliseringen har tværtimod presset energisektoren og ført til lavere priser.
Ifølge artiklen steg prisen for en husholdning til 56 øre/kwh i 2009 til 27 øre/kwh i 1998. Det ser slemt ud, men tallene bør renses for inflation, ellers giver det ingen mening. Desuden er priserne sammenlignet pr kvartal, og det er for usikkert, fordi priserne svinger meget fra kvartal til kvartal. Man bør sammenligne årsgennemsnit.
Hvis man korrigerer for disse to forhold, viser det sig, at prisen i 2009 var 34 øre i forhold til 27 øre i 1998. Altså en stigning på syv øre over 12 år.
Man kan dernæst spørge sig selv, om det er det samme elprodukt, vi taler om? Det korte svar er: Nej.
Røgen bliver nu renset
I 1998 betalte vi ikke for at sende CO2 ud i luften, og vi rensede ikke røgen så godt som i dag. Det koster penge - alt i alt har det fået elprisen til at stige cirka 10 øre/kwh. Når forbrugerne er klar til at betale mere for økologisk mælk, kan man spørge om, det så også er i orden, at renere strøm i kontakten koster lidt mere?
Og hvis man vælger at rense prisen yderligere for de stigende miljøomkostninger, lyder prisen på 24 øre/ kwh. Altså et fald på tre øre sammenlignet med 1998.
For ejerne af kraftværkerne er liberaliseringen dog langt mere alvorlig. I de gode gamle dage med regulerede priser, som især Hvelplund hylder, kunne elproducenterne smide en hvilken som helst omkostning videre til kunderne.
Herligt: Vi ansatte folk, gennemførte teknologiforsøg, og omkostningerne landede hos kunderne. Ingen kunne gå konkurs, og kunderne kunne ikke vælge en anden leverandør.
Mere effektivitet
Nu konkurrerer vi med kraftværker i hele Norden og til dels i Nordtyskland. Og forbrugerne kan frit vælge leverandør. Der findes dermed ikke længere et isoleret dansk marked, hvor alle omkostninger bare kan sendes videre til kunderne.
Når man ser på kraftværkernes priser på strøm, er de fire øre lavere i 2009 sammenlignet med 1998. Med andre ord har liberaliseringen presset elsektoren til at blive mere effektiv, uden at priserne er steget. Liberaliseringen var en god idé, og jeg kan kun opfordre til endnu mere liberalisering. For selvom det nordiske marked er en model, alle i verden skeler til, så er vi ikke i mål.
Det nordiske og tyske marked hænger ikke godt nok sammen, og det betyder, at vi ikke kan udkonkurrere de især tyske, ineffektive kraftværker med vores vindstrøm og hyper-effektive værker. Konkurrencestyrelsen har gentagne gange påpeget, at den danske prisregulering for slutkunderne - kaldet forsyningspligt-reguleringen - er skadelig for konkurrencen. Så lad os afskaffe den.
Selvom det garanteret er ubekvemt for både Hvelplund, Meyer og Clausen, så er det et faktum, at liberalisering er en gevinst for både kunder og samfund.


Lars Aagaard er adm. direktør i Dansk Energi

