Ikke stjernen i det høje
Men hernede på Jorden i barneøjet …


 Så er det altså lillejuleaften. Som i klummen her for en uge siden blev varslet med en verdslig salme uden kirke, teologi og måske også uden gud. Men med noget ud over det nyttige. Noget andet end det, som kan betale sig, beregnes i kroner og øre, bruttonationalprodukter og omsættes i test, karaktergivning og karrierecoaching – og militær overlegenhed ikke at forglemme. Noget ’religiøst’ uden præsteskaber af nogen art? Hekseri, kaldte salmisten, Halfdan Rasmussen, det selv. For »hvem er det, der går rundt og hekser/i Hornbæk, Tarm og Jerusalem?« – »Thi alle steder er samme under/ og samme kraft, som gør sjælen stum./ Og alle vegne går folk og grunder/ på livets dybe mysterium.« Som Rasmussen derefter forkynder, såmænd er »et barn dybt inde/ i alle levende ting, der gror,/ et barn, der er som en fuglevinge,/ en lille gud, der er evigt stor«.
Tænker han nu alligevel på det lille Jesusbarn? Der skal fejres i morgen aften med kirker, teologi, præsteskaber og bisper i mange kjoler og indbyrdes religionskrige og i den grad Gud med stort G? Ikke godt at vide, men blandt de næsten et par hundrede web-kommentarer, som blev affødt af sidste uges spørgen til den kraft, som gør sjælen stum, hører også denne af Grethe Preisler: »Julen er børnenes fest. Så lad os da i Jesusbarnets misbrugte navn svinge vore dankort og bruge resten af kassekreditten i Verdensnaturbanken til at begave vores børn med flere byggesæt af plastik, der kan få deres øjne til at skinne af fryd i skæret fra lysene på træet fra industribaronens juletræsplantage.«
Verdensmagten ’himself’
For her kommer en for(h)julehistorie til fri forargelse for ateister såvel som kristne. Og for alle midt imellem (der ikke tror på Gud, men alligevel skal i kirke juleaften).
Historien om Grundtvig, der gik den modsatte vej af Rasmussen – og endte samme sted:
Under svær sindslidelse i 1810, da hans medstuderende måtte binde ham til kollegiesengen, for at han ikke i sin rasen skulle gøre skade på andre og sig selv, indtræffer der midt i orkanens øje for Grundtvig et øjeblik af blikstille. Han fik lov at stå op. Satte sig så ved bordet for at skrive digtet om de hellige tre konger, der »fluks uddrog af Østerland/ for den konge at oplede/ for den konge at tilbede,/ som var født i samme stund,« at en stjerne havde vist sig på himlens bue, »som en liden stjernesol«.
Og ganske rigtigt: »Klare stjerne ledte dem« om ikke til Hornbæk og Tarm så dog til Jerusalem. I forventning om at møde Verdensmagten himself, Fremskridtets inkarnation. »Kongens slot de gik at finde,/ der var vel en konge inde,/ men ej den de ledte om.« De vise mænd, dog endnu uden overvismand, skal videre, til noget endnu større, til Betlehem.
Men: »Der var ingen kongetrone,/ der kun sad en fattig kone,/ vugged barnet i sit skød.«
Tænk om det samme skulle overgå vores vismænd i dag! Enhver moderne og postmoderne, blå som rød, regering, kristen som sekulær, må – korse sig. Skulle det være et forbillede for Fremskridtet og Den Økonomiske Vækst? Hvad så med naturbeherskelsen, bruttonationalproduktet, karaktergivningen og karrierecoachingen – og den militære overlegenhed ikke at forglemme?
Men det er ikke engang Grundtvigs allerdybeste pointe. Den – Halfdan Rasmussens pointe – følger først af næste strofe:
Østerlands de vise mænd
fandt dog stjernen der igen,
som de skued i det høje,
thi i barnets milde øje
funklende og klar den sad.
I Halfdan Rasmussens »Noget om kraft« bliver barnet en lille gud, der er evigt stor.
I Grundtvigs »Dejlig er den himmel blå« bliver den store Gud glimtet i et menneskebarns øje.
For resten er denne pointe ikke med i Den Danske Salmebogs udgave af salmen!
Nu skal N.F.S. Grundtvigs kirketroskab, teologi, præsteskab, Gud med stort G, ikke udjævnes til det rene ingenting for at bringe ham på samtalefod med Halfdan Rasmussen. Som dennes ’hekserier’ ikke uden videre skal tages til indtægt for nogen som helst form for ’religiøsitet’. Men at en dialog mellem N.F.S. og Halfdan er mulig, skulle være godtgjort.
»Måske kan kirken i dag i kraft af sin blotte eksistens ligefrem symbolisere et slags korrektiv til horisontindsnævring i form af nykapitalisme, materialisme og vækstideologi,« som forhenværende provst for Frederiksberg Peter Holm skrev her i avisen i går. Og præst og samfundsdebattør Sørine Gotfredsen kan i vores »Håbets julekalender« 9. december besvare spørgsmålet: »Hvad er det mest positive, der er sket i Danmark i 2014?« med: »At vi – selv om det er en uoverstigelig opgave – bliver ved med at være så optagede af klimaproblemet. Vi har ikke løsningen, og det går langsomt, men det er lykkeligt, at der er en bevægelse.«
Men er det ikke netop den religiøse forestilling om, at vi – skabt i Guds billede som små stjernesole – er hævet over Jordens materielle begrænsninger, der nu i mere eller mindre ateistiske udgaver er blevet til forestillingen om vores almagt over naturen? Så vi i kraft af (misforstået) naturvidenskab, teknik, globaliseret pengeøkonomi og militær overlegenhed ingen grænser behøver at sætte – for vores nykapitalisme, materielle vækstøkonomi og klimabelastninger.
Da det lille Jesusbarn voksede op, sagde han, at det er de sagtmodige, der skal arve Jorden. Ja, hvem ellers? Hvis der da bliver noget at arve. Vi grådige i vores kongeslotte er som bekendt godt i gang med at lægge den øde.
Glædelig jul.

