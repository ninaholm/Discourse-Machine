At tro på det uforklarlige
Nu om stunder taler man ikke om undere og mirakler, som var de viden, der kan respekteres. Kun det rationelle godtages. Det er en skam, for er det ikke fornuftigt at acceptere, at undere og åndelighed kan være veje til erkendelser, veje til nye ideer og løsninger på nogle af de store kriser, verden står midt i?
Kristne pilgrimme valfarter hele december måned til Fødselskirken i Bethlehem for at tænde julelys og bede på det sted, Jesus Kristus efter sigende blev født. Kirken er en af de ældste i verden og blev i 2012 optaget på UNESCOs Verdensarvsliste.


 Da jeg kom hjem fra Spanien, sagde jeg ikke ret meget til ret mange. Min mand, min mor og mine sønner fik en del at vide. Og en nær veninde, der har været præst. Over for alle andre tav jeg.
Det er ellers ikke, fordi jeg før har manglet ord, opvokset som jeg er i den højere røde mellemklasse med politisk aktive akademikerforældre, Information på langbordet, skolegang i 1970’erne på Bernadotteskolen med gedigen indføring i marxisme og senere en verdslig uddannelse som journalist med deraf følgende evigt fokus på konflikter og konkret bevisførelse for både synspunkter og hændelser.
Men nede i Spanien havde jeg siddet på en bænk og mødt Jesus. Jeg, der end ikke er konfirmeret og på det tidspunkt ikke kunne Fadervor, endsige trosbekendelsen. Jeg, der som de fleste fra mit segment havde parkeret tro som noget, der var fortid og for folk, der ikke vidste bedre og derfor blot blev forført af kirkens magt og vælde. Jeg, der som de fleste af min stand så ned på de mange, der formastede sig til at tro på noget, ingen kan bevise.
Chokket var enormt. Det enkeltmenneske, som har betydet mest for flest i den kultur, jeg er vokset op i, viste sig for mig i mere end et kvarter. Han stod som et hologram halvanden meter foran mig i fuld højde på fliserne i et sakristi i den spanske by Úbeda den 25. februar 2009. Mit syn viste Jesus på en grusvej nær Genesaret sø et års tid inden sin korsfæstelse. Jeg var ikke et sekund ramt af den tvivl, der ellers i alle andre minutter har været dominerende i mit liv. I stedet samtalte jeg roligt med ham på en sær, ordløs måde. Han talte aramæisk, fandt jeg ud af, da jeg senere hørte sproget på tv. Jeg forstod ikke ordene, men meningen var klar nok.
Da jeg kom hjem, begyndte alle spørgsmålene, samtidig med, at euforien rasede i mig. Jeg havde lyn ud fra mine fingre, tabte 15 kilo på få uger og fik at vide af venner og sønner, at der stod et lys omkring mig. Og ja, jeg forsøgte på alle måder at latterliggøre mig selv og affeje det hele som fantasi, men det skete. Og der er ingen lægelig forklaring, ej heller psykiatrisk, psykologisk, alkoholisk, hypnotisk eller andet. Jeg har undersøgt det. Tro mig. Det gør man, når man er udsat for sådan et møde. Hvordan jeg end vendte og drejede det, kunne jeg ikke undslå mig. Jeg havde mødt Jesus.
Nye erkendelser ad nye veje
En ting er, hvad mødet har betydet for mig. Og hvad det betød, at jeg mødte ham igen et år efter. Det er jeg stadig mere end fem år efter ved at finde ud af. Noget andet og voldsommere er, hvad det betyder for et samfund, at vi ikke kan tale om og tro på sådan noget, som er sket for mig.
Noget lignende er sket for andre også, lige siden Jesus blev født i morgen for cirka 2014 år siden, men stort set alle dem, der har vovet at kommunikere om åbenbaringer, syn og mirakler, har været nonner og munke eller andre fra kristne grupper, der har arbejdet i årevis for at komme nær Guds søn. Det havde jeg slet ikke. Jeg kendte ikke det kirkelige sprog og levede ikke med religionens ritualer. Jeg var ikke forberedt, ikke længelsfuld, men kunne blot nøgternt tage imod som et helt almindeligt, verdsligt menneske.
Men hvad med samfundet som sådan? Kan det tage imod denne nye vished? Kan man i dag acceptere et møde i familie med det mellem Maria og ærkeenglen Gabriel, der fortalte hende, at hun skulle føde Guds søn?
Jeg ved det ikke. Jeg bliver næppe brændt på et bål som en heks, men jeg negligeres sikkert hen i et hjørne for sære eksistenser. For jeg ved, at man nu om stunder ikke taler højt om undere og mirakler, som var det viden, der kan respekteres. Det er kun rationelt bevislige hændelser, der godtages. Handlinger, mennesket allerede i forvejen kan forstå og forklare.
Men måske ville det faktisk være fornuftigt at acceptere, at undere og andre lignende oplevelser kan være veje til erkendelser, veje til nye ideer og løsninger på nogle af de store kriser, verden står midt i. Menneskelige, miljømæssige og etiske udfordringer, som efter min overbevisning kræver en anden tilgang end den, der lige nu gribes til, som bare giver mere af det samme, fordi de udspringer af det system, der er problemet. Hvad med ydmygheden, omsorgen og kærligheden – det store håb, som vi bør leve af for vores børns skyld, men som mange er næsten forlegne over at tale om, som også Informations julekalender har vist.
Behov for næstekærlighed
Før mødet ville jeg have argumenteret imod, at Jesus på denne måde direkte kan kommunikere på tværs af årtusinder. Men nu ved jeg, det kan lade sig gøre, og min ydmyge respekt for andre menneskers erfaringer, viden, måder at lære, være og tænke på, er mangedoblet. Den respekt er udsat i et samfund, der mener at have retten på sin side og af andre udnævnes til at være en idealstat med lykkelige mennesker. Især, når vi bryster os af at have fjernet vores tro fra såvel det offentlige rum som vores stuer.
Man kan endda sige, at den protestantiske kirke har medvirket til at gøre den til tider fordømmende fornuft til religion med sit fokus på arbejde, det afdæmpede væsen og et roligt hverdagsfællesskab og dermed det driftssikre samfund. Protestantismen har haft stor værdi som grundlag for velfærdssamfundet, men nu må det være menneskeligt fornuftigt at fremhæve den egentlige mening med dén religion, som otte ud af ti danskere tilslutter sig ved at være medlemmer af folkekirken.
For i dag er de store ord om næstekærlighed slynget ud af effektivitetens hamsterhjul. Ethvert menneskes værdi måles alene i, hvad det kan yde af vækstfremmende arbejde. Selv de svageste hjælpes ikke, blot fordi de har behov. Alle er udsat for mantraet om noget for noget og risikerer at blive en byrde, når de bliver gamle. Og mennesker, der tror på det ufattelige, tier. For hvad er tro værd? Meditation og mindfulness er godt, det øger effektiviteten, men Jesus, hvad gør timer med ham dog godt for?
Stressende mangel på kontrol
Det er svært at argumentere imod den type effektivitet, hvis man ikke tør tro på, at hvert enkelt menneske har en værdi, alene fordi det eksisterer. Eller rettere, hvis man ikke ved, at vi er elsket, uanset hvem vi er. Det er så store ord, at der gik flere år, før jeg formulerede dem så råt som her. Men det var det, Jesus stod i bare tæer og fortalte mig. Så jeg ved det. Og når han gad vise sig for sådan en tidstypisk og dermed altid skeptisk normaldansker som mig, var det vel for at banke ind i hovedet på selv et simpelt nutidsmenneske, at Gud og hans søn er derude og kender og elsker os.
Og så var det vel for at bevise, at vi indeholder noget, vi ikke selv kan styre. Noget, som transcenderer uddannelse, køn, opvækst, national- og klassetilhørsforhold med mere. Noget, der ikke kan optjenes adgang til via karriere og knokleri. Noget, der kan komme til os, uafhængig af om vi forfremmes, tjener flere penge eller har den rette adresse eller tro. Noget, der er ude af vores hænder. Ude af vores kontrol. Dét er stressfremkaldende for mange at forestille sig. Så måske er det ikke sært, at de også beder sig selv tie stille, hvis ord og tanker om tro melder sig alt for klart.
Der er mange debatter at tage om troens rolle i Danmark anno 2015, og der tages lykkeligvis også flere og flere i de her år, men jeg vil have gang i den helt store samtale om, hvad Jesus har at sige om den måde, vi lever på i dag. Han sætter spørgsmålstegn ved selve meningen med det vækstsamfund, vi har skabt. Det er ikke en diskussion, der kun skal tages søndag formiddag i kirken. Alle debatter ville have godt af, at man tog Guds søn med som samtalepartner. Lad os finde modet til at gøre det.
Charlotte Rørth er journalist og forfatter. Hendes bog ’Jeg mødte Jesus’ udkommer på Informations Forlag den 30. januar 2015

