Tivolifar på retur
Der grund til at glæde sig over, at forældreansvarsloven virker efter en af sine hensigter, nemlig at flere børn har fået muligheder for at bevare kontakten og have et veludviklet forhold til deres far


 Den udskældte forældreansvarslov fra 2007, der pålagde skilsmisseforældre at samarbejde og gav fædre flere rettigheder, er bedre end sit rygte. Det bør politikerne være opmærksomme på, når de til efteråret skal revidere den nye lov, og ikke lade sig rive med af det massive råbekor fra kvinde- og børneorganisationer, der har kritiseret loven.
I en ny SFI-rapport, der er et led i evalueringen af loven, er der nemlig en glædelig overraskelse gemt bagerst på side 217. Den tidligere så udbredte tivolifar, der havde børnene hver anden weekend, mens mor fik tildelt forældremyndigheden, er nemlig på retur. Eksempelvis havde 9 ud af 10 skilsmissebørn i 2007 ifølge cpr-oplysninger bopæl hos deres mor. I 2010 er det knap tre ud af fire børn (72 pct.). »Står disse tal til troende, er der tale om en væsentlig ændring i favør af en mere ligelig fordeling mellem mødre og fædre,« konkluderer undersøgelsen. Det bemærkelsesværdige er, at der ikke er sket en stigning i antallet af sager, som ender i konflikter mellem forældrene. Ganske vist er der flere ting, forældrene som følge af den nye lov kan strides om, f.eks. bopæl og samvær. Men konfliktniveauet er det samme som for ti år siden, påpeger SFI-forsker Mai Heide Ottosen.
At forældreansvarsloven ikke gør forældrene bedre til at samarbejde, kan ikke komme bag på nogen. Folk bliver ikke bedre til at samarbejde, fordi de får en dom om, at de skal dele forældremyndigheden. Den gruppe børn, der lider under forældrenes konflikt, skal have mere hjælp f.eks. i form af støtte til konfliktmægling mellem mor og far. For de andre børns vedkommende er der grund til at glæde sig over, at forældreansvarsloven virker efter en af sine hensigter, nemlig at flere børn har fået muligheder for at bevare kontakten og have et veludviklet forhold til deres far. Det aspekt bør belyses endnu grundigere i forbindelse med den endelige evaluering og ikke gemmes sidst i en rapport. meth

