Frisindets moralske panik
De frisindede er ligeså krænkende som de bornerte. Og det evige moralske debatter mellem de to fronter fjerner opmærksomheden fra virkelige problemer som klasseforskelle, ulighed og kritik af det normale
Diskussionen om sexarbejdere bliver fastlåst i to moralske positioner, som begge er stærkt normative. Og så slipper vi for at lytte til dem, der arbejder som sexarbejdere, skriver dagens kronikør. Her en demonstration for sexarbejderes rettigheder i Københanvn.


 I Information kan man i disse dage læse om ’den nye bornerthed’ eller ’puritanismen’, som henviser til, at der »skal mindre til, før vi føler os krænkede.«
For eksempel henviser Christian Graugaard til større og mindre moralske panikker, som tegner denne ’nye bornerthed’: Bøsser der boller i parker eller på rastepladser, nøgne børn og nøgne voksne i forskellige offentlige og private sfærer, pornografi og angst for pædofili (28. juli). Men er en sådan ’bornerthed’ virkelig ny? Er der virkelig tale om en modbølge mod 1970’ernes fejring af frisindet?
Jeg voksede op i 1970’ernes og 1980’ernes Jylland. Der var altså hverken bunkepul, nøgenhed eller grænsesøgende seksuelle eksperimenter dér i Hadsten mellem Århus og Randers. Jeg identificerede mig som bøsse, men turde ikke sige noget – og jeg kunne ikke finde andre bøsser. Hverken i parker eller på rastepladser, på tv eller biblioteket. 1970’ernes nye politiske vinde forandrede uden tvivl den politiske virkelighed, men at det var et frisindets paradis, er lige kækt nok.
Det er ingenlunde nyt, at kommuner og direktorater, bekymrede mødre og homofobiske heteromænd panikker over bøssesex i parker og på rastepladser. Det er heller ikke nyt at sådanne praksisser forsøges begrænset og anses som noget, der ikke hører til i offentligheden – som forbeholdes børnefamilierne. Det nye er måske, at bøsserne ikke finder sig i det mere. Og at deres brok kommer i aviserne.
Moralske panikker om porno og nøgenhed – og alle mulige former for panikker, der omhandler børn og sex – har præget den vestlige videnskab, politik og offentlighed siden opfindelsen af det moderne menneske. Det er ingenlunde nyt. Og kan man sige, at der er en stigende bornerthed, når vi tænker på nye medieformer som reality-tv, internet-amatørporno og webcamshows? Når skel mellem det offentlige og det private er fundamentalt forandret siden 1970’erne – hjulpet på vej af Twitter, Facebook, Cam4, Youtube, mobiltelefonkameraer og webcams?
To moralske positioner
Det nye er måske snarere, at der nu med jævne mellemrum opstår nye moralske panikker over netop moralske panikker. På den ene side står de mere konservative, der ofte føler sig krænkede, og at marginaliserede gruppers praksisser er farlige, truende, gammeldags, perverse. You name it.
På den anden side har vi de såkaldt progressive kræfter – de frisindede. Dem som hylder fremskridtet. Og som elsker at kneppe og at andre gør det. Ofte med henvisning til de gode gamle dage, hvor hippierne kunne bolle over det hele, og damerne svingede brysterne, mens mænd luftede bollerne.
Diskussion ender således i et spørgsmål om moralsk frisind. Synspunktet om, at frisind er en værdi, vi skal værne om, modstilles en mere traditionel moral, der værner om gode borgerlige dyder og seksualmoral – eller i hvert fald om det normale.
Problemet er, at diskussionen bliver fastlåst i to moralske positioner, som begge er stærkt normative. I den mangeårige debat om sexarbejde har vi for eksempel en normativ såkaldt feministisk position, der finder sexarbejde skadeligt, farligt og ønsker det fjernet fra jordens overflade – fordi sex handler om kærlighed og ikke penge, og kroppen er så ren. På den anden side har vi folk, der er forargede over puritanismen hos dem, som er forargede over sexarbejderne. De synes, det er dumme feminister, hvis seksualmoral ikke er fri. For hvem kan ikke – i frisindets navn – have lyst til at besøge en sexarbejder? Det er måske endda min ret, som Jørgen Leth betegnede sin race- og klassemæssigt privilegerede position. Og hvis sexarbejderne ikke kan lide det, kan de jo bare lade være.
Vi ender i en debat mellem såkaldt puritanere og frisindede. Og så slipper vi heldigvis for at lytte til dem, der arbejder som sexarbejdere. De kan forblive objektet for en moralsk diskussion om, hvem der er de progressive og reaktionære. Og vi slipper for at forholde os til, hvordan global ulighed og brutale immigrationslove tvinger store grupper til at immigrere på stadig mere umenneskelige vilkår.Også kritikken af kapitalisme forsvinder: At arbejde sjældent er et frit valg. At sexarbejde, som alle andre former for arbejde i en kapitalistisk økonomi, er tvunget – at vi ikke frit kan vælge mellem forskellige arbejder, og at vi slet ikke kan lade være med at arbejde. Og ligesom i alle andre former for sikring af arbejdere under de strukturelle betingelser, er organisering, solidaritet og rettigheder vejen til bedre vilkår. Ikke forbud eller drømmerier om sexarbejde som symbol på frisind.
Således geninstallerer de to positioner den neoliberale fantasi om frit valg, og det slogan, som både socialdemokratiske og borgerlige regeringer har brugt til at demontere velfærdsstaten: Du kan, hvis du bare vil. Klasseforskelle, strukturel ulighed og kritikker af det normale forsvinder til fordel for en moralsk diskussion.
Panikkens konsekvenser
Hvad er konsekvensen af traditionel moralsk panik? Når folk og medier forarges over, at den 15-årige dreng Caspian får fjernet sine bryster, er det ret nemt at se, at en sådan moralsk panik opdrager os til at gøre vores køn på den måde, staten dikterer. Og samtidig så behageligt minder os om, at det køn, vi har, er det helt rigtige!
Når kommunen skærer buskene ned, mindes vi om, at det perverse er der hos bøsserne og ikke her hos os. Og når majoriteten går i selvsving over religiøse mindretals omskæringspraksisser, får vi nok engang konstateret, at flertallet altid har ret, og at flertallets penisser er mere naturlige, følsomme og helt rigtige!
Frisindets moralske panik over andre moralske panikker operer på samme måde. De definerer også, hvad der er rigtigt, og hvad der er forkert. Det er således interessant at reflektere over, hvad frisindet etablerer som det forkerte.
Som vi har set det i debatten om omskæringer, etableres frisindet som særligt moderne modsat ’stenalderreligioner’, som en læser skrev i en kommentar på politiken.dk. Videnskaben bakker op: Læger og eksperter i krop og sex fortæller os om de brutale bivirkninger og skader omskæring medfører. Det er nemlig majoritetens privilegium at definere, hvad der er en sund krop, et godt sexliv og en naturlig penis.
Frisindets påbud
Fortællingen om frisind er således en majoritets-normativ fortælling, der understøtter både neoliberale fantasier og den vedvarende udgrænsning af religiøse og raciale mindretal i Danmark. Hvis vi vil kæmpe imod meget entydige normer og assimilatoriske reguleringer af menneskers praksisser, skal vi ikke læne os op af et moralsk påbud om frisind, som blot installerer nye former for normer og udgrænsninger.
Når vi strander i fortællingerne om enten frisind eller bornerthed, så misser vi muligheden for at se, hvordan begge fortællinger samarbejder om at producere normative former for seksuelle, religiøse, kønnede og kropslige praksisser.
Min kritik af begge former for moralsk panik bygger ikke på en illusion om et normløst samfund. Det er nærmere en bestræbelse på at tænke i normer, som ikke foreskriver entydig tilslutning til enten ’bonerthed’ eller ’frisind’. Det kunne være en idé at vende sig til de former for modstand og identitet, som ikke lader sig reducere til enten/eller – og måske, bare for én gang skyld, lytte til dem, som bliver objekt for diskussionerne.
 
Michael Nebeling Petersen er ph.d.-studerende ved Center for Kønsforskning på Københavns Universitet

