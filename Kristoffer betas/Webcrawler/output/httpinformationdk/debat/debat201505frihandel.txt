Frihandelsdebat bør baseres på fakta, ikke frygt
Bekymringerne om frihandelsforhandlingerne (TTIP) mellem EU og USA fylder meget i Informations spalter. Jeg lytter til kritikerne, men det fremmer ikke debatten, når den baseres på frygt, der bliver til myter


 Modstanderne af TTIP mener, at forhandlingerne er hemmelige og føres på vegne af multinationale selskaber. At en aftale vil føre til lavere standarder og fri adgang til at sagsøge EU og USA, hvis lovgivningen går mod deres profit. I en kampagnefilm fra ngo’en AfrikaKontakt fremstilles forhandlingerne i form af to tykke kapitalister med euro/dollars-armbind, der giver hinanden et håndtryk hen over Atlanterhavet.
Jeg vil opfordre til, at Information, AfrikaKontakt og andre i højere grad baserer deres omtale og aktiviteter på fakta, så danskerne får et sagligt grundlag at tage stilling ud fra.
Stor åbenhed
En sejlivet myte er, at TTIP-forhandlingerne er hemmelige. Det er ikke rigtigt. Der er formentlig tale om de mest åbne frihandelsforhandlinger nogensinde. Ved den seneste forhandlingsrunde har EU og USA, som ved de øvrige forhandlingsrunder, inviteret offentligheden indenfor til briefinger og meningsudvekslinger.
På EU-Kommissionens hjemmeside kan man finde en lang række dokumenter, der forklarer og afslører EU’s forhandlingsposition – noget som i de fleste forhandlinger ville være utænkeligt. Der er sågar adgang til dokumenter, der for få måneder siden var hemmeligstemplede.
Og nej, det passer ikke, at der er tale om lækkede dokumenter, som Kommissionen nu har været tvunget til at offentliggøre.
Der er plads til endnu flere gode initiativer i åbenhedens navn. Men hvis man påstår, at TTIP-forhandlingerne hemmeligholdes, så taler man imod bedre vidende og misinformerer sine læsere.
Tidssvarende ISDS
En anden sejlivet myte er, at virksomhederne får en særdomstol til at omgøre politiske beslutninger, der truer deres investeringer.
Det er rigtigt, at investeringsbeskyttelse og ISDS (investor-to-state dispute settlement) formentlig er det mest kontroversielle emne i TTIP. Det til trods for at ISDS indgår i mere end 1.400 EU-aftaler og har eksisteret i 50 år.
ISDS er kort fortalt et middel til at håndhæve aftaler, der handler om investeringsbeskyttelse. ISDS giver mulighed for, at en udenlandsk investor kan få en sag prøvet ved en international voldgift, hvis virksomheden udsættes for f.eks. ekspropriation af ejendom uden passende erstatning eller diskrimination.
Kritikerne fremhæver en række endnu ikke afgjorte ISDS-sager for at føre bevis for systemets uhyrligheder. Det holder selvfølgelig ikke. For hvad hvis staterne vandt sagerne? Er ISDS så i orden?
Jeg ønsker forbedringer af ISDS. Vi skal have en tidssvarende ISDS-mekanisme til erstatning for den, der snart er 50 år gammel. Det får vi med TTIP. En ISDS, der sikrer staternes ret til at regulere, sikrer det rigtige samspil mellem nationale domstole og ISDS, og som reformerer og moderniserer de regler, der styrer voldgiftsinstitutterne. Det har både danske og udenlandske virksomheder gavn af.
En tredje sejlivet myte er, at TTIP vil sænke europæiske standarder. Det passer ikke. Kernen i TTIP er forhandlingerne om regler, standarder, og hvordan vi tager hensyn til hinanden i lovgivningsprocessen. Kort fortalt er rationalet, at vi kan gøre handlen mellem kontinenterne lettere, smidigere og billigere, hvis vi samarbejder og skeler til hinandens systemer. Her ligger et enormt stort økonomisk potentiale, hvis man bliver enige om en tilstrækkelig ambitiøs aftale.
Lad mig give et eksempel. Den danske virksomhed Termonova producerer rullevogne til fødevarer. Deres produkter er godkendt i Europa. Kun i USA stilles høje krav, men desværre anerkender europæere og amerikanere ikke hinandens standarder. Da virksomheden er relativt lille, har den måttet sande, at det amerikanske marked ikke er rentabelt, fordi omkostningerne ved at gennemgå de amerikanske tests er for høje.
Der findes en uendelig række eksempler på den slags uhensigtsmæssigheder, hvor TTIP vil betyde et langt bedre samarbejde. Der forhandles også om at sætte høje standarder på områder såsom arbejdstagerrettigheder, miljø og klima.
Vi bestemmer standarder
Kritikerne fokuserer desværre kun på de områder, hvor man ikke eller kun i mindre omfang kan samarbejde. Fødevarestandarder fremhæves ofte. Argumentet er, at vi risikerer at lande på laveste fællesnævner. Men igen og igen har jeg og mine europæiske kolleger understreget, at TTIP ikke vil sænke disse standarder.
Kritikerne reagerer på én af to måder; enten tror de ganske enkelt ikke på vores forsikringer. Eller også indvender de, at den blotte eksistens af en samarbejdsmekanisme vil føre til lavere standarder.
Men sagen er, at vi selv bestemmer niveauet på vores standarder. Også efter at en eventuel TTIP-aftale er trådt i kraft. Forhandlingerne har fokus på at opnå bedre muligheder for at samarbejde, der hvor vi ønsker det – ikke en forpligtelse til at samarbejde på alle områder.
Mogens Jensen (S) er handels- og udviklingsminister.

