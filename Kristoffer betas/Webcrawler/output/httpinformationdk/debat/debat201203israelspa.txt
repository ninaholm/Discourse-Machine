Israels partnere for fred
Mange israelere opfatter Det Arabiske Forår som en trussel. Alting var bedre, dengang despotierne hold terrorbalancen ved lige, lyder det. Men faktisk kan omvæltningerne meget vel vise sig at være en fordel for israelerne, hvis de er villige til at komme freden i møde
Israelske politimænd blokerer indgangen til al-Aqsa moskeen. Det Arabiske Forår har givet israelerne en stor chance for at skabe mere fred – både på hjemmebanen og i forhold til nabolandene. Men fra officielt hold anses forandringerne i de arabiske lande først og fremmest for at være en trussel mod Israels sikkerhed.

For et år siden deltog jeg i en konference ved Hebrew University i Jerusalem om Det Arabiske Forår. Det var kun halvanden måned efter Mubaraks fald, og da jeg i frokostpausen den 15. marts åbnede Youtube-links fra syriske venner kom der noget så utænkeligt som protester i Damaskus op på skærmen.Alt syntes muligt. Men inden for i konferencesalen var stemningen overvejende pessimistisk. De israelske deltagere – en blanding af mellemøstforskere, journalister og folk fra sikkerhedstjenesten, hæren og regeringen – var bekymrede for den nye regionale situation. Set fra et israelsk synspunkt var autokratiske ledere som Mubarak garanter for en slags regional balance, hvor man kendte sine venner og fjender, og hvor stærkt antiisraelske befolkninger blev holdt i skak af sikkerhedsstater. Som en af forskerne sagde:»Vi er omgivet af folk, der hader os, og nu har de folk fået adgang til magten. Demokrati er en god ting, men for os i Israel er det skræmmende at se nye fronter åbne sig op«.Israel i vinterhiHer et år senere hersker den samme pessimisme i Israel og i store dele af Vesten. Islamister har vundet valgene i Tunesien og Egypten og der er udbredt ustabilitet. Mange israelere antager et mere dystopisk synspunkt, der bliver formuleret af deres premierminister Benjamin Netanyahu: »Araberne bevæger sig bagud, ikke fremad. Deres forsøg på at reformere er dødsdømt og farligt.«Den israelske regerings svar på opstandene har været at udvide forsvarsbudgettet, oprette sikkerhedsbarrierer ved grænsen til Jordan og Egypten, og udvide bosættelserne på Vestbredden og i Østjerusalem.Israelerne føler sig truet af et nyt Holocaust. De oplever hverken at have samtalepartnere eller mulighed for fred. Til gengæld er der blindt had, råb om jøderne i Middelhavet, muslimsk fanatisme, selvmordsbomber, Katusha-raketter fra nord, Qassam-missiler fra syd.Denne dystre fremstilling af Israels arabiske naboer har formet Israels sikkerhedspolitik siden den anden Intifada i starten af 00’erne. Det eneste at gøre, er at bygge en mur af overvældende militær magt. Som kommentatoren Barak Ravid skrev i det israelske dagblad Haaretz for nylig, er Israel gået i vinterhi og venter på at stormen blæser forbi.Fred er for nyttige idioterDenne forestilling om at tilhøre en frontlinjestat sidder på rygmarven af den israelske befolkning. Fordi man lever i et barskt kvarter, som Netanjahu udtrykker det, må man forskanse sig bag det, den israelske historiker Avi Shlaim har kaldt »Jernmuren«, og møde magt med ti gange mere magt.Hamas’ selvmordsbomber og raketangreb har gjort deres til, at flertallet af israelere opgav freden. Nu sover den israelske bjørn vinterhi bag jernmuren og venter på, at den arabiske vinter er slut.Fred var en engang en mulighed, det var dengang inden mordet på Premierminister Rabin i 1995 og den efterfølgende afsporing af fredsprocessen. I dag er freden kun de nyttige idioters illusion.Det første man må gøre, hvis man vil forstå regionens udfordringer i 2012, er at anerkende hvor dybt denne frygt stikker, ikke blot hos det som vi kalder den israelske højrefløj, repræsenteret af Likud og de religiøse partier, men også hos ’venstrefløjen’, repræsenteret af arbejderpartiet og Kadima. Venstrefløjen i gåseøjne, fordi der set fra et palæstinensisk perspektiv ikke længere findes en venstrefløj, der tager det på sig at gøre opmærksom på besættelsen, de daglige ydmygelser af palæstinensere eller det dybe etiske morads, som Israel befinder sig i og som selvfølgelig må adresseres, hvis en varig løsning skal findes.Det andet man må gøre, er at vise, hvorfor Netanyahus analyse er fejlagtig.Alle er enige om, at de arabiske opstande bringer store udfordringer med sig. Men der er langt derfra og til at mene, at det går tilbage for araberne, eller at det muslimske broderskabs flertal i Egypten er lig med demokratiets endeligt. Den slutning er en forvrængning af de verdenshistoriske forandringer, regionen har gennemgået det sidste år.Udfordringerne ændrer ikke ved, at store dele af de arabiske befolkninger har rejst sig imod despoti og modigt kæmper for deres civile rettigheder. Deres mål er parlamentarisk demokrati.Omvæltninger truer ikkeDet er forkert at tro, at de nye islamistisk-dominerede regeringer nødvendigvis truer Israels sikkerhed.Det muslimske broderskab i Egypten har erklæret, at de ikke vil rokke ved fredsaftalen med Israel. Samtidig har opstanden i Syrien fået Hamas til at kappe sine bånd til Damaskus og åbne kontor i Doha. Hamas’ leder Khaled Meshaal virker langt mere pragmatisk indstillet nu, hvor man har brudt med Iran og Syrien. Under Qatars vinger er det sandsynligt, at Hamas fortsætter den forsoningsproces med Fatah, der blev indledt i maj sidste år. Set med den israelske regerings øjne, kan det muligvis opfattes som en trussel, men på den anden side betyder det, at Hamas næppe vil reagere militært på et israelsk angreb mod Iran eller Hizbollah.Som et direkte resultat af opstandene er ’modstandsaksen’ svækket betydeligt. Hizbollahs våbenleverancer gennem Syrien er truet, og dets leder Hassan Nasrallah har muligvis begået sit livs strategiske fejltagelse ved at give organisationens fulde støtte til Syriens præsident Assad og dermed undsige de folkelige opstande. Hvis han fastholder støtten, vil Hizbollah ende på den forkerte side af historien.Tid til at forlade hietHvad er det lige, den israelske bjørn skal vente på, før den kan vågne af sit vinterhi? At Mubarak og Ben Ali gør comeback og alt bliver som før? At Israels naboer langt om længe accepterer bosættelserne? At islamisterne forsvinder fra det politiske landskab? Det kommer ikke til at ske.Fred er en mulighed, hvis Israel tager de første skridt og viser villighed til at leve op til de aftaler, der blev indgået gennem 1990’erne. Hvis israelerne anerkender deres ansvar for den palæstinensiske befolknings situation, vil det styrke de palæstinensiske politikere, der ønsker en fredelig løsning og anerkender Israels eksistens.Israel vil aldrig blive elsket af de arabiske befolkninger. Men den eneste vej til at blive en del af regionen går gennem en helhjertet indsats for at skabe en retfærdig og varig fred med palæstinenserne. Det kan skabe grundlaget for stabile relationer med deres naboer i det nye regionale landskab, der toner frem fra Det Arabiske Forår.Planen for sådan en fred eksisterer. Den indebærer en palæstinensisk stat i Gaza, Østjerusalem, og 95 pct. af Vestbredden. Det kan kun blive virkelighed, hvis Israel tager skridt imod ophævelse af bosættelser i stedet for at bygge nye.FredsmagerneHeldigvis deler jeg denne vision med en række israelere. Jeg var taget til konferencen i Jerusalem, netop fordi jeg var nysgerrig efter at vide, hvordan israelerne reagerer på de arabiske opstande.En af dem jeg mødte var Nimrod Goren, en mellemøstforsker med en fortid i militæret. Han grundlagde sidste år tænketanken Mitvim, der arbejder på at skabe et alternativ til Israels sikkerhedspolitik baseret på strategiske studier, der undersøger muligheden for fred med palæstinenserne og de arabiske naboer.Modsat Shlaim, der er en typisk intellektuel kritiker uden opbakning i det politiske establishment, har mange af Mitvims medlemmer kontakter opadtil i systemet. Deres skribenter har inden for de sidste måneder blandt andet argumenteret for at sende israelsk nødhjælp til Syrien, og for en ny sikkerhedspolitik baseret på en alliance af demokratier i Mellemøsten.Disse stemmer findes altså også i den israelske debat. De er ikke nyttige idioter, men vores og arabernes partnere for fred.I Haaretz kan man læse skribenter med en dyb viden om arabiske samfund, så som Meron Rapoport, Elie Podeh og Zvi Bar’el, der alle peger på koblingen mellem frihed for arabere og israelere.Udfordringen for disse intellektuelle er at skabe et politisk alternativ, der kan give Israels naboer tro på, at man rækker ud, og at man er indstillet på at finde en løsning, der giver palæstinenserne en stat. Derfor er det særlig arbejderpartiet og Kadima, som Mitvim henvender sig til.Det er for nemt og for trist at acceptere Netanjahus kyniske pessimisme og lade Israel grave sig dybere ned i sin egen skyttegrav.Sune Haugbølle er adjunkt ved Institut for Tværkulturelle og regionale studier på Københavns Universitet
