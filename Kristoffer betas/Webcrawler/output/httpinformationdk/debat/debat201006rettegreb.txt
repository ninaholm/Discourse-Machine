Det rette greb på det forkerte tidspunkt
I 1984 gav det god fornuft at skabe statsfinansieret konkurrence til public service-radio. Men i 2010 er det snarere sænkelse af koncessionsafgifterne og en dato for lukning af FM-nettet, der mest effektivt kan skabe ny energi og bevægelse i radiobranchen


 Set fra norsk radiobranche må det påkalde sig interesse, at Danmark har fået en ny kulturminister, som er optaget af radiomediet og aktivt iværksætter nye initiativer, fordi han tror, de kan skabe større grokraft i branchen. Da stærkere konkurrence i reglen fører til, at alle parter skærper og fornyer sig, er det let at have sympati for det overordnede mål med det nye danske medieforlig - nemlig at bidrage til, at DR bliver påført en øget konkurrence også på nyheder, debat, fakta og kulturstof i radioen.
De midler, som tages i brug, hører imidlertid hjemme i 1980'erne.
Intern konkurrence
Kulturminister Per Stig Møller vil oprette en ny radiokanal, som skal konkurrere med DR's P1. Den skal sende på den frekvens, som bliver ledig med lukningen af DR P2 og modtage 100 millioner kr. i statsstøtte til gengæld for at påtage sig public service-forpligtelser og afstå fra at sælge reklamer.
En sådan kanal findes allerede i Norge. Det er dog ikke P4 Radio Hele Norge, som Møller bl.a. selv henviser til som forbillede for sit kanalprojekt, men derimod NRK P2, som blev startet tilbage i 1984. Udviklingen af de to kanaler er et interessant bagtæppe for den aktuelle debat om det danske medieforlig.
Per Stigs meningsfælle Lars Roar Langslet blev kulturminister i den Høyreregering, som kom til magten i Norge i 1981. Han havde opløsning af NRK-monopolet som sin vigtigste mærkesag, men dengang var der endnu ikke politisk flertal for at åbne for reklamefinansierede kanaler uden for NRK. Så Langslet gik efter det næstbedste. Han oprettede P2 som en ny NRK-kanal, der fik til huse i Trondheim med en konservativ avisredaktør som chef og udstyret med klart mandat til at konkurrere med det gamle Oslo-baserede NRK P1. Jeg var selv med til at opbygge dén kanal. Vi oplevede nærmest os selv som en guerillaorganisation, som skulle bevise, at der kunne produceres mere, bedre og mere nyskabende radio for pengene end i gamle P1.
NRK havde brug for en fornyende impuls, og den gang kunne en sådan kun komme fra statspåtvunget intern konkurrence. Langslet indså det, gennemførte det, og resultatet blev en succes. Det var det rette greb til tiden.
Ekstern konkurrence
Monopolopløsningen fortsatte. I 1993 skiftede fokus for alvor fra NRK-intern til ekstern konkurrence. Det var året, da P4 kom til med landsdækkende, reklamefinansierede radioudsendelser.
Ved udbuddet af radiokoncessionen traf de norske myndigheder en disposition, som har ført til, at kommerciel radio har fået en langt stærkere stilling i Norge end i Danmark. Den bestod i at tildele koncession ud fra en skønhedskonkurrence med tilbudt samfundsnytte som udvælgelseskriterium - og ikke gennem en auktion til the highest bidder som i Danmark. Derved fik P4 et meget gunstigt udgangspunkt med lav koncessionsafgift, overkommelige public service-forpligtelser og privilegiet ved at være eneste landsdækkende radiokanal med reklamer i ti år. Kanalen erobrede rask væk en markedsandel på 20 procent og tjente gode penge. Som indarbejdet mærkevare klarede P4 sig fortsat fint, da der kom endnu en landsdækkende reklamekanal i 2004 (Kanal 24, nu Radio Norge). I dag ligger den kommercielle sektors markedsandel på 33 procent mod 67 procent tilsammen for NRK's tre hovedkanaler. Til sammenligning har kommerciel radio i Danmark en markedsandel så lav som 20 procent, mens DR sidder på de 80 procent.
Flerkanalskonkurrence
I dag fremstår P4 som en jævnbyrdig konkurrent for NRK over for aldersgruppen under 50 år på mainstreammusik og lettere magasinprogrammer. Men i forhold til de ældre lyttere og de mere ressourcekrævende produktioner er NRK langt mere enerådende. Én grund til dette er, at hvor de kommercielle aktører må tilfredsstille alle sine lyttere gennem samme kanal, kan NRK skræddersy sine tre hovedkanaler til forskellige målgrupper. Den konkurrencefordel kan dog blive udjævnet, når overgangen til den digitale radiodistribution, som vil tidoble kanalkapaciteten, bliver ført ud i livet. Derfor bakker kommercielle aktører i Norge og Sverige op om en hurtig overgang for at få mulighed for at konkurrere på mere lige fod med NRK og SR. Herefter vil det også blive interessant for de kommercielle kanaler at konkurrere om kulturstoffet.
Nationale radiomarkeder er forskellige, men her er de greb, som har fungeret vitaliserende i Norge:
- Intern konkurrence inden for NRK ved udgangen af monopoltiden
- Fokus på ekstern konkurrence ved at opbygge en bæredygtig kommerciel radiosektor
- Lav eller ingen koncessionsafgift for frekvenskapacitet for kommercielle aktører
- Tidlig varsling om en lukkedato for FM om en fem års tid og en hurtigst mulig overgang, når omstillingen sker (sådan forløb overgangen til digital tv, og noget tilsvarende diskuteres nu inden for digitalradio.)
Rolf Brandrud er norsk radioekspert

