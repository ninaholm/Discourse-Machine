Utopien om det frie marked

Beskæftigelsesaktørerne bliver med den førte politik for fokuseret på at skubbe de ledige ud i job uden at skelne til uddannelsesniveau og kompetencer. Arkiv


 I 2002 blev der med Flere i arbejde indgået et politisk forlig om beskæftigelsesindsatsen, hvor der blev åbnet op for muligheden for at inddrage andre aktører i beskæftigelsesindsatsen. Daværende beskæftigelsesminister, Claus Hjort Frederiksen, konkluderede  i 2004, at sejren var i hus:
»Jeg kan ikke komme i tanke om et fortilfælde i dansk politik, hvor der på så kort tid er lykkedes at skabe et så stort marked helt fra grunden. Et marked, der oven i købet allerede nu yder på samme niveau som den statslige Arbejdsformidling [] Andre aktører er kommet for at blive.«
Meget tyder imidlertid på, at regeringen enten har glemt alt om hvad et frit marked er for en størrelse, eller simpelthen blot har brugt andre aktører til at føre liberale politik.
Den seneste udløber af Flere i arbejde er det netop overståede Serviceudbud 2006, og resultaterne er alarmerende, da regeringen har sat markedsvilkårene for udbud og efterspørgsel ud af drift og i stedet styrer gennem kontrakter, hvor aktørerne ikke overlades megen rum til selv at prioritere tilbuddene til de ledige. De private aktører fungerer stort set som regeringens forlængende arm.
Af udbudsmaterialet fremgår det, at aktørerne skal have fokus på hurtigste vej tilbage i beskæftigelse, hvilket regeringen motiverer til gennem en 75/25 pct. refusionsordning og en beløbsramme på ca. 23.000. kr. pr. ledige. Dvs. at hvis den ledige kommer i job inden et år, udløses hele beløbet, ellers kun de 25 pct. Problemet er, at aktørerne bliver for fokuseret på at skubbe de ledige ud i job uden at skelne til uddannelsesniveau og kompetencer. Dertil kommer, at en hurtig søgning på jobindsats.dk viser, at uddannelse og opkvalificering siden 2002 er sat på smalkost, da det er begrænset, hvor meget uddannelse aktørerne kan købe for 23.000. kr., når f.eks. et kørekort til bus koster knap 30.000. kr. Regeringen sidder således for bordenden for det såkaldte frie marked og svinger den liberale taksstok.
De private aktører kan derfor dårligt klandres for deres indsats, da de blot leverer den vare, Beskæftigelsesministeriet efterspørger. Men det er foruroligende, at oppositionen har ladet denne udvikling foregå i snart otte år, hvilket må betragtes som en genistreg fra Hjort Frederiksen side, da styringen af andre aktører ikke foregår i folketingssalen, men alene er indviklet forvaltningsteknik overladt til embedsmænd i ministeriet.
Indtil oppositionen får øjnene op for denne nye styring af beskæftigelsespolitikken fortsætter regeringen, nu med Inger Støjberg i spidsen, med at udvande begrebet arbejdsmarkedspolitik, indtil årsagen til arbejdsløshed udelukkende forstås inden for rammerne af beskæftigelsespolitik. Beskæftigelsespolitik er i den forbindelse en indsnævring af politikken, hvor videreuddannelse og opkvalificering af de arbejdsløse nedprioriteres og i stedet overlades til en individuel forhandling ude på virksomhederne.

