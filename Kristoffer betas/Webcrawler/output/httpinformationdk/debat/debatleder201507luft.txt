Luftsyge
LEDER


 De seneste ugers stadig mere optrappede konflikt mellem irske Ryanair og den danske fagbevægelse er lige så simpel, som løsningen er kompliceret: Er et internationalt lavprisflyselskab forpligtet til at indgå dansk overenskomst, hvis deres fly og personale har base i danske lufthavne?
Foreløbig har arbejdsretten fastslået, at LO er i sin gode ret til at skride til faglige aktioner og blokader mod det irske flyselskab. Forleden meddelte fagbevægelsen, at den vil iværksætte sympatistrejker og blokader i lufthavnene i Billund og Aarhus. Men det løser i sig selv ikke noget problem.
Tværtimod bebudede Ryanair fredag som en direkte reaktion, at selskabet fra tirsdag i den kommende uge vil flytte deres flybase fra Københavns Lufthavn til Kaunas i Litauen. Ryanair vil dermed fortsat flyve på ruter til og fra København, men flyene vil bare have base i Litauen.
Når Ryanair kan sælge billetter langt billigere end andre discountselskaber, skyldes det netop, at kabinepersonalet får en så ringe løn og arbejder under så usle vilkår, at de må sælge flasker indsamlet i kabinen eller låne penge af deres forældre for at klare til dagen og vejen. Denne virkelighed blotlagde DR forleden på baggrund af anonyme interviews med nuværende Ryanair-ansatte. Flyselskabets reaktion på oplysningerne tjener som glimrende illustration af, hvor vigtigt det er med ordnede forhold på arbejdsmarkedet: Først affejede den irske ledelse de ansattes udsagn som løgnagtige, hvorefter det hed: Hvis ansatte i Ryanair er utilfredse, kan de jo bare sige deres job op!
Ryanair udøver i disse dage anskueligheds-undervisning i det grundlæggende problem med social dumping. Hvis ét land siger fra, flytter problemet bare videre til et andet. Fra Danmark til Litauen, fra København til Kaunas.
Fuldstændig korrekt er det derfor, når sammenslutningen af europæiske fagforbund, The European Trade Union Confederation, i denne avis fredag slog fast, at de enkelte nationers problemer kun kan løses med internationale minimumaftaler for løn og arbejdsvilkår. Det er ikke nødvendigvis en løsning, men det kan forhåbentlig være begyndelsen til en løsning.
Ellers risikerer arbejdskraftens og kapitalens frie bevægelighed stik imod den politiske hensigt at skabe social nød. Det europæiske projekt risikerer dermed i sidste instans at miste sin legitimitet. Der er meget på spil i luftrummet over Danmark.

