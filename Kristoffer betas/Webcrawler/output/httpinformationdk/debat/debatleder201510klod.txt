Klodsede Lego
LEDER


 Så er det op på loftet og rode i ungernes efterladenskaber. Den kinesiske kunstner og menneskerettighedsaktivist Ai Weiwei modtager nu private Lego-donationer til et nyt værk. Ai Weiwei, der har siddet i husarrest i Kina i årevis på grund af sin kritiske kunst, anklagede på Twitter fredag den danske Lego-koncern for »censur og diskrimination«. Lego havde nemlig afvist at sælge et større parti klodser til National Gallery of Victoria i Melbourne; klodser, der skulle bruges til en kunstinstallation senere på året. Lego må ikke indgå i noget med politiske budskaber, lød begrundelsen – fra virksomheden, der i disse år oplever voldsom vækst på det kinesiske marked og netop står over for at åbne et legoland i Shanghai.
Lad os lige holde tungen lige i munden: Lego udøver ikke ’censur’. Enhver kan vade ind i en butik og købe Lego – selv en kritisk kunstner. Men det ændrer ikke ved, at det her er en virkelig elendig sag for Lego. For der er ikke tale om en hvilken som helst legetøjsfabrikant. Lego har en usædvanligt etisk virksomhedsprofil og har altid haft strikse regler for, hvad de ville ’rode børnene ind i’ – de har f.eks. aldrig produceret legetøj med krigstemaer og var tæt ved at afvise et lukrativt samarbejde med Star Wars blot på grund af navnet. Det ligger dybt i virksomhedens sjæl, at legen er neutral og i en anden sfære end de voksnes politik.
Det gik måske i 50’ernes Danmark. Det går bare ikke i dag. Lego er for stor. I bundlinjeforstand, men ikke mindst i kulturel betydning. For intet plastikprodukt er så ikonisk og indskrevet i vores populærkultur som klodserne. Derfor er de utallige gange blevet brugt af kunstnere, og derfor vil de også i fremtiden indgå i alverdens dagsordner.
Så Lego indhentes af sin egen usædvanlige succes: Man skabte ikke et produkt. Man kreerede et medie. Og naturligvis ville det være rart at kunne sidde i Billund på sikker afstand fra alt det beskidte i verden. Det er bare forbandet svært, når man er blevet et global formsprog. Så nej, det er ingen leg, men et forbandet valg mellem den kinesiske stat og en af dens dissidenter. Og der er intet neutralt ståsted.

