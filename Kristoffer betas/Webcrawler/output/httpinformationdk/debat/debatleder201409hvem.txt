Hvem er farlig?
LEDER


 Rusland er helt aktuelt en trussel mod Ukraine. Uden tvivl kan Rusland også med rette skræmme nære stater som Georgien, Moldova og Kasakhstan. Men Rusland er ikke og bliver ikke en egentlig trussel mod Europa. For ikke i nogen definition af magt er Rusland reelt magtfuld.
En befolkning, der kun lige overstiger Japans, en økonomi, der hænger i en tynd tråd og kun yderligere marginaliseres af sanktionerne, og et militær, der er slidt og nominelt forsvindende lille i forhold til, hvad ’vi’ til enhver tid kan mønstre. Rusland er end ikke en reel trussel mod broderparten af dets naboer. Når NATO etablerer en udrykningsstyrke med bidrag af 300 danske soldater og i den forbindelse taler om Baltikum og Polen som territorier, der potentielt er i fare, skyder alliancen ikke bare forbi målet, men må også nødvendigvis mane til overvejelser om, hvad søren der foregår.
Men vi skal ikke lede alt for længe efter gode grunde. Vesten opfører sig dybest set irrationelt, alt imens det bruger en masse kræfter på at fremstille Rusland som netop det, sagde den franske historiker Emmanuel Todd, da han lørdag gæstede DR2’s Deadline. Måske vi i stedet skulle træde et skridt tilbage og overveje, om den irrationalitet skyldes, at konflikten med Rusland måske i virkeligheden siger mindst ligeså meget om Europas økonomiske og politiske krise, som den siger om russisk udenrigspolitik.
Går man med på den tanke i stedet for straks at stille med et billede af den aggressive nye tsar, Putin, tegner der sig nogle erkendelser, som måske kunne bringe os videre i retning af – om ikke de varmeste følelser– så i hvert fald en art normalisering af forholdet til Rusland.
For modstillingen ’os, de rationelle’ vs. ’dem, de irrationelle’ kan give os problemer, der langt overstiger de nuværende. Vi ikke alene mister muligheden for at se Vestens position som et sammensurium af regulære sikkerhedsbekymringer, irrationel angst med historisk forlæg og diverse magtinteresser, som forholdet er. Vi puster også potentielt vind i sejlene for endnu mere rabiate kræfter i Rusland.

