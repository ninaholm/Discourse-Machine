Bryder verdensøkonomien sammen, hvis eurosamarbejdet opløses?
Ikke nødvendigvis. Men det kræver, at man for en tid deler eurozonen op i en syd- og en nordzone og giver syd hjælp til omstilling gennem en Marshallplan
En opløsning af eurosamarbejdet vil ikke nødvendigvis få katastrofale konsekvenser, men under alle omstændigheder må de sydeuropæiske lande indstille sig på økonomisk omstilling, skriver dagens kronikørw. Her ses en lokal sparekasse i La Caixa i den spanske badeby Stiges.


 I en kronik i Information skrev jeg i forsommeren, at en opløsning af eurosamarbejdet ville medføre »en finansiel krise, som bliver dybere og mere længerevarende, end den som begyndte i 2008«.
Jeg fik flere henvendelser fra tænksomme læsere som spurgte, hvorvidt det virkelig var en nødvendig konsekvens. Kunne man ikke forestille sig en ’kontrolleret afvikling’, så en opløsning kunne få mindre dramatiske følger? Andre nævnte historiske eksempler på, hvordan valutaunioner før er blevet opløst uden katastrofale konsekvenser.
Indrømmet, en opløsning af euroen kan foregå på mange forskellige måder og have forskellige konsekvenser for Europa, Danmark og verdensøkonomien. Lad mig pege på tre mulige scenarier. Og lad mig samtidig understrege, at der nødvendigvis er tale om spekulationer, da ’opløsning’ kan dække over mange alternative udviklingsforløb.
Farvel til Grækenland
Scenarie A er det mindst dramatiske. Her forlader Grækenland valutaunionen og genindfører drakmer. Resten af valutaunionen forbliver intakt. Sker det, fastholdes eurozonen i det store hele i sin nuværende form.
Et græsk farvel vil ikke rokke ved verdensøkonomien, og effekten på dansk økonomi vil være forholdsvis beskeden. Men i dette scenarie er det nødvendigt også at forholde sig til, hvilken form for økonomisk udvikling der vil præge Europa. De problemer, som vil præge Europa ved en fastholden af det nuværende samarbejde, vil blot blive skærpet.
Det er således sandsynligt, at den fremherskende økonomiske politiske strategi, som Tyskland hidtil har stået for i forbindelse med eurokrisen, bliver strammet yderligere. Det vil indebære en endnu kraftigere reduktion af lønninger og offentlige udgifter i Italien, Spanien, Portugal og Irland kombineret med en endnu mere behersket vækst i lønninger og offentlige udgifter i Nordeuropa. Grækenlands skæbne vil blive brugt som skrækeksempel i alle eurolande.
Det vil fastholde Europa i langvarig stagnation og markere et radikalt brud med den klassiske vision for europæisk integration, hvor udgangspunktet har været, at indkomstforskelle mellem de forskellige lande skulle reduceres gradvist i takt med integrationen. Udviklingen vil gå i modsat retning med voksende indkomstkløfter mellem syd og nord i Europa. I sidste ende vil det ikke gøre det lettere at udvikle et fælles europæisk projekt.
Dominoeffekt
I scenarie B optræder en dominoeffekt. Efter Grækenland har opgivet euroen skærpes interessen for de svagheder, som præger Spanien og Italien. Da der ikke er politisk vilje i Tyskland til at redde landenes økonomier, går de bankerot.
Her kan man forestille sig flere mulige slutsituationer. Jeg antager, at det ender med, at Portugal, Spanien og Italien, ligesom Grækenland, genetablerer nationale valutaer, mens resten af eurolandene fastholder euroen.
Effekten på verdensøkonomien vil ikke være så forskellig fra en situation, hvor man helt afskaffer euroen, og hvor samtlige eurolande vender tilbage til de nationale valutaer. Scenarie B vil med al sandsynlighed udløse en dramatisk krise i verdensøkonomien. Den indbyrdes globale sammenfletning af finansielle institutioner vil give spredningseffekter, som svarer til dem, vi så i 2007-2008. Men til forskel fra dengang vil de efterfølgende bankkriser ikke kunne klares ved, at staten overfører skattemidler til bankerne for at undgå bankkrak. Hertil er den statsfinansielle situation nu alt for svag både i Europa og USA.
Scottish Economic Watch har lavet en tilsvarende opdeling i to scenarier og har beregnet konsekvenserne for den skotske økonomi. Ifølge dem vil scenarie B føre til en reduktion i den skotske nationalindkomst på cirka 5 pct. og et jobtab i landet på cirka 150.000. Hvad angår scenarie A, er de tilsvarende tal henholdsvis 1,2 pct. og 50.000. Da den skotske økonomi er noget mindre end den danske, kan man groft antage, at beskæftigelseseffekten for Danmark ville blive et jobtab på henholdsvis 200.000 i scenarie B og 70.000 i scenarie A. Dette vil forværre en i forvejen svag økonomisk situation med voksende arbejdsløshed.
Euro-syd og Euro-nord
Scenarie C svarer til en såkaldt kontrolleret afvikling eller snarere til en radikal reform af eurosamarbejdet. Her antager vi, at der på grundlag af overvejelser og forhandlinger oprettes to eurozoner – hvor ’Euro-syd’ (Italien, Spanien, Portugal og Grækenland) devalueres med ca. 30-50 pct. set i forhold til ’Euro-nord’ (Tyskland, Frankrig, Holland, Finland, Luxembourg og Østrig). En sådan opdeling kan kombineres med en målsætning om at genetablere den fælles eurozone efter en økonomisk omstilling i landene i Sydeuropa, måske på 10 eller 20 års sigt.
Scenarie C adskiller sig fra de øvrige ved, at det forudsætter planmæssig reform baseret på fremadrettet nytænkning snarere end den hidtidige politik, hvor man er blevet drevet rundt i manegen af finansspekulation. Med en bred enighed i Europa om at bevæge sig i retning af en ’syd-euro’ og en ’nord-euro’ og med fuld opbakning fra de internationale og europæiske finansielle organisationer, vil man muligvis kunne standse spekulationer imod de enkelte nationale valutaer.
De sydeuropæiske lande ville, efter en kraftig nedskrivning af deres valuta og gæld, opleve en mindre voldsom reduktion i levestandard end i scenarie A og B.
Hvis man til dette alternativ tilføjede et element af solidaritet mellem syd og nord i form af en Marshallplan for modernisering af Sydeuropa, som sigter mod at fremme innovation og omstilling, kunne man samtidig skabe grundlag for fremdrift for det Europæiske projekt ved at styrke dets sociale dimension.
Sammenlignet med den nuværende situation ville man have skabt nogle mere ensartede valutazoner, som derfor vil fremstå som mere levedygtige og derfor også vil være mindre udsatte for spekulation.
Men der er selvfølgelig mange komplikationer og åbne spørgsmål i forhold til dette scenarie. Især Frankrig, som har vanskeligt ved at konkurrere på verdensmarkedet, vil havne i en presset situation, fordi man kan forvente, at ’nord-euroen’ vil blive revalueret set i forhold til dollar, pund og yen, samtidig med at spanske og italienske virksomheders konkurrenceevne vil blive styrket.
Tavse ledere
Hvor sandsynlige er de tre scenarier? Mange mener, at scenarie A ikke kan undgås. Blandt dem er en del eksperter, som mener, at scenarie A kun vil være et første skridt i retning af scenarie B. Til gengæld er der næsten ingen diskussion af scenarie C. Dette kan forekomme overraskende med tanke på de meget alvorlige konsekvenser for verdensøkonomien, som vil følge af en ukontrolleret opløsning.
Forklaringen er, at så snart europæiske ledere offentligt peger på en mulig omstrukturering af eurozonen, vil finansspekulanter fremskynde processen, så den risikerer at ende med at blive ukontrollabel. Man kan naturligvis ikke udelukke, at der i Europa eksisterer tænketanke med tilknytning til EU-Kommissionen, som drøfter sådanne alternativer. Men hvis der gør det, sker det i stilhed.
For at vende tilbage til udgangspunktet vil jeg fortsat hævde, at en ukontrolleret opløsning af euroen, som omfatter mere end en græsk udtræden, vil få katastrofale følger både for verdensøkonomien, Europa og Danmark. Til gengæld kan en kontrolleret omstrukturering måske føre til en mere holdbar eurokonstruktion. Samtidig vil den kunne give ny fremdrift i retning af et solidarisk Europa.
 
Bengt-Åke Lundvall er økonomiprofessor ved Aalborg Universitet og forhenværende vicedirektør i OECD

