Kristendom er ikke ideologi
Når borgerlige debattører som Gotfredsen, Winkel Holm og Krarup anklager islam for ikke at skelne mellem religion og politik, rammer det dem selv som en boomerang. De bruger nemlig selv kristendommen i et klart politisk ærinde
Måske er frikadeller og kartoffelsalat gode danske symboler, men filmen knækker, når der sættes lighedstegn mellem kristendommen og danskheden, mener dagens kronikør.

I debatten om forholdet mellem kristendom og islam høres ofte det argument, at muslimer og kristne umuligt kan leve fredeligt sammen. Fortalere for konfrontationstænkningen øjner kun to muligheder i et multietnisk samfund.Enten lader man de fremmede gøre, hvad de vil, bare de ikke blander os ind i det. Hermed opbygges parallelsamfund, som uvægerligt en dag vil ende med at eksplodere. Det er altså ikke en brugbar løsning.Eller også skal de fremmede assimileres og dermed blive som os. 'Kom, som du er, og bliv som mig' sammenhængskraft sikres gennem homogenitet.En tredje mulighed, hvor de fremmede på én gang får lov til at forblive anderledes og samtidig skal leve op til at være samfundsborgere i et demokratisk land med de pligter, rettigheder, muligheder og begrænsninger, som er forbundet hermed, lades ude af syne.Helt galt går det, når flere af debattørerne på den borgerlige højrefløj i Danmark f.eks. Sørine Gotfredsen, Katrine Winkel Holm, Søren Krarup og Jesper Langballe søger at underbyggeclash of civilisation-teorien med det teologiske argument: at islam, modsat kristendommen, er en statisk religion, som ikke kan give plads til en demokratisk styreform.Ifølge disse debattører er islam i sit væsen fundamentalistisk, hvorfor islam altid har været og altid vil være en bogstavtro religion, der ikke kan give plads til et sekulært styre. Religionen vil altid fremstå som det sidste og overtrumfende argument, hedder det.I henhold til denne opfattelse kan islam ikke moderniseres. Det er i Vesten, at oplysningen har fundet sted, og oplysningen og den heraf affødte sekularisering er muliggjort af kristendommen, der modsat islam ikke er nogen lov-, men en frihedsreligion.MytedannelseArgumentet er uvederhæftigt af mindst to grunde. For det første fordi islam gøres til en statisk religion, som ikke levnes mulighed for at reformere sig selv indefra. Hermed underkendes dele af den islamiske tradition, andre overspilles for dermed at gøre gældende, at islam i sit væsen er fundamentalistisk.Historien beskrives herved ud fra myten om, at kristendom og islam aldrig har eller aldrig vil kunne leve i fredelig sameksistens med hinanden. Dermed bliver det muligt at trække en lige linje fra korstogene, kampene mellem Osmannerriget og Vesteuropa til stridighederne på Balkan og ghettodannelser i Europa.Denne form for mytedannelse er desværre selvopfyldende. Frem for at se på de reelle religiøse, sociale og demografiske fakta og konflikter, opstilles en myte om, at nationen er truet på sin eksistens. Kristendommen er hermed blevet til en ideologi, der sætter det enkelte menneske i stand til at abstraherer fra virkeligheden frem for i mødet med det enkelte menneske at kalde os tilbage til virkeligheden. Din næste er din næste, om han er muslim, agnostiker eller kristen.For det andet er argumentet uvederhæftigt, idet det underkender den historiske proces, som kristendommen selv har gennemgået. At påstå at kristendommen i praksis altid har været garant for frihed og lighed, er lidt af en mundfuld. Derfor mener jeg, at det er klædeligt, hvis man i det mindste vil lade muligheden stå åben for, at islam også kan bevæge sig i en mere samfundsåben retning.Ideologisk boomerangDet mest mærkværdige er imidlertid, at de ovennævnte debattører i deres måde at sammenkoble teologi og politik underløber deres oprindelige teologiske udgangspunkt: at kristendom og politik skal holdes adskilt. Deres anklage imod islam: at den ikke er i stand til at skelne mellem religion og politik, rammer dem selv som en boomerang, idet de med deres måde at argumentere på bruger kristendommen i et klart politisk ærinde. Modsat hvad de siger, gør de kristendommen til en ideologi.Læser man f.eks. Søren Krarups skrifter, er der én ting, som går igen: fremhævelsen af det konkrete. Den unge Krarup så netop kristendommen som en stopklods imod enhver isme, herunder særligt marxismens historie- og menneskesyn. Den politiserende teologi var for ham en bastard. Paradoksalt er det derfor, det er fra denne fløj, der i dag drives den mest markante politiske teologi, hvor kristendommen gøres til garant for dansk sindelag og nationalitetsfølelse. Kristendommen forholder sig ikke længere til den konkrete virkelighed, at Danmark allerede er et multireligiøst og -etnisk samfund. I stedet bliver den brugt som den ideologiske garant for et nationalt, kulturkonservativt anliggende.Mangfoldig kristendomFor mig at se er dette det mest fatale teologiske fejlgreb i denne form for politisk teologi. For kristendommen ødelægges indefra, hvis den gøres til et nationalt værdigrundlag. At Danmark er et kristent land, er ikke ensbetydende med, at Danmark kun er for kristne. Det er heller ikke ensbetydende med, at det er noget særligt dansk at være kristen. Kristen kan man i øvrigt være på så mange måder. Det behøver man blot at holde et fireugers prøveabonnement på Kristeligt Dagblad for at forvisse sig om.Kristendommen udgør i sit væsen et kald til at tage vare på min næste (og min næste er mere end min nabo ...). Kristendom er i sit væsen ikke national. Den overskrider tværtom de nationale særkender uden derved at underkende dem. At være kristen i Grønland, Danmark og Bangladesh er på ingen måder det samme det har og må have vidt forskellige kulturelle udtryk.Som teolog vil jeg argumentere for, at mangfoldigheden i de kulturelle udformninger af kristendommen er en del af selve inkarnationstanken: at Gud blev menneske. Ved det at Gud er gået ind i verden, har Gud udleveret sig selv til en kulturel mangfoldighed.At være konkret handler dermed ikke kun om at se kristendommen i dens særlige kulturelle udformning (f.eks. den evangelisk-lutherske danske folkekirke), men også om at se den faktiske kontekst, hvori kristendommen indgår (Danmark som et de facto multireligiøst og multietnisk land).MagthaverreligionHvis kristendommen gøres til et værdipolitisk instrument i bestræbelsen på at skabe sammenhængskraft i Danmark, undermineres den indefra. Den bliver da i bedste fald til en civil religion »Gud bevare Danmark« hvis primære formål er at understøtte det eksisterende samfund. Kristendommens dobbelthed: fordringen om at leve for næsten, og den skænkede nåde, når dette ikke lykkes, forvanskes til en nationalunderstøttende religion, hvor danskhed og kristendom bliver gjort til synonymer.Hermed mister kristendommen sin iboende kraft, som også er en kraft til at tale magthaverne midt imod, hvis ikke de opfylder deres forpligtelse til at tage vare på almenvellets bedste herunder at tage vare på, at udsatte grupper ikke forfølges eller stigmatiseres.Den kristne Gud er netop en Gud, som lod sig korsfæste af magthaverne for menneskenes skyld. Frelsen består ikke i, at Gud ville have et offer, men i at Gud ofrede sig selv for menneskenes skyld. Og det var vel at mærke et offer, som ikke rev andre mennesker med sig i døden.Den senere ridder- og korsfarerteologi udgør en total forvanskning af kristendommens indhold og virkning (her ofres andre i Guds navn). Det er denne forvanskning, som atter dukker op i en symbiose mellem neonationalkonservatisme og kristendom, hvis hovedfjende er islam på den ene side og det multireligiøse og multikulturelle på den anden side. En sådan ideologiserende brug af kristendommen er fatal for både samfund og kristendom.Hans Vium Mikkelsen er Lektor, ph.d. ved Teologisk Pædagogisk Center, Afd. for Præstehøjskolen i Løgumkloster
