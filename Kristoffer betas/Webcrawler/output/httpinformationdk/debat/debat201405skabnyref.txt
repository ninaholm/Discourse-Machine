Skab ny reform for behandlingsdomme



 
	Som den helt nye undersøgelse fra Justitsministeriets forskningskontor viser, er antallet af behandlingsdomme mere end femdoblet siden 1981. Den måde behandlingsdomme anvendes i dag, krænker Danmarks menneskeretslige forpligtelser. Udviklingen er et resultat af, at behandlingsdomme bruges forkert på alle fronter – for de forkerte lovovertrædelser og med det forkerte sigte.

	Behandlingsdomme anvendes over for personer, som på grund af psykisk sygdom og lignende ikke straffes. Ikke desto mindre virker behandlingsdommene som en straf, da der sker frihedsberøvelse og udøves tvang over for den dømte. Behandlingsdomme er dog hverken i lovgivningen eller af domstolene behandlet som en egentlig straf.

	Det betyder blandt andet, at psykisk syge dømmes til behandling uden at have de samme retssikkerhedsgarantier, som hvis den pågældende var idømt en fængselsstraf eller en bøde. I praksis ser man derfor behandlingsdomme anvendt ved selv småforbrydelser, som ikke ville føre til en fængselsstraf for personer, der ikke var psykisk syge.

	Samtidig er de vilkår, der gælder for den indlagte person, afhængig af den konkrete husorden, der gælder, hvor personen er indlagt. Det betyder eksempelvis, at man ét sted har udgangsforbud det første år, man er indlagt, mens det modsatte ville gælde andre steder.

	Den indlagte fastholdes

	Undersøgelsen fra Justitsministeriets forskningskontor viser desuden, at en stor del af behandlingsdommene idømmes som følge af forhold, som er begået, mens den psykisk syge allerede var indlagt. Det er oftest som følge af vold eller trusler mod personalet. Personalets anmeldelser af episoder, hvor den psykisk syge modsætter sig indgreb, risikerer at blive til et magtmiddel på de psykiatriske afdelinger på linje med andre former for tvang.

	På denne måde fastholder man den indlagte person i en spiral af behandlingsdomme, hvilket ikke har været formålet med indlæggelsen til at begynde med. Den lange sagsbehandlingstid ved domstolene betyder samtidigt, at der er risiko for, at den nye foranstaltningsdom idømmes uden hensyntagen til, om der fortsat er et behandlingsbehov. Når behandlingsdomme bruges uden overvejelser om nødvendighed eller forholdsmæssighed, behandles psykisk syge ringere end andre, raske borgere, hvilket er i strid med Danmarks forpligtelser under FN’s Handicapkonvention og Den Europæiske Menneskerettighedskonvention. Der er således behov for en reform.

Maria Ventegodt Liisberg, teamleder og Mads Pedersen, specialkonsulent, Institut for Menneskerettigheder

