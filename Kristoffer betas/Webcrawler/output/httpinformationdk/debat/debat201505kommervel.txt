De kommer vel allesammen af bekvemmelighed
Sammenblandingen af flygtninge og indvandrere er et faresignal: Fundamentale principper er gået i opløsning her i valgdebattens første dage


 Skelsættende skred i den politiske debat kommer som oftest snigende. Pludseligt står politikerne bare et andet sted og lirer nye remser af, som umiddelbart virker selvfølgelige. Sådan er det gået i den såkaldte udlændingedebat, hvor tidens største humanitære krise siden 2. Verdenskrig endnu ikke har fået toppolitikerne til at genoverveje deres automatreaktioner. End ikke selvfejringen af 70-året for befrielsen – og den historiske indsats for at redde de fleste jøder ud af landet – har fået politikerne til at stoppe op. Den kun tre dage gamle valgkamp er et nyt lavpunkt.
Socialdemokraterne ligefrem praler med, at de ikke har ændret så meget som et komma i VKO-blokkens asylregler, ja, her under valgkampen triumferes sågar med, at SR-regeringen har forsøgt at stramme vilkårene for børnefamilier på flugt fra krigens rædsler.
Undtagelsestilstanden omkring Middelhavet er kynisk blevet udnyttet til at skrue bissen yderligere på. Vi kan da bare bombe bådene, ikke?
Mens millioner af desperate mennesker fra Mellemøsten og Afrika i disse uger og måneder er drevet på vild flugt – og Danmark endnu ikke har modtaget flygtninge i samme omfang som vores nabolande – står de regeringsbejlende partier urokkeligt sammen om, at Danmark skal gøre alt for at undvige det humanitære ansvar.
På papiret pakkes parolerne naturligvis mere tilforladeligt ind. Socialdemokraternes hovedslogan hedder: »Kommer du til Danmark, skal du arbejde.« Men netop her nede i detaljen ligger det djævelske normskred, for statsminister Helle Thorning-Schmidt (S) skelner bemærkelsesværdigt nok ikke længere mellem indvandrere og flygtninge.
På S-valgplakaten står bramfrit: »Vi skal også kunne følge med. Derfor strammer vi asylreglerne. Det er første gang i 12 år, at det sker.« Og videre: »Flygtninge og indvandrere på kontanthjælp skal bidrage mere for ydelsen.«
Fortvivlede familier på flugt fra tortur og lemlæstelse er langsomt, men grundigt blevet blandet sammen med gæstearbejdere. Alle får stemplet ’udlænding’ i panden. For de er vel alle sammen en form for bekvemmelighedsflygtninge, ikke?
Venstre forsøger vanen tro at overtrumfe, presset i bund af Socialdemokraterne, og taler i valgkampen om, at »Danmark skal være et åbent land for dem, der kan og vil.« Her er budskabet, at flygtninge fremover skal sorteres, efter om de er »potentielt integrationsegnede«.
De store partier er således enige om, at flygtninge først skal gøre sig fortjent til at kunne søge ly i Danmark. At være forfulgt på grund af race, religion, nationalitet, socialt tilhørsforhold eller politiske anskuelser er kun en nødvendig, men ikke længere tilstrækkelig betingelse for at kunne banke på Danmarks dør.
I efteråret forklarede Socialdemokraternes daværende udlændingeordfører Mette Reissmann logikken i Jyllands-Posten: »Vi sender ikke en invitation, og vi ringer ikke for at få dem herop. Flygtninge er uønskede gæster, uanset hvordan du vender og drejer det.« Bagefter understregede hun, at ordene var taget ud af en sammenhæng – og så blev hun gjort til Christiania-ordfører.
Men normskredet står tilbage. Hvis Dansk Folkeparti og Venstre ikke var gået til valg på at genindføre fattigdomsydelsen og rundbarbere ulandsbistanden, ville det formentlig stå klart for flere, hvor afklædte Socialdemokraterne og Det Radikale Venstre står tilbage i ’udlændingedebatten’. Socialdemokraterne er gledet til højre for, hvor Fremskridtspartiet stod, da Pia Kjærsgaard var politisk ordfører i Mogens Glistrups parti tilbage fra midten af 1980’erne og frem.
Lige så påtrængende oplagt det er at diskutere, hvordan indvandringsreglerne bør skrues sammen i en global tidsalder; hvordan forpuppede parallelsamfund kan åbnes; og hvordan herboende flygtninge reelt kan få banet en bedre vej ind på jobmarkedet, lige så selvindlysende burde det være at skelne mellem noget så fundamentalt forskelligt som flygtninge og indvandrere. Men i valgkampens hede smelter alt sammen. I principløs slaphed.
Lars Trier Mogensen er politisk kommentator. Klummen er udtryk for skribentens egen holdning.

