Menige gruppemedlemmer holdes i kort snor
Jo hårdere der er brug for nye ideer til at løse Danmarks udfordringer, desto mere strammer partiledelserne mundkurven på de menige gruppemedlemmer. Måske går vi glip af gode løsninger


Tilbage i 1998 spurgte jeg den lokale partiforeningsformand for Socialdemokratiet, som partiet hed dengang, hvordan han egentlig kunne være socialdemokrat, når han var så uenig, som han gav udtryk for, med mange af de ting, som Poul Nyrup Rasmussen gik til valg på.Spørgsmålet faldt, da jeg som folkeskoleelev sammen med min klasse var hyret til at lave en lokal exitpoll over Kolding Kommune for lokalradioen. Mens vi ventede på almindelige vælgere, lavede vi også lidt journalistik. Partiforeningsformandens svar overraskede mig:»Fordi det ikke betyder så meget. Socialdemokratiet er et rummeligt parti, hvor der er plads til forskellige meninger,« lød hans svar – sådan nogenlunde ud fra hukommelsen.Dengang endte Poul Nyrup Rasmussen med at få 35,9 procent af stemmerne, og han genvandt posten som statsminister, mens Uffe Ellemann-Jensen måtte overlade tjansen som leder af oppositionen og formand for Venstre til Anders Fogh Rasmussen.I dag kan Socialdemokraterne på en god dag mønstre halvdelen af de 35,9 procent i meningsmålingerne, og det virker som om, at rummeligheden i partiet er skrumpet proportionelt. Ja, faktisk har der tilsyneladende aldrig været så lavt til loftet i de politiske partier som der er i disse år.Da Socialdemokraternes arbejdsmarkedsordfører Leif Lahn Jensen for nogle uger siden tonede frem på Berlingskes forside med et budskab om, at skattefradraget for et fagforeningskontingent kun burde være for medlemmer af de såkaldte ’røde fagforeninger’, mens medlemmerne af de såkaldte ’gule fagforeninger’ så som Krifa og Det Faglige Hus ikke skulle bekymre sig om et ekstra fradrag på selvangivelsen, fik han hurtigt at vide, at det ikke var hverken Socialdemokraternes eller regeringens politik.»Vi har ingen aktuelle planer om at ændre fradragsreglerne for medlemskab af en fagforening,« sagde daværende fungerende politiske ordfører for Socialdemokraterne, Maja Panduro, til Ritzau, inden hun understregede, at der »naturligvis skulle være plads« til Leif Lahns personlige holdning. Hvorvidt partiets arbejdsmarkedsordfører er tilfreds med rummeligheden til personlige holdninger i Socialdemokraterne er uvist.S-toppens undsigelse af Leif Lahn Jensen er blot det seneste af en række eksempler på, at partitoppe forsøger at holde deres politikerkolleger i kort snor. For Socialdemokraterne er ikke det eneste parti, hvor politikudvikling ikke foregår ved, at politikeren siger, hvad politikeren mener, når politikeren bliver spurgt.Det oplevede Venstres næstformand Kristian Jensen forrige forår. Dengang var det også på forsiden af Berlingske, at Kristian Jensen lancerede et brud med Venstres – på daværende tidspunkt – politik. Fra 2012 og otte år frem skulle der være nulvækst i den offentlige sektor, mente han.Den holdning havde han dog kun nogle få timer, for senere samme formiddag trak han i land.»Hvis jeg har været upræcis over for Berlingske, så er det min fejl. Venstres politik er uændret,« sagde han til pressen.Venstre mente altså alligevel, at der var plads til en vækst i det offentlige forbrug på 0,8 procent om året frem mod 2020. Kristian Jensens brøde var, at han var kommet til at sige højt, hvad der var Venstres politik. For trekvart år senere blev nulvækst nemlig Venstres politik. Der var det bare formand Lars Løkke Rasmussen, som på partiets landsmøde i Herning, skulle sige det højt. Og nu kører diskussionen om, hvad partiet mener på dette punkt, endnu en gang – med Kristian Jensen i front.Grundloven fastslår, at medlemmerne af Folketinget er uafhængige. De kan frit stemme efter deres overbevisning. De har ikke pligt til at tage hensyn til, hvad deres parti eller vælgere mener. Med de udfordringer, som det danske velfærdssamfund står overfor i de kommende mange år, kunne det være berigende for den politiske idéudvikling, hvis flere politikere holdt fast i deres ret til at have selvstændige holdninger. Det kræver dog, at den politiske rummelighed vokser, så der er plads til tanker, ideer, holdninger, standpunkter, som måske ikke flugter 100 procent med den officielle partilinje, men som stadig udspringer af politikerens ideologiske udgangspunkt. Det kunne jo være, at der rent faktisk gemte sig en god idé derude.Casper Dall er leder af Informations Christiansborg-redaktion
