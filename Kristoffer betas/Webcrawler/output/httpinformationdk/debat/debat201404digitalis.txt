Vi har digitaliseret os til magtesløshed
Google, Facebook og Netflix har meldt sig ud af samfundet. De snylter på en infrastruktur, som andre finansierer


Når en af Europas mest magtfulde mediechefer anklager Facebooks grundlægger Mark Zuckerberg for at »tænke som en diktator eller chefen for Stasi« er der grund til at spidse ører – også når han beskriver EU-Kommis- sionens aftale med Google som »en aftale, der godkender en forretningsmodel, som i mindre ærefulde kredse ville blive betegnet som pengeafpresning«.Mediediskussionen i Danmark præges aktuelt af meget lokale emner som indholdet af en smal DR-kanal for unge, DR’s aktiviteter på nettet eller den nye mediestøtteordnings småpenge til nye, digitale medier. Kun i få og diskrete bisætninger aner man noget langt større. Men i Tyskland gik chefen for den store medievirksomhed Axel Springer Verlag, Mathias Döpfner, skærtorsdag på barrikaden. I en artikel i Frankfurter Allgemeine Zeitung løfter han ikke blot forsigtigt pegefingeren, men tager den store kæp frem.Döpfner spørger i et åbent brev til Eric Schmidt, Googles øverste chef, om Google »har til hensigt at skabe en superstat, hvor konkurrencelovgivning og privatlivsbeskyttelse ikke gælder?«»Store teknologifirmaer som Google er langt mere magtfulde, end folk går og tror,« skriver Döpf-ner, der sammenligner Google og Facebook med det gamle tyske statsstyrede post &amp; telegrafvæsen – i dag udgør de et tilsvarende globalt monopol, skriver han. Han savner fair og gennemsigtige kriterier for Googles søgemaskine (som anklages for at favorisere Googles egne produkter) – og han er forfærdet over Facebookgrundlæggeren Mark Zuckerbergs svar, da han blev spurgt, hvordan Facebook opbevarer sine data og sikrer brugernes privatliv: »Jeg forstår ikke spørgsmålet,« svarede Zuckerberg og fortsatte: »De, som ikke har noget at skjule, har intet at frygte.« Springer-chefen beskriver Zuckerbergs tænkemåde som »en, der er fostret i totalitære regimer, ikke i et liberalt samfund.«Döpfner ser med bekymring på de globale, amerikanske selskabers forretningsmæssige dominans. Men der er grund til yderligere bekymring, som Döpfner ikke skriver om: De store aktører som eksempelvis Google, Facebook og Netflix har meldt sig ud af samfundet. De snylter på en infrastruktur, som andre finansierer. Da JP/Politikens Hus i 2012 genererede et overskud på 196 millioner, betalte det ifølge skat.dk 49 millioner i skat. Samme år præsterede Google ifølge adskillige iagttagere et overskud på danske annoncer på over 1,5 milliarder kroner. Det deklarerede imidlertid kun et dansk overskud på 12,6 millioner og betalte 3,15 millioner i skat – det manglende milliardbeløb blev faktureret i Irland. Herfra kanaliseres størstedelen af milliarderne fra Googles europæiske annoncer videre til en konto på Bahamas. Facebook har samme arrangement, men sender pengene til Cayman Islands. På den måde undgår selskaberne i store træk at betale skat af betydning. Netflix har over 450.000 brugere i Danmark. Det giver en årsomsætning på 426 millioner, men ved at være registreret i Luxembourg, undgår Netflix den høje danske moms. Der røg lige 100 millioner ud af statskassen – fuldt lovligt.15 ud af de 25 største internetvirksomheder i verden er amerikanske. USA’s digitale eksport var i 2011 på 356 milliarder dollars – størstedelen til Europa. Google er en af de største, og virksomheden bliver større og større, fordi den hele tiden skaber nye aktiviteter. Google ejer YouTube, som tegner sig for en stadig stigende del af danskernes tv-forbrug – og Google gør alt for at spinde brugerne ind i sit eget net ved hjælp af Gmail-konti, google-ID-adgangskoder og andre tricks til fremme af egne interesser. Fri for privatlivsbeskyttelse, fri for antitrustlove og andre konkurrencebegrænsende ubehageligheder. Fri for skat og moms. Fri for at bidrage til den kollektive infrastruktur, som samfundets øvrige borgere og virksomheder finansierer gennem skatterne.Man fornemmer det globale Google-kvælertag i Springer-chefens artikel. Döpfner har netop lavet en annonceaftale med Google. Han havde intet valg. Der eksisterer ikke noget alternativ. Selv Springer-koncernen, hvor 62 procent af milliardomsætningen foregår digitalt, sidder ubehjælpsomt fast i den globale og ukontrollerbare Google- maskine. Men Mathias Döpfner er dog stilfærdig optimist: »I økonomihistorien overlever monopoler aldrig i længden,« håber han. Håbet beskæmmer ingen, som skrevet står. Men det blev skrevet, før verdenssamfundet tilsyneladende digitaliserede sig til magtesløshed.Lasse Jensen er vært på P1-programmet ’Mennesker og Medier’.
