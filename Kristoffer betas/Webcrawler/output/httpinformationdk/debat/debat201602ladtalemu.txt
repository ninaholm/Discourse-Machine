Lad os tale om muslimske kvinders værdier
Det er hverken på grund af arrogance eller afsky, at jeg hilser med hånden på hjertet og holder afstand, tværtimod. Som muslimsk kvinde griber jeg bare tingene an på min egen måde – er der plads til det?


 Det er selvfølgelig naivt – ja, næsten dårlig stil. At forvente at min mandlige kollega eller klassekammerat, der kommer løbende og gerne vil hilse ’pænt’ på mig, skal vide, at jeg ikke vil tage imod håndtryk, skulderklap eller sågar et kram – medmindre jeg siger det. Medmindre jeg fortæller om mine værdier, grænser og deler mine overbevisninger.
Hvor skulle han også vide det fra, hvis ikke vi taler åbent om det? Der er mange derude, som tror, at mit tørklæde er så sammensmeltet med resten af min krop, at jeg har det på, når jeg sover. Det understreger, hvor lidt vi taler sammen om vores værdier og grænser (især de religiøse). Om noget tyder det i hvert fald på, at vi ikke taler nok om indholdet af mit tørklæde.
Jo jo, de tørklædebærende og deres tørklæder snakker vi om hele tiden – det undertrykkende, sorte, onde, tilbagestående slør! Det er en gammel sang, sunget med jævne mellemrum. Jeg får et surt opstød, hvis vi skal høre den en gang til. Nej, det er meningen bag de muslimske kvinders valg, som de færreste kender til. Og ansvaret for at tale sammen, at ville lære hinanden at kende, er vores alle sammens.
Styrker fællesskabet
Men jeg vil nu alligevel begynde med mig selv. Jeg er en muslimsk, dansk kvinde med mange forskellige værdier, som jeg har valgt at leve ud fra, så godt som jeg kan.
Mine værdier er muslimske. Det betyder – til den skræmtes lettelse – at det er humanistiske og hjertenære værdier. Det er værdier, der passer på individet og styrker fællesskabet. Værdier, der sørger for at passe på de svage i samfundet, naturen omkring os og på dyrene blandt os. Det er værdier, der sikrer friheden til at ytre sig og friheden til at træffe egne beslutninger og anvende den rationelle tænkning, som vi er skabt med. Værdier, der sikrer ligestilling blandt mænd og kvinder, farvede og farveløse. Det er muslimske værdier, og det er værdier, der er til at finde overalt i mange danske hjem. Du læste rigtigt. Muslimske værdier i danske hjem. Overensstemmelsen med mange af de danske værdier er netop grunden til, at det langt hen ad vejen er nemt at være praktiserende muslim i Danmark.
Det er selvfølgelig jammerligt, at så ufatteligt mange usandheder i tide og utide kobles til den tro på Gud, der hele tiden søger at gøre mig til en bedre person for dem omkring mig. Det kan i al fald komme til at give en følelse af modløshed at stå over for den lange strøm af dæmoniserende beskrivelser af noget, som faktisk er det diametralt modsatte.
Men det nytter ikke noget at jamre, og det er godt, at denne modløshed kun er for en stund.
Fravælger kærestekulturen
Min pointe er, at der foruden de værdier, jeg har taget til mig, også er en række kulturelle normer, hvor jeg som det frie menneske, jeg Gud ske lov er, melder hus forbi. Tendenser og kulturer, som jeg ikke kan stå inde for, hvad enten de kommer fra Kina, Saudi-Arabien eller Danmark.
Et eksempel på en kultur, jeg ikke ønsker at tage del i, er kærestekulturen og måden, hvorpå majoriteten af den danske befolkning finder sammen med en partner.
De fleste af os vil skrive under på, at en livspartner er en person, som har den fulde respekt for dig, dine anskuelser og din integritet. Det kræver i mine øjne, at man gør sig grundige overvejelser og er parat til at tage ansvar, lave kompromiser og snakke udtrykkeligt sammen om behov og ønsker. Men det er, som om denne forståelse for mange kommer i anden række. Det betyder, at de skal igennem et par uovervejede forhold, før de kan falde til ro med ’den eneste ene’. Det er mit indtryk, at denne tilgang gør mange dårligere til at lykkes med tosomheden. Som muslim griber jeg det an på en anden måde.
I kærestekulturen ligger der også et fokus på det fysiske udseende, som for mig at se er overdrevent. Det er et fokus, som i det hele taget gennemsyrer meget af kulturen i vores verdenshjørne, og den manifesterer sig i nogle menneskers påklædning. Det er f.eks. i mine øjne trist, når 13-årige piger prøver kræfter med lårkorte nederdele og falske øjenvipper foran spejlene på skolens toiletter.
Og hvis det bedste, vi kan sige om vores piger, døtre, søstre, mødre og partnere, er, at de er ’fine’, ’smukke’ eller ’flotte’, som om det er det vigtigste for deres person, er der noget helt grundlæggende galt. Det betyder absolut ikke, at fysisk skønhed er skidt. Det visuelt smukke menneske er helt uden tvivl skønt. Og det er dejligt, at skønhed findes. Men skønhed er relativ, det er personligt og helt privat.
Helt ind i knoglerne
Det er i øvrigt bevidst, at jeg ikke kalder nogle af de omtalte kulturer og værdier ’danske’, for den såkaldte danskhed indeholder som bekendt flere nuancer.
Det gælder også, hvis jeg nævner drukkulturen, der fylder en del herhjemme. Vi bringer den især på bane i forbindelse med arrangementer, hvor vi mener at skulle socialisere med hinanden ved at drikke os til forglemmelse. Jeg må selvfølgelig erkende, at jeg som ekstrovert menneske ikke ofrer meget, da jeg smertefrit kan snakke med langt de fleste uden at skulle drikke først. Men spøg til side: Det kan være ualmindelig svært at undsige sig drukkulturen. Selvfølgelig er det en fornøjelse at modtage en fin pris som f.eks. årets medarbejdergave, indtil man opdager, at den indeholder en flaske, man ikke har meget tilovers for.
Igen: Drukkulturen er ikke ’dansk kultur’, men den er uden tvivl en del af mit Danmark, som jeg ikke er stolt af.
Hvad gør det så kultur til? ’Danskhed’? Ligger der en opfordring derude, der helst ser os som vedhæng til det forudbestemte? Eller i al fald nogle af os? Det er her, paradokset om obligatorisk flæskesteg, forbudte bederum og et skandaløst forsinket juletræ i Kokkedal opstår. Men heldigvis føles det, som om det især er på Christiansborg og ikke blandt flertallet af menige danskere, at man kræver af andre danskere, der skiller sig ud fra majoriteten, at de skal vedkende sig deres tilhørsforhold til det ene og det andet.
For mig er det først og fremmest afgørende, at jeg skal kunne mærke overbevisningen om rigtigheden af mine beslutninger, overbevisninger og værdier i mit hoved og hjerte, helt ind i knoglerne. For hvad er jeg, hvis jeg ikke tager stilling?
Plads til forskellighed
For at vende tilbage til den velmenende, men fremmede mand, der vil hilse på mig med et håndtryk eller en krammer: Det er en tåkrummende følelse. For det er højst sandsynligt en person, jeg respekterer, og som jeg måske også gerne vil lære at kende, så længe det kan foregå på passende afstand. Som menneske vil du gerne tale og blive klogere på et andet menneske, men medmindre vedkommende er min mand, far, søn eller andre tætte og private mænd i mit liv, har jeg brug for min pusterumssfære.
Jeg hilser med hånden på hjertet, og jeg bærer tørklæde. Det er altså hverken på grund af arrogance eller afsky, at jeg holder afstand, tværtimod. For alle nerver i mig respekterer ham, hans integritet og hans eventuelt private forhold med en anden kvinde.
Danmark er, om vi vil det eller ej, med årene blevet et mere mangfoldigt sted på kloden. Det er ganske enkelt et faktum. Vi er forskellige, og det skal der være plads til. Især hvis vores allerhelligste danske frihed ikke skal undergraves. Må vores hjerter følge med og lade sig fyldes af nuancerne.
Zainab Nasrati læser medicin på Københavns Universitet

