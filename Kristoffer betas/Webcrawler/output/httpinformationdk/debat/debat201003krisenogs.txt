Krisen er også venstrefløjens
Socialdemokraterne og SF har forvandlet sig til at blive varianter af det herskende ideologiske og politiske hegemoni. Til trods for at disse partier har rod i den antikapitalistiske-socialistiske tradition, foretrækker de at betragte de samfundsøkonomiske vanskeligheder som konjunkturelle i stedet for at tage stilling til den strukturelle blindgyde, som den nuværende krise er udtryk for
Unge venstrefløjsaktivister lavede ironiske demonstrationer under Fogh som svar på hans rigide værdipolitik. Venstrefløjen bør definere sig på ny, mener kronikørerne.


 Forberedelserne til det næste folketingsvalg synes at være begyndt. Det kan skimtes i den nylige regeringsrokade. Oppositionen vejrer morgenluft. Dens primære politiske målsætning går ud på at erstatte den nuværende centrum-højre koalition (med DF som støtteparti) med en centrum-venstre koalition bestående af Socialdemokratiet, SF og de Radikale (med Enhedslisten (EL) som støtteparti).
Arvegodset fra den borgerlige regeringstid bliver nok en tvivlsom fornøjelse. På et tidspunkt, hvor kulturkampen er afløst af store økonomiske problemer såvel i Danmark som på verdensplan, skal centrum-venstre oppositionens statskundskab og nytænkning stå sin prøve.
Erfaringerne i Europa med socialistiske regeringer (eller Obama-effekten i USA) indbyder til skepsis. I den politiske retorik glemmes det alt for tit, at afmonteringen af velfærdsstaten også var en del af Socialdemokraternes reformprogram, og at partiet på det udenrigspolitiske plan har været pro-amerikansk, både under og efter Den Kolde Krigs ophør.
Spørgsmålet om et kommende valg udløser naturligt nok store diskussioner i Enhedslisten. På grund af partiets indre sårbarhed kommer dagsordenen i den interne debat ofte udefra, det vil sige fra medierne, opinionsdannere og andre lærde folk, der tilhører en anden politisk kultur. Spekulationer omkring sammensætningen af det næste flertal på Christiansborg bruges til at diktere EL's sammensætning af kandidater samt den politiske og ideologiske linje.
I denne sammenhæng ville det sandsynligvis styrke venstrefløjen politisk at erkende Enhedslistens styrke og svaghed.
Som støtteparti til en S, SF og R-regering kan EL næppe have illusioner om at kunne spille en parlamentarisk rolle svarende til den, Dansk Folkeparti har haft for den siddende regering. EL kan i denne kontekst kun være marginal. Politisk set er dette både en forbandelse og en velsignelse. For partiets identitet burde bundlinjen således være, at taktisk tænkning er mindre afgørende end strategiske overvejelser.
Krisen er også ideologisk
Med andre ord burde principielle holdninger trumfe opportunistisk tænkning i Christiansborgs her-og-nu-politik.
I den forbindelse kan det bemærkes, at Dansk Folkepartis styrke skyldtes dets klare retorik og profil. Men af indlysende grunde kan EL aldrig opnå samme
goodwill,som medierne har vist DF. Begrundelsen for denne sondring mellem taktik og strategi er den krise, alle snakker om. Den er lige begyndt og kommer til at vare længere, end de fleste forestiller sig.
Det skal ikke overses, at krisen ikke 'kun' er finansiel, økonomisk og økologisk, men også ideologisk og politisk. Det vil sige, at alle partier (inklusive venstrefløjen) vil blive berørt og udfordret i en grad, der sætter deres legitimitet på spil.
Set i dette perspektiv burde politisk arbejde opfattes som dele af en langvarig proces, som vil komme til at forandre de vestlige samfund til det bedre eller det værre. Den tid nærmer sig, hvor politics as usualikke kan forsætte. Dilemmaet for et lille parti som Enhedslisten, der er den mest radikale organisation på venstrefløjen, er knyttet til forsøget på at skabe en alternativ politisk diskurs og en vision om et anderledes samfund.
Til trods for partiets størrelse og begrænsede indflydelse i konventionel dansk politik, omgives partiet af ikke så lidt 'omsorg' fra opinionsdannere, som er hurtigt ude med at analysere EL's innovative initiativer.
Hetzen mod Asmaa
Ved det seneste folketingsvalg blev EL's opstilling af en troende muslimsk dansk kvinde, Asmaa Abdol-Hamid, et varmt emne, som medierne fik til at overskygge alt andet, partiet står for. Selv om der var uenighed på venstrefløjen omkring dette kandidatur, var det først og fremmest mediernes hetz imod Asmaa Abdol-Hamid, der påvirkede partiets muligheder for et godt valgresultat.
I et ellers tolerant Danmark, hvor troende danske jøder og praktiserende bøsser uantastet af medierne kan blive medlemmer af Folketinget, forekom den ophidsede anti-muslimske stemning paradoksal og ude af trit med samfundets idealer.
Nu, hvor Asmaa Abdol-Hamid har opgivet sine folketingsplaner, foregår der i EL en intern ny diskussion omkring opstillingen denne gang af en dansk muslimsk kvinde som spidskandidat på Fyn.
Advarslerne imod Anna Rytters kandidatur er så småt begyndt og vil sandsynligvis snart blive et tema i medieverdenen. Hun tiltrak sig for et års tid siden opmærksomhed ved at demonstrere mod krigen i Gaza side om side med Hamas-tilhængere.
Tilpas dig hegemoniet
Den politiske kommentator Peter Goll anbefaler således EL at være forsigtig med en kandidat, der kan angribes af modstanderne. Efter postyret omkring en anden kandidats tilhørsforhold til FARC-oprørs-bevægelsen i Columbia, mener eksperten, at den slags affærer truer med at så usikkerhed om, hvad Enhedslisten står for.
Han citeres i Information (21. februar) for følgende udtalelse:
»Sagen med Asmaa var ved at slå Enhedslisten ihjel, og jo mere Enhedslisten vælger rabiate repræsentanter for sig selv, jo mere er det med til, at Enhedslisten mister sin brede venstrefløjsappel, og det er sådan noget, som kan koste Enhedslisten sin plads i Folketinget.«
Med andre ord for at spille en aktiv rolle i dansk parlamentarisk politik skal man som uskreven lov tilpasse sig den herskende politiske kultur.
Denne konventionelle holdning har været med til at mindske de politiske forskelle mellem partierne. Set ud fra denne referenceramme har Socialdemokraterne og SF forvandlet sig til at blive varianter af det herskende ideologiske og politiske hegemoni.
For at legitimere deres reformisme (det kortsigtede problemløsnings projekt) ender de med at forherlige det bestående system.
Find dog egne ben
Til trods for at disse partier har rod i den antikapitalistiske-socialistiske tradition, fortrækker de at betragte de samfundsøkonomiske vanskeligheder som konjunkturelle i stedet for at tage stilling til den strukturelle blindgyde, som den nuværende krise er symptom for.
Virkeligheden er for længst ophørt med at være politisk stueren.
For Shakespeares Hamlet kunne problemet opsummeres som et spørgsmål om »at være eller ikke være«.
For 'venstrefløjens venstrefløj' består det eksistentielle spørgsmål i: »At være eller ikke at være en del af den eksisterende politikforståelse«.
Sidstnævnte beslutning indebærer at blive (avantgardens?) talsmand for en alternativ politisk kultur, der kan bidrage til løsningen af de systemiske problemer, som kapitalismen skaber.
Det politiske tomrum gør, at den krise, som vi i disse år oplever, også er en politisk krise for venstrefløjen.
Større klarhed om den alternative politiske kultur og retning ville finde genklang blandt folk, der stemmer på den såkaldte centrum-venstre opposition uden derigennem at svække en sådan regeringskoalition.

Ellen Brun er doc. scient. soc. og skribent, og Jacques Hersh er professor emeritus - begge er tidligere redaktører på Politisk Revy

