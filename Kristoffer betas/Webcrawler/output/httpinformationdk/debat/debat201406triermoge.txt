Trier Mogensen fejler i anmeldelse



 Forklædt som en reel analyse skriver Lars Trier Mogensen i Information den 19. juni en stærkt polemisk anmeldelse af regeringens vækstplan og beskæftigelsesreform. Artiklen indeholder flere faktuelle fejl om de to aftaler samt nogle usandheder om det offentlige forbrug. Det kræver derfor et svar.
Først og fremmest påstår Lars Trier Mogensen, at regeringen har opereret med nulvækst i den offentlige sektor. Det er forkert. Vækstraterne er rigtignok ikke store, og især kommunerne har skullet prioritere skarpt. Men det offentlige forbrug er steget i alle år under denne regering. Tjek selv regeringens økonomiske redegørelse fra maj.
Hvis regeringen havde opereret med nulvækst, skulle det offentlige forbrug være næsten 13 milliarder kroner lavere i år, end det er tilfældet. Det er 13 milliarder kroner, som regeringen i stedet har prioriteret til forskellige velfærdsområder. Vi går jo netop ikke ind for nulvækst.
Vækstpakken har Lars Trier Mogensen heller ikke meget til overs for, fordi den kun skulle indeholder lempelser for erhvervslivet – men det er endnu engang forkert. Kun ganske få af de 92 konkrete initiativer handler om afgifter og skatter. I tillæg kan nævnes tre milliarder kroner til forskning, 2,5 milliarder kroner til bedre infrastruktur og en milliard kroner mere til voksen- og efteruddannelse.
Øget velfærd
Regeringen holder også fast i sine omfattende grønne ambitioner. Danmark producerer allerede meget mere vindenergi end forventet, og vi er derfor – til trods for PSO-lempelser – fortsat på vej til at nå målsætningen om at have omlagt til 50 procent vindenergi og 40 procent lavere CO2-udslip i 2020.
Endelig er der den nye beskæftigelsesreform, hvor Lars Trier Mogensen har ret i, at Venstre ville tage fire milliarder kroner fra de arbejdsløse. Det skete bare ikke. Der går ikke en krone fra indsatsen for de ledige eller fra de visionære uddannelsesplaner, regeringen har foreslået.
Tilbage står altså, at regeringen i år har øget velfærden, styrket beskæftigelsesindsatsen, lavet endnu en ambitiøs vækstplan og stadig er på sporet i den grønne omstilling. Det er fakta, og det er udtryk for en god socialdemokratisk politik.
Lars Trier Mogensens verdensbillede tillader desværre ikke, at der kan være grund til at rose socialdemokrater.
Jesper Petersen (S)

