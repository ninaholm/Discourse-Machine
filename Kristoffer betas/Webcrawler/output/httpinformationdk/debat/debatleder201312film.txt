Filmrektors huskeseddel
LEDER


 
	Efter 21 år med Poul Nesgaard har Den Danske Filmskole fået en ny rektor. 1. marts 2014 overtager Vinca Wiedemann stillingen og skal gøre sit for, at skolen fortsat kan leve op til sit ry som »verdens bedste filmskole«.

	Der er ingen tvivl om, at Wiedemann kreativt og kunstnerisk er et godt valg til stillingen. Hun er uddannet klipper og har tidligere været spillefilmkonsulent på Det Danske Filminstitut og leder af talentudviklingsordningen New Danish Screen. I de senere år har hun fungeret som sparringspartner for forskellige filminstruktører, f.eks. Lars von Trier på Nymphomaniac, og hun må derfor siges at have et godt indblik i både de kreative, praktiske og politiske filmprocesser.

	Hvad er det så for nogle opgaver, Wiedemann skal løse på Filmskolen? Først og fremmest handler det selvfølgelig om at forløse og udvikle de talenter, som bliver optaget på skolen, og som i de senere år, i hvert fald hvad angår instruktøreleverne, ikke har gjort meget væsen af sig rent kunstnerisk. Det er dygtige håndværkere, som forlader Filmskolen – også klipperne, fotograferne, manuskriptforfatterne, tonemestrene og producerne – men der har manglet personlighed, vildskab og eksperimenter i afgangsfilmene.

	I øjeblikket kommer de mest interessante afgangsprojekter fra Filmskolens animations- og dokumentarfilmlinjer, og en anden af Wiedemanns opgaver er at skabe et miljø, hvor de forskellige linjer og elever i højere grad arbejder sammen og lærer af og inspirerer hinanden.

	Endelig trænger nogle af eleverne tilsyneladende til et spark bagi, så de ikke blot venter på, at nogen skal sætte dem i gang med at lave film. På Filmskolen har de en unik adgang til udstyr og produktionsfaciliteter; hvad de bruger den adgang til uden for skoletiden, er op til eleverne selv. Når de engang forlader skolen, får de heller ikke meget ud af at vente på, at et eller andet skal ske. Den danske filmbranche er presset økonomisk, det kunstneriske vovemod er i bund, og talentudvikling er nærmest ikkeeksisterende. Fornyelse og energi skal komme fra unge filmfolk, der tør og vil noget; det gør f.eks. eleverne på den alternative filmuddannelse Super 16, der på flere måder er ved at overhale Filmskolen indenom.

