Fjern bogmomsen



 Som om bøgerne ikke var trængt nok i forvejen, er Saxo.com systematisk begyndt at sænke priserne på e-bøger og lydbøger til under, hvad bøgerne kan sælges til i Danmark.
1. januar flyttede Danmarks største internet-boghandel nemlig aktiviteterne i momsly i Luxembourg, som har en bogmoms på tre procent. Ja, tre!
I Danmark er den som bekendt på 25 procent. Forventeligt udtaler en række forlæggere nu til Politiken, at det kan de ikke konkurrere med. Enten må de selv flytte, eller også lukker butikken. Det sidste bliver sandsynligvis resultatet for mange mindre e-boghandlere.
Ganske vist rumles der i EU med, at moms fra 2015 skal betales i det land, kunden bor i, men mange eksperter betvivler, at det vil komme til at gælde for digitale varer. Det er alt for let at overskride landegrænser digitalt.
Saxo.com’s initiativ er derfor kun endnu et argument for, at bogmomsen må ned eller fjernes helt. Ellers bliver resultatet, at Saxo.com får monopol på det e- og lydbogsmarked, der er begyndt at stige støt også i Danmark, og som spås det store gennembrud i 2013. Allerede i 2012 skete der vel at mærke en fordobling af e-bogssalget.
Vil man vide, hvad der så sker, kan man kaste et blik på USA, hvor Amazon.com har sikret sig monopolet og allerede i 2012 solgte flere e-bøger end papirbøger. Det samme gælder for Storbritannien.
Resultat: Lukkede boghandler en masse og magten til suverænt at fastsætte priserne. Den samme magt vil Saxo.com få, og så er der ingen, der har lovet os, at e-bøgerne vil blive ved med at være billigere end de normale danske papirbøger.
Konklusionen ligger ligefor: Bogmomsen må ned. Alternativet er e-bogsbestsellere til stigende priser – og intet andet.

