Tillykke Netanyahu, og vi kondolerer …
LEDER


&hellip; palæstinenserne med tabet af drømmen om egen stat. Den var godt nok skindød, men med Likuds valgsejr er den definitivt begravet. De israelske vælgere forestod jordpåkastelsen efter en valgkamp, hvor en desperat Benjamin Netanyahu, bagud i alle meningsmålinger, lovede dem, at med ham som regeringsleder er en selvstændig palæstinensisk stat udelukket &ndash; eller som han formulerede sig: Med Hamas i Gaza og Islamisk Stat i Syrien kan vi ikke tolerere et nyt &rsquo;Hamastan&rsquo; på Israels dørtrin.Den gav pote i lighed med andre salver fra hans demagogiske stalinorgel: At &rsquo;skandinaviske regeringer&rsquo; intrigerer mod ham, at Obama og EU er efter ham, at Iran planlægger at udslette hans jødiske stat om et lille øjeblik, og at israelske medier &rsquo;hetzer&rsquo; ham og konens lidt sløsede omgang med betroede statsmidler. Intet for stort og intet for småt. Og slut- spurtens melding om, at de israelske arabere &rsquo;vælter til valgstederne i klaser&rsquo;, fik de sidste Likud-vælgere op fra sofaen, således at en stemmeprocent på næsten 72 sikrede de 30 mandater, der nu sætter ham i stand til at danne en ren højreregering med et komfortabelt flertal på 67 af Knessets 120 pladser. At en fair aftale om en palæstinensisk stat vil være den bedste forsikring mod islamisk terror er et ræsonnement, Arbejderpartiets nørdede Isaac Herzog og hans liberale partner Tzipi Livni ikke kunne trænge igennem med. Om de havde kunnet løse opgaven, står uvist hen &ndash; løftet om en fredsaftale efter fem år var under alle omstændigheder absurd, eftersom enhver israeler med valgret ved, at den kan skrues sammen på fem dage, hvis ikke fem minutter. Alle detaljer er gennemtygget i de 22 år siden Oslo-aftalerne. Det eneste, det har skortet på, er politisk vilje. Det er lige før, man forstår de israelske vælgeres træthed ved udsigten til yderligere fem års ørkesløs &rsquo;dialog&rsquo; med PLO &ndash; der på sin side har overladt det til &rsquo;det internationale samfund&rsquo;, at lægge pres på Israel med ansøgning om FN-anerkendelse som &rsquo;ikke-stat&rsquo;. I forlængelse af den proces overvejer PLO (læs: PA, Den Palæstinensiske Selvstyremyndighed), at afbryde den sikkerheds-koordinering mellem Israels militær og palæstinensisk politi på Vestbredden, der sikrer en i forvejen skrøbelig stabilitet. Ender det med et brud, og det tyder valgresultatet på, er truslen om en ny intifada overhængende.Den risiko løber Netanyahu gerne, og med hans nye vælgermandat &ndash; der kan gøre ham til den længst siddende israelske premierminister &ndash; vil en fornuftig og fredelig udgang på konflikten med palæstinenserne de næste mange år fortone sig i hans glatte retorik.Netanyahu er ikke, trods naive iagttageres trosbekendelser og ønsketænkning, den politiske leder, der kan &ndash; og vil &ndash; åbne for en palæstinensisk stat, for han deler den våde drøm om Eretz Yisrael &ndash; landet Israel fra Middelhavet til Jordanfloden, med sine tilhængere. Det er zionismens bundlinje, som det var hans forgængeres endemål, hvad enten de kom fra den ene eller anden fløj i israelsk politik. Likuds og Arbejderpartiets regeringer har i de 48 år, der er gået, siden Vestbredden blev besat (og omdøbt til det bibelske &rsquo;Judæa og Samaria&rsquo;), tilskyndet jødisk bosætning i strid med den fjerde Genève-konvention. Verbalt misbilliget, men beskyttet af et automatisk amerikansk veto i FN&rsquo;s Sikkerhedsråd og i sikker forvisning om, at der ud over de tomme erklæringer ikke blev reageret diplomatisk eller med mærkbare sanktioner &ndash; hverken mod annektering af Golan-højderne og Østjerusalem eller mod besættelsen med bosættelser. Vestbredden er ikke Krim, og Netanyahu er ikke Putin. Det er da muligt, at Isaac Herzog, hvis karisma ifølge den i Tel Aviv boende Herbert Pundik end ikke måler sig med en kaktus, har et oprigtigt ønske om en fredsaftale efter fem år. Men segmentet af kultiveret (europæisk) kibbutz-zionisme, der vanemæssigt har talt ned til de mindre kultiverede orientalske (og russiske) jøder, er historie. Siden Menachem Begin for 38 år siden blev Israels første Likud-premierminister, har Arbejderpartiet kun ledet regeringer i sammenlagt seks år. Deres tid er forbi &ndash; det triste er, at det samme er den palæstinensiske drøm om egen stat.
