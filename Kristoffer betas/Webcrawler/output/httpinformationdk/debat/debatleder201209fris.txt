’En frisk start’
Når Astrid Krag lover større lighed, skal vi huske, at hun er medlem af en regering, der netop har gennemført en skattereform, der letter skatten for de danskere, der har mest, og skærer i overførslerne til de danskere, der har mindst


 Astrid Krag vil samle SF om et politisk program, ingen i partiet kan være uenig i: Der skal skabes flere arbejdspladser, mere lighed i samfundet og en grøn omstilling.
Med de tre vidtfavnende programerklæringer meddelte den 29-årige sundhedsminister i aftes, at hun stiller sig til rådighed som kvinden, der kan »give SF en frisk start«.
Det er tiltrængt! Men spørgsmålet er, hvad Astrid Krag har, som Villy Søvndal ikke havde? Astrid Krag er Villy Søvndals opfindelse, de tilhører begge partiets højrefløj, og Villy Søvndal snakkede også gerne og længe om arbejdspladser, lighed og grønne løsninger. Men det blev ved oppositionssnak snarere end regeringspolitik.
Når Astrid Krag lover større lighed, skal vi huske, at hun er medlem af en regering, der netop har gennemført en skattereform, der letter skatten for de danskere, der har mest, og skærer i overførslerne til de danskere, der har mindst.
Når Astrid Krag lover en grøn omstilling, skal vi huske, at hun er medlem af en regering, der netop har fremlagt et forslag til finanslov, der sløjfer en allerede aftalt pulje til miljørigtig energirenovering af bygninger. Vi skal huske, at hun er medlem af en regering, der har gennemført en skattereform renset for grønne nuancer. Vi skal huske, at hun er medlem af en regering, der brød sit løfte om en betalingsring i hovedstaden.
Vælges Astrid Krag som ny formand for SF, skal hun vise, at hun kan omsætte SF’s politik til regeringspolitik. Her er hun er oppe mod en socialdemokratisk ledelse, der ikke nævnte det grønne område med ét ord, da fire ledende medlemmer for nogle uger siden afleverede deres programerklæring i en kronik i Politiken. Hun er oppe mod et socialdemokrati, hvis lighedsbegreb ikke længere handler om omfordeling gennem velfærdssamfundets overførsler, men alene er et spørgsmål om fri og lige adgang til skoler, sygehuse og plejehjem.
I det perspektiv ser den aktuelle interne splittelse i SF ud til at blive den kommende formands næststørste udfordring.

