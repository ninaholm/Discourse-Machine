Småligt



 Thomas Vinterberg skal med sin nye film Jagten repræsentere Danmark i hovedkonkurrencen på årets Cannes-festival. Hvis filmen henter en pris hjem, bliver det Vinterberg og Danmark, der løber med æren, men Sverige, der høster de kontante fordele, for Jagten er en dansk-svensk koproduktion med Sveriges største regionale filmfond Film i Väst som investor. Det samme gælder for Nikolaj Arcels film En kongelig affære. Eller for den sags skyld den dansk-svenske tv-serie Broen, som også kun svenskerne får de kontante fordele af.
Broen er sammen med Vinterberg og Arcels film bare de seneste eksempler på, at vi her i landet går glip af filmmillioner som følge af, at vi endnu ikke har fået etableret en regional filmfond i København, der kan fungere som en magnet i forhold til at fastholde danske filmproduktioner og tiltrække filmproduktioner fra udlandet som eksempelvis en kommende københavnerfilm af Woody Allen.
Der er helt åbenlyse fordele ved en regional filmfond i København. Udover at fastholde danske filmproduktioner og tiltrække udenlandske, så kan den være med til at skabe vækst, arbejdspladser og udvikling af filmbranchen i hovedstadsregionen.
Det er ikke mindst ærgerligt, fordi den københavnske filmfond stort set er på plads. Københavns Kommune, tre andre hovedstadskommuner, en række filmselskaber og Region Hovedstaden har samlet skudt 35 mio. af de nødvendige 40 mio., som filmfonden skal råde over i de første tre år, ind i projektet. De sidste 5 mio. havde man en begrundet forventning om, at staten ville bidrage med, men både erhvervsminister Ole Sohn og Kulturminister Uffe Elbæk bremser foreløbig for etableringen.
De sølle 5 mio. over tre år kan man end ikke være bekendt at holde tilbage. Der er rigeligt midler til luftige kulturelle projektet, mens dette er meget konkret og med kontante fordele. Det er bare med at komme igang.

