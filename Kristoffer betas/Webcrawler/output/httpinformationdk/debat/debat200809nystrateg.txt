Ny strategi i Tvind-sag
Mogens Amdi Petersen styrer Tvind, fastholder anklagemyndigheden i Tvind-sagen, selv om byretten skød påstanden ned for to år siden


 Anklagemyndigheden har lagt strategien om i Tvind-sagen og går nu benhårdt efter at få dømt skolesamfundets tidligere talsmand, Poul Jørgensen, på mere håndfaste beviser.
Det fremgik onsdag af førstedagen for anklagemyndighedens procedure i den et år lange ankesag ved Vestre Landsret. Her sidder Poul Jørgensen alene på anklagebænken, mens Mogens Amdi Petersen og fire andre Tvind-spidser, som anklagemyndigheden også ønsker retsforfulgt ved landsretten, gemmer sig i udlandet.
Anklagemyndigheden går efter at hænge Poul Jørgensen op på beviser i form af enkeltstående notater, breve og andre dokumenter. 
Fastholder Amdis skyld
Imens fastholder anklagemyndigheden, at Mogens Amdi Petersen har topstyret Tvind. En påstand om Amdi Petersen som en slags god-father, som byretten ellers skød ned for to år siden. Her frifandt retten både Poul Jørgensen, Tvind-stifteren selv og fem andre fremtrædende Tvind-folk for anklager om groft skattesvig og groft underslæb for 120 millioner kroner.
En ottende, Steen Byrner, blev idømt et års betinget fængsel for et selvstændigt forhold for underslæb.
Anklagemyndigheden mente onsdag i landsretten at have dokumentation for at kunne bevise Poul Jørgensens medvirken til de ulovligheder, som Steen Byrner blev dømt for som tidligere forretningsfører i fonden, der nu er nedlagt.
I et af de allersidste af et halvt hundrede retsmøder igennem det seneste år fremstillede anklagemyndigheden Poul Jørgensen som en slags praktisk gris under kommando af Amdi Petersen og dennes højre hånd, Kirsten Larsen. Men en håndlanger med fingrene dybt begravet i, hvad anklagemyndigheden kalder fup og svindel med skattefrie midler i den formelt selvstændige fond for humanitære formål og miljøfremme.
Manglende skat 
Sagen drejer sig om nogle af Tvinds pengetransaktioner i perioden 1990-1995. Anklagemyndigheden finder det dokumenteret, at Tvind-toppen jonglerede med alle beslutninger og pengetransaktioner i fonden og i de projekter, der fik støtte fra fonden. Penge, som skolesamfundets medlemmer skød ind i fonden af deres løn og havde fået skattefritagelse fra på deres selvangivelser. I virkeligheden gik pengene tilbage til skolesamfundets almindelige drift med ulovlig skatteunddragelse til følge, mener anklagemyndigheden, der finder det bevist, at der med fonden i virkeligheden ikke var tale om alment velgørende støtteformål som krævet i fondsloven.
Blandt andet blev penge fra den skattefrie fond misbrugt til midlertidigt at finansiere en rigmandslejlighed i Miami i USA til privat brug for Mogens Amdi Petersen og hans samlever, Kirsten Larsen, lyder anklagen.
Poul Jørgensen har under retssagen blankt afvist anklagerne. Han er tiltalt for svindel for lidt over 39 millioner kroner, altså et noget mindre beløb end sidst.
Først torsdag fortæller anklagemyndigheden, hvor skrap en straf, de kræver den tidligere talsmand idømt denne gang. 


