Støjberg er en dårlig nabo



ERHARD Jacobsen sagde engang, at han med glæde betalte sin skat. Ikke så han selv kunne komme til lægen, men så han slap for den dårlige samvittighed, der fulgte, hvis naboen ikke kunne.Deri ligger en meget rammende betegnelse af velfærdstanken. Det handler ikke kun om økonomi, men om noget mere. Om ansvar og om samvittighed. En tanke, der er værd at hæfte sig ved. For i disse dage er vores beskæftigelsessystem under forandring, og din arbejdsløse nabo er den potentielle taber. Ledigheden spås at runde 165.000 i 2011. En tredobling i forhold til nu.Og det vil skabe 'rush hour' i landets 91 jobcentre, som allerede i dag har svært ved at tilbyde aktivering, opkvalificering og rådgivning til tiden. Den aktive arbejdsmarkedspolitik sættes under et gevaldigt pres og skal stå sin prøve efter årelang højkonjunktur, men viser allerede svaghedstegn.Paradoksalt nok vælger Venstre, Konservative, Dansk Folkeparti og Liberal Alliance midt i denne beskæftigelsespolitiske krise at gennemtvinge en reform af hele systemet. Og der er vitterligt tale om at gennemtvinge. Alle med forstand på området har nemlig frarådet reformen, der betyder, at kommunerne pr. 1. august får ansvaret for dagpengemodtagerne. Som om jobcentrene ikke havde nok at se til i forvejen. Som om beskæftigelsespolitikken ikke var atomiseret nok i dag. Som om kommunekasserne ikke var slunkne nok allerede. Beskæftigelsesminister Inger Støjberg (V) meddelte i Information fredag, at hun "ikke er i tvivl om", at kommunerne sagtens kan løfte opgaven, og hun "deler ikke den skepsis", der er. Ministeren bad derfor oppositionen tørre øjnene og pakke skræmmekampagnen sammen.DEN radikale og omfattende kritik af reformen kan dog ikke afvises med forsimplede svar. Inger Støjberg er ikke længere politisk ordfører, hun er beskæftigelsesminister - med dertilhørende ministeransvar. Derfor må hun erkende, at oppositionen ikke står alene med de bange anelser i denne sag. Krikken kommer fra alle aktører og iagttagere: Både Dansk Arbejdsgiverforening, Det Økonomiske Råd, LO og de socialrådgivere, som skal forvalte loven ude i den sociale virkelighed, har advaret mod konsekvenserne af reformen.Der tegner sig dermed en kritik, som ikke er baseret på meninger og skepsis, men på analyser og indsigt. En velargumenteret og legitim kritik, som man må tage alvorligt, før man kan være uenig i den. Det Økonomiske Råd har påpeget, at der slet ikke findes saglige argumenter for at flytte beskæftigelsesindsatsen fra staten til kommunerne. En række forskere har også problematiseret den lovgivning, som nu akkompagnerer den usaglige idé. Den finansieringsmodel, som ministeriet har udarbejdet på rekord tid, vil ganske enkelt ikke virke, advarer de lærte. Som resten af regeringens beskæftigelsespolitik er modellen lavet til et samfund uden arbejdsløshed. Men med ledighedstallene in mente er loven forældet, allerede før den er vedtaget. Reformen bygger på simpel pisk-gulerods-tankegang. Den vil straffe de kommuner, hvor der er høj ledighed, og belønne dem, der har lav ledighed. Men præmissen for en sådan incitamentsstruktur er, at der er tilstrækkelig efterspørgsel på arbejdskraft i alle kommuner, og at kommunen kvalificerer udbuddet af arbejdskraft.Den præmis er ikke til stede i dag. Når et slagteri i en kommune lukker, nytter den økonomiske pisk ikke, for hvad stiller man op med et par hundrede slagteriarbejdere? Det spørgsmål har Støjberg hidtil ikke kunnet svare på, så det kan borgmestrene sandsynligvis heller ikke. Og alligevel svinges pisken. Konsekvensen bliver, at de arbejdsløse må sendes i hovedløs discountaktivering, fordi kommunerne ikke vil have råd til kvalitet i aktiveringstilbuddene. Ingen uddannelse, ingen målrettet og individuelt tilrettelagt indsats. Det er for dyrt, og kommunerne må satse på billige løsninger, hvis ikke de skal spare på skoletoiletter og ældrepleje.Problemet er bare, at når beskæftigelsesindsatsen fejler, så stiger andelen af langtidsledige. Mens slagteriarbejderne går derhjemme eller for den sags skyld i meningsløs aktivering, så bliver de isoleret socialt og mister kontakten til arbejdsmarkedet, mens sandsynligheden for, at de aldrig kommer i arbejde igen, øges. Vi ser allerede begyndende tegn på en sådan stigende strukturel ledighed.MED REFORMEN accelereres en udvikling, der risikerer at vise sig så fatal, at selv Inger Støjberg må få dårlig samvittighed. Det kommer til at blive rigtig ubehageligt. For den arbejdsløse, for samfundsøkonomien og for enhver god nabo. Netop for at undgå de skræmmende scenarier, må velfærdssamfundet bevise sit værd - uanset hvor på det politiske spektrum, regeringsindehaverne befinder sig. Det var det, Erhard Jacobsen forstod, og det er det, Inger Støjberg ikke har forstået. Mere end 80.000 arbejdsløse naboer banker desperat på hendes lige nu dør, og flere kommer til - men ikke så meget som én enkelt usaglig reform, vil hun trække i land. Støjberg er en dårlig nabo.
