Ideologisk runddans
LEDER


"Når Emil går hjem om eftermiddagen, har han haft en sjov og udfordrende skoledag. Han har haft spændende undervisning, der giver ham lyst til at lære. Han har været ude. Han har rørt sig. Og han har lavet mange af sine lektier."Statsminister Helle Thorning-Schmidts (S) åbningstale til Folketinget 2012Sådan lød statsministerens forestillinger om fremtidens folkeskole under Folketingets åbning i oktober. I december fremlagde SRSF-regeringen en ambitiøs reform, der med en udvidelse af skoledagen i såkaldte aktivitetstimer skulle gøre det muligt at tænke undervisningen ud af klasseværelset, ud på græsplæner, virksomheder og museer i samarbejde med skolens pædagoger. Men striden om aktivitetstimerne mellem regeringen og den borgerlige opposition risikerer nu at føre til, at statsministerens vision for Emil på 13 år ender med flere knapt så spændende timer foran tavlen.Venstre og Konservative har ellers lige som de fleste eksperter, lærere og forældre mest haft roser til regeringens reformplaner. Og ideen om at løfte den danske folkeskole via mere leg og læring var da også en del af VK’s kuldsejlede skolereform fra 2010. Men også denne gang skulle der gå ideologi i den. De Konservatives formand, Lars Barfoed, så pludselig sit snit til at profilere sit skrantende parti med en protest imod de ’socialistiske eksperimenter’ og hoppe ind i folkeskoleforhandlingerne. Også Venstre er kommet med på den ideologiske stridsvogn mod aktivitetstimerne. Alliancerne i den igangværende folkeskoledebat er ellers forfriskende nye: Dansk Erhverv forsvarer SRSF’s aktivitetstimer, mens Liberal Alliance er enige med rundkredspædagogerne om det forkerte i at stjæle børnenes tid, samtidig med at lærerforeningen har allieret sig med Dansk Folkeparti.Men lige lidt hjælper det åbenbart i forhold til at tænke nyt omkring folkeskolen. Oppositionens samlede front mod de rundkredspædagogiske aktiviteter betyder nu, at regeringens forslag om aktivitetstid ryger ud af reformen. Måske er det et spørgsmål om ord. Nytænkning og mindre ’røv til stol-undervisning’ er de færreste – også i oppositionen – imod. Et af de centrale spørgsmål i aktivitetsstriden har været, hvem der egentlig har ansvaret for det faglige indhold. Oppositionens frygt er gået på, at aktivitetstiden ville ende i ren ’hygge og hulahop’, hvis ikke lærerne fik ansvar for at levere et faglige indhold. Men selv om ordet aktivitet er bandlyst, så behøver målet om en mere spændende skoledag til glæde for både svage og stærke elever ikke at forsvinde. I bund og grund er det jo ligegyldigt for elever, lærere og skoleledere, om det hedder undervisnings- eller aktivitetstimer. Det, der har betydning, er, at skolerne får mulighed for at planlægge skoletiden under friere rammer.Om forligspartierne ønsker at give skolerne den frihed, vil de næste dages forhandlinger vise. Sørgeligt ville det være, hvis alle ambitionerne om mere tværfaglighed og et opbrud med den traditionelle undervisning, ender i de klassiske ideologiske benspænd på folkeskoleområdet og mere ufrugtbar detailstyring. Hvis regeringen går med til at bløde sin skolereform så meget op, at den ender som en mindre revision og flere lange dage foran tavlen, så er det en fuser af de slemme. Hvad værre er, så risikerer hele det sidste halve års politiske armlægning om heldagsskole, arbejdstidsaftaler og aktivitetstimer at ende i den rene overfladebehandling. Som talrige skoleeksperter har påpeget, så hjælper mere af den samme slags undervisning nemlig ikke på elevernes indlæring.Tanken bag opgøret med lærernes arbejdstid var vel ligeledes, at det skulle give skolelederne mulighed for mere fleksibelt at planlægge skoledagen og dermed skabe en bedre skole. Men det risikerer at blive ved tanken, hvis reformen blot fører til flere bånd på skolen i form af obligatoriske kristendomstimer, engelsk fra 1. klasse, mere dansk og matematik og strammere krav til afgangsprøverne. Hvis opgøret med aktivitetstimerne skal føre til andet end mere passiv undervisning, så må politikerne droppe den ideologiske vandren i ring om folkeskolen og give skoleledere, lærere og pædagoger frirum til at gøre skolen endnu bedre end den er i dag.
