Vesselbo fastholder udlændingedebat
Eyvind Vesselbo fastholder, at Venstres gruppe skal tages med på råd i forhold til udlændingeaftale. Han afviser gruppeformands påstand om "ekspeditionssag".


 Det bliver ikke en blot en ekspeditionssag at få Venstres folketingsgruppe til at stemme for den udlændingeaftale, som regeringspartierne er ved at forhandle på plads med DF.
Det fastslår Venstres Eyvind Vesselbo, der kræver at blive taget med på råd. Dermed fastholder han sin udmelding i Politiken i dag, selvom han godt nok afviser, at han - som han ellers er citeret i Politiken - har sagt, at han "betinger" sig en ordentlig dialog i Venstre.
- Jeg beder om at få det til drøftelse i Venstres folketingsgruppe. Jeg behøver ikke betinge mig noget, jeg kan bare bede om det, og så kommer det det, siger han.
Med den udmelding går Vesselbo lodret imod gruppeformand, Kristian Jensen, der i Politiken som modsvar til Vesselbo fastslår, at diskussionen om den nye udlændingeaftale er overstået for Venstres vedkommende, og at han derfor regner med, at "det bliver en ren ekspeditionssag i folketingsgruppen".
- Ja, sådan fungerer det jo ikke. Alle politiske aftaler skal jo forelægges Venstres gruppe til godkendelse, og det er ikke en ekspeditionssag, siger Vesselbo til Ritzau.
Spørgsmål: Hvorfor tror du, at Kristian Jensen har den opfattelse, at det er en ekspeditionssag?
- Det skal du spørge ham om, svarer Eyvind Vesselbo og tilføjer, at det for ham er en naturlig ting, at debatten om udlændingeaftalen også tages op på Venstres gruppemøder:
- Det er ikke forbeholdt ordførerne at diskutere forskellige ting. Som folketingsmedlem er man jo valgt til at have en holdning. Og det ville være et underligt parti og en underlig folketingsgruppe, som bare accepterede, at når der kom en eller anden aftale på bordet, så klappede alle bare hælene i. Vi er nødt til at diskutere, om vi er enige om de forskellige ting i aftalen. 
Spørgsmål: Er det så noget, du kræver?
- Det behøver jeg ikke kræve, for det bliver taget op. Jeg opfatter det ikke bare som en ekspeditionssag.
