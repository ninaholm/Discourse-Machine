Uddannelsesræs i højeste gear



Skuffelsen står skrevet i ansigterne på de unge, der har fået nej fra de videregående uddannelser. 20.000 er der af dem, og mange af dem vil i de kommende dage og uger finde ledige pladser på andre uddannelser, tage på højskole eller ud at rejse. Sådan har det altid været. Men graden af alvor, som uddannelsesvalget og fravalget er forbundet med, er ny.Kravene til eksorbitant høje gennemsnit og hurtig studiestart er sammen med de mere specifikke adgangskrav om to-tre fag på et vist niveau med til at skubbe uddannelsesræset op i et endnu højere gear end tidligere. Selv ikke en nydelig studentereksamen over gennemsnittet er i dag nok, lyder det.Bonussystemer, hvor karakterer ganges op, og et stigende antal uddannelsessøgende gør, at der nu kræves et gennemsnit på over 11 for at komme ind på flere uddannelser. Ligesom mere end 55 uddannelser i dag kræver et gennemsnit på over ni. Derfor er der også god grund til at se på, om de skærpede adgangskrav giver mening, hvis de er så indviklede, at hele 10.000 ansøgere ikke kan gennemskue dem.De unges ja eller nej fra uddannelsesstederne er så blevet krydret med beskeden om, at der nu skal være elitekandidater. En helt gedigen universitetsuddannelse er altså heller ikke nok.Om der så kommer bedre læger, psykologer og erhvervsledere ud af et snit på over 11 eller elitekandidatgrader er åbenbart mindre vigtigt. Og hvad det er for et ungdomsliv, ræset skaber, virker nærmest underordnet.Med de kommende års voksende ungdoms-årgange vil karaktererne kun blive presset yderligere op, derfor burde uddannelserne tage udviklingen alvorligt og optage flere via kvote 2 eller optagelsessamtaler, som det er muligt i dag.Ligesom politikerne burde overveje, om bonusregler og sære adgangskrav giver bonus andre steder end et stigende antal unge og studerende med præstationsangst og ondt i livet.
