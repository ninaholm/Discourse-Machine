Mens vi flanerer rundt i Istanbul
Istanbul er en by på kogepunktet; minareter der synger, politisk kamp og tåregas. Men det er også byen, hvor mennesker beglor hinanden på en meget direkte og opstemmende måde


 
	Da jeg var 15 år, var jeg i Istanbul for første gang. Jeg kan huske varmen og lyden af minareternes polyfoni. Jeg husker også duften af mænd og de blikke, der blev kastet på mig, som jeg i al hemmelighed gengjaldt. Og jeg erindrer, hvordan jeg forsøgte at hemmeligholde den intensitet, som byen forårsagede, så ingen andre end jeg skulle opdage, at jeg fornemmede noget helt nyt i denne by.

	Nu er jeg tilbage i Istanbul, denne gang i selskab med to mandlige venner, der ligesom jeg orienterer sig mod mænd. Vi diskuterer byens takt og tone; vi taler om åbne pladsers arkitektur og muligheder for møder mellem fremmede i arkitektonisk håbløse rum. Vi flanerer i byens gader og kigger på alt muligt – heriblandt andre mennesker.

	Hurtigt bemærker jeg igen, at blikket i Istanbul er et andet end det, jeg kender fra København. Her falder blikket ikke blot hurtigt og tilfældigt på den anden. Nej, her holdes blikket fast. Der bliver gloet: Blikket er åbent, (under) søgende, insisterende, ja, nogle gange endda lidt enfoldigt eller naivt. Nogle steder er mere oplagte at kaste blikke end andre. Parker er oplagte. I Istanbul er Gezi-parken (som nu er spærret af og udgangspunkt for demonstrationer og politiets magtdemonstrationer) et godt sted, offentlige transportmidler (busser, metroer og færger på Bosporus) er intime – også for tilfældige berøringer. Cafeer, barer og diskoteker er mere åbenlyse for seksualisering. Byens blik er promiskuøst – det behøver ikke at forpligte på mere. Denne måde at være sammen med andre mennesker gennem blikket har den danske sociolog Henning Bech beskrevet som byens æstetiserende og seksualiserende blik.

	Mens vi flanerer rundt i Istanbul, bemærker jeg alligevel en uoverensstemmelse mellem mine to mandlige venner og jeg. For på trods af at vi alle tre har smag for mænd, italesætter vi smagen på forskellige måder. Og jeg bemærker også, at jeg slår blikket ned, når jeg står i metroen og bliver begloet. Måske jeg mangler en særlig kompetence? En aften da vi sidder på en bar, og talen endnu engang falder på mænd, må jeg lufte min tvivl og spørge: »Måske er kvinder alligevel bare anderledes end mænd? Altså i forhold til hemmelighederne og det skjulte blik. Og behøver man overhovedet at tale om sex, når nu man i stedet bare kan have sex?«

	Jeg ved, at jeg træder ind i et minefelt, og rigtigt nok forandrer stemningen sig en smule. Jeg er den kedelige lyseslukker, der for det første stiller et distanceret akademisk spørgsmål, og som samtidig italesætter en kønnet forskel, som kunne ligne et tabu.

	»Er dit undvigende blik ikke udtryk for en selvovervågning, som kvinder generelt mosler med, som en moralsk grænse for seksuel udfoldelse?« bliver der spurgt tilbage. Men nej, det er det sådan set ikke. For lytter man til yngre kvinder i dag, bliver der talt meget om sex. Mænd objektgøres lige såvel som kvinder. Og mænd og kvinder iscenesætter sig på lige vis for hinanden. Der er ikke den store forskel. Det handler ikke nødvendigvis om køn, vil jeg mene. Det handler snarere om et stigende krav om at være åben om sin seksualitet og at kunne mestre sin seksuelle selvfortælling uanset køn – hvilket den engelske sociolog, Ken Plummer har skrevet om. Blufærdighed er således ikke en kønnet problematik.

	Min indvending er blot, at forskelle mellem menneskers seksuelle præferencer bliver overset i iscenesættelsesmaskinen: Om man er homo eller hetero, kvinde eller mand, queer eller straight, er der forskelle, som falder uden for, virker akavede, sære og kejtede. Og blikke kræver en særlig lyst til at blive set, en særlig lyst til at stå på scenen og måske en særlig lyst til by.

	Men hvad nu hvis man er sky og ikke ønsker at tale om blikket og lysten, men blot ønsker at være tavs, mærke og sanse? Hvad hvis det ikke længere er legitimt at længes efter hemmelighederne uden efterfølgende at blive kastet i puritanerkategorien? Min påstand er, at tavshed, skjulte blikke og gemmesteder ikke nødvendigvis er puritanske – måske tværtimod, hvis jeg nu husker tilbage til mit første opstemmende møde med Istanbul. Det er i lige præcis dette ordløse rum, at magien opstår. I Istanbul er der stadig mulighed for at udforske alt dette og mere. Også selvom man bliver begloet. Så kan man glo igen, hvis man vil. Og man kan slå blikket ned og nyde blufærdighedens sensibilitet.

Marie Bruvik Heinskou er sociolog

