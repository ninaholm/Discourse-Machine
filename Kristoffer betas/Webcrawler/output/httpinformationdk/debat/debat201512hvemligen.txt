Hvem er det nu lige, Nikita Klæstrup er?
Vores kollektive hukommelse bliver dårligere og dårligere, men gør det egentlig noget, når vi har Google?


 Google har afsløret nogle ret vidunderlige ting om året, der snart er gået. For eksempel at den mandlige politiker, vi har googlet mest, har været Mads Holger, og at den mest googlede kvindelige politiker er Nikita Klæstrup. Hun er endda den mest googlede kvinde overhovedet, mens Mads Holger her må se sig overgået af rummanden Andreas Mogensen.
Symptomatisk nok er de to politikere kendt for meget andet end politik. Førstnævnte brød for alvor igennem, da hun til en fest for Konservativ Ungdom lod sig fotografere i en kjole med en usædvanlig udskæring. Sidstnævnte har tidligere givet den som nattelivs-dandy og arrangør af jetsetfester om bord på privatchartrede fly. Han skabte især ballade, da han et par dage inden valget omtalte sit daværende parti, Konservativ Folkeparti, som en »døende patient med feberlidelse, der langer ud efter lægen«. Og så blev han smidt ud.
Men både Klæstrup og Holger er den slags typer, man ikke liiige er helt sikker på, hvem er, men så googler man dem, og »nååh ja« – så glemmer man det igen.
Hverken landets statsminister eller oppositionens leder har nået top-10. Måske fordi Løkke og Frederiksen er meget lidt farverige – eller måske fordi vi jo godt kan huske, hvem de er.
Opgørelserne over populære Google-søgninger viser også en top-10-liste over de spørgsmål, vi flest gange har stillet søgemaskinen. Den lyder sådan her:
1. Hvad skal jeg stemme?
2. Hvad betyder stjernen på Snapchat?
3. Hvad er pinse?
4. Hvad betyder navnet?
5. Hvad stemmer vi om den 3. december?
6. Hvad er en migrant?
7. Hvad farve er kjolen?
8. Hvad betyder undtagelsestilstand?
9. Hvad står partierne for?
10. Hvad er Dubai kendt for?
Ved første øjekast fortæller spørgsmålene tilsyneladende, at vi ikke ved noget som helst. Men er det udtryk for, at vi er dumme, når vi ikke ved, hvad vi skal stemme, eller hvorfor vi fejrer pinse? Betyder det, at uddannelsesinstitutionerne og medierne har svigtet deres projekt om at oplyse samfundet?
Nej. Det betyder først og fremmest, at vi googler. Og det betyder, at vi googler alt muligt.
Selv om vi dybest set godt ved, hvad vi skal stemme, og hvad partierne står for, googler vi det alligevel. For en sikkerheds skyld. Fordi det er uforpligtende, og fordi det er hurtigere, end rent faktisk at tage os tid til at undersøge sagen.
For mig er Google for længst blevet en af livets vigtigste følgesvende. Hvis jeg sidder til et middagsselskab, og snakken falder på et eller andet fænomen, som jeg føler, jeg burde kende, men som jeg ikke lige kan huske, hvad er, finder jeg diskret min telefon frem under bordet, åbner browseren og googler ordet. Foie gras. DDoS-angreb. Likviditetsgrad.
Det samme med mennesker. Når snakken falder på for eksempel en politiker, og jeg ikke helt kan huske, hvem det er, men bare har brug for at visualisere et ansigt, ender det altid med, at jeg fisker telefonen op af lommen og taster navnet ind i søgefeltet.
Men når jeg har googlet, glemmer jeg med det samme igen. Derfor googler jeg igen og igen, og derfor har jeg helt sikkert googlet Nikita Klæstrup mere end én gang i løbet af året, og hver eneste gang har jeg været sikker på, at jeg aldrig har gjort det før.
Et forskerhold fra Columbia University i New York har påvist, at vi bliver dårligere til at huske konkrete fakta, når vi kan finde dem hurtigt på nettet. Google-effekten, kalder de det.
Vores kollektive hukommelse bliver altså dårligere og dårligere. »Vi er i færd med at kortslutte vores hukommelse,« har professor Niels Egelund sagt. Men i virkeligheden er der ingen grund til at være kulturpessimist her, tror jeg, for så længe vi har Google – hvad skal vi så bruge hukommelsen til?
Ude i samfundet bliver det at have en god hukommelse betragtet som noget særlig fint, men når alt alligevel kan googles frem, hvorfor så bruge krudt på selv at gå og huske? Man kan jo også se på det sådan her: Vores interne hukommelse bliver dårligere og dårligere, men vores eksterne hukommelse bliver hele tiden markant bedre.
Det eneste problem er så bare, at jeg aldrig kan huske, hvor jeg har lagt min telefon. Og det er trods alt svært at google sig til.
Rasmus Elmelund er kulturjournalist. 
Klummen er udtryk for skribentens egen holdning

