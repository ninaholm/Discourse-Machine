Ud vil de, ud
TORDEN VIL lyde i Herning denne weekend. Fra Kongrescenterets talerstol vil Dansk Folkepartis ledende skikkelser buldre mod 'de fremmede' - i begge partiets hadeudgaver: Dem i EU og dem, der vil luske sig ind i Danmark


TORDEN VIL lyde i Herning denne weekend. Fra Kongrescenterets talerstol vil Dansk Folkepartis ledende skikkelser buldre mod 'de fremmede' - i begge partiets hadeudgaver: Dem i EU og dem, der vil luske sig ind i Danmark. Bonusbulder vil lyde over, at førstnævnte lumskeligt bistår sidstnævnte. Som Pia Kjærsgaard rumler i dagens avis:"Vi føler i den grad nu, at EU er gået ind og har overskredet alt, hvad der står os nært og kært. Nu er det udlændingeloven, som har rigtigt mange danskeres bevågenhed, som bliver truet."Når Dansk Folkeparti forlanger, at Danmark skal blæse på EU og dets bindende retssystem, er det logisk det samme som at forlange, at Danmark skal udtræde af EU.DENNE LOGIK har Dansk Folkeparti hidtil ikke været meget for at vedstå. Partiet vil lege med ilden på høloftet, men ikke stå til ansvar, hvis laden brænder ned. Men når Pia Kjærsgaard presses - som i går i Jyllands-Posten og i et for tiden rullende interview på tv-kanalen DK4 - vil hun "ikke udelukke" at kræve udtræden. Hun har tidligere i denne avis talt pænt om 'norske tilstande'. Altså at stå uden for EU, men være med i dets Indre Marked. Det er - ironisk nok - en tilstand, der driver mange nordmænd til afmagtsfølelse, for den betyder, at man ikke er med til at lave EU's regler, men bare har at efterleve dem.Heller ikke denne akavede situation ønsker Dansk Folkeparti at forholde sig til.DET SPLITTEDE sind hos Dansk Folkeparti genspejler en ægte skizofreni hos VK: Regeringen fører indenrigspolitik med DF, men EU-politik med oppositionen. Nu er membranerne i de spaltede hjerner under hastig nedbrydning. EU- og indenrigspolitik er én og samme viljessag - tydeligt demonstreret i de domstolsafgørelser, der har gjort VKO's indenrigske grænseværn omsonst.Hvad så? Enten må DF æde EU-virkeligheden, evt. med et lag glasur af særlig dansk administrativ chikane af rettighedshavende ansøgere - indtil Ombudsmanden og/eller EF-Domstolen skræller også det væk. Eller også må VK vikle sig bort fra enten DF - eller EU.Enhver af disse valgmuligheder indebærer ubehageligheder, grænsende til det uoverskuelige.Indtil videre fører Pia Kjærsgaard nervekrig mod regeringen for at se, hvor langt hun kan drive den mod konflikt med EU. Den psykiske krigsførelse ligger bag hendes udtalelser til dagbladet Politiken i går om, at hun da godt kan forestille sig at gå i regering med Socialdemokraterne. Ha, ha! En sådan regering skulle løse Pia Kjærsgaards EU-knibe og gasse endnu mere op mod 'de fremmede' i indland og udland? Mon dog. Og hvad skal SF lægge stemmer til i den sammenhæng?Nok vil Dansk Folkeparti egentlig helst ud af EU, men partiet vil navnlig - her og nu - forbandet gerne ud af at skulle ende med at vælte Fogh på udlændingepolitikken. Derom handler det meste af weekendens bulder.
