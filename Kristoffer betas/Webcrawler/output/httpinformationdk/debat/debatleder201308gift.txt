Giftigt tilbud



 
	En listig rad er han, ham forhenværende V-statsminister Lars Løkke Rasmussen, der så vældigt gerne også vil være kommende. I går krævede han – på forsiden af Politiken – at regeringen nu på én gang afholder tre folkeafstemninger om EU: om patentdomstolen, om det danske forbehold mod at deltage i EU’s overstatslige samarbejde om retlige og indre anliggender og om det danske forbehold mod at deltage i EU’s militære samarbejde. De tre samtidige folkeafstemninger foreslår Løkke lagt oven i EU-parlamentsvalget i maj 2014. Løkke bedyrer, at han hermed »tilbyder« regeringen »bred opbakning på Christiansborg« om EU.

	Værsgo’, indtag en giftig drik! Sådan kan Løkkes tilbud også udtrykkes. Problemstillingerne bag patentdomstolen, EU’s retlige samarbejde og EU’s forsvarssamarbejde er vidt forskellige – og hver for sig forbasket indviklede. Samtidige folkeafstemninger om de tre emner – oven i et EU-parlamentsvalg – ville gøre det meget vanskeligt for regeringen at lægge op til en saglig diskussion inden afstemningsdagen.

	Det ville skubbe i retning af, at afstemningen blev endnu et emotionelt opgør for eller imod dansk medlemskab af EU. Dermed åbnes gamle sår i SF og Socialdemokraterne. Hvad der selvsagt ikke ville volde bedrøvelse i Venstres ledelse.

	Jo mere nej-stemmeri i afstemningen, des bedre begrundelse for Venstre til at give regeringen skylden for fiaskoen. År 2000-folkeafstemnings-nej’et til dansk deltagelse i euroen skrev Venstre med fornøjelse på Nyrup-regeringens synderegister. Og tilbage i juni 1992, da VK-regeringen ikke kunne overbevise et vælgerflertal om EU-Maastricht-traktatens fortræffeligheder, lagde VK ansvaret på Socialdemokraterne: De havde været for optaget af deres indre magtkampe til at føre effektiv ja-kampagne.

	Løkkes sommertilbud er et af den slags, man skal takke nej til. Én debat, én afstemning ad gangen. Først patentdomstolen. Dernæst får vi se.

