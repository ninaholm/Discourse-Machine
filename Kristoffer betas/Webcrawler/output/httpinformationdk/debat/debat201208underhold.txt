Underholdningsindustriens minivoksne
Underholdningsindustrien elsker at tage børn lige så seriøst som voksne – for så at glemme, at det er børn, de fremstiller. Det er TV3’s juniorkokkedyst ’Masterchef’ et eksempel på


Børn er børn og som sådan i hvert fald en knivspids irriterende og en god spiseskefuld ulækre – især i et køkken. Tag bare mig. Som lille slikkede jeg alle slags brød-og kagedejsskåle børnespytglinsende rene og fri for salmonella. Jeg hældte levertran i søsters saftevand. Jeg lavede under ugentlige hygiejnemassakrer fra Super Brugsens Børnekogebog, f.eks. ’Skovbund’, som var mælket kartoffelmos med ærter (skovbund) og med pølser stukket ned i (kødtræer). Velbekomme, forældre.Der er langt fra 90’er-Katrine til det type barn, der repræsenteres i anden sæson af juniorudgaven af TV3s kokkedystprogram, Masterchef, hvor præpubertære danske poder fra på lørdag beviser deres kokkeværd. Det er en gastronomiens gladiatorkamp for børn. Og den nye sæson, som jeg har smugset, har hævet ambitionsniveauet. Konkurrencen tæller nu 18 skærmtrolde i forklæder. De taler pænt og er sjove og dygtige. Josephine fra Brønshøj kan lire opskriften på bearnaisesauce af som var det reglerne for tag-fat. For børneseerne er de vandkæmmede velfærdsforbilleder. Voksne seere imponeres over, at de ikke opfører sig som (90’er-Katrinede) børn.Men der er sket noget i tilrettelæggelsen fra første til anden sæson. Tonen er hårdere, tårerne tungere. På miniskala viser dette skift, hvad der sker med vores seerbegær, når børn træder ud af deres børnezone for at underholdningsimponere på en voksenarena. Dommerne har denne gang, i underholdningens og troværdighedens navn, skruet bissen på: »Når jeg kigger ned af jeres kartoffelmader, så er der simpelthen ingen af jer, der har ramt mayonnaisen perfekt,« kritiserer den ellers så flinke dommer Anders Aagaard. Oscar V. må på konkurrencens anden dag indrømme: »Jeg har næsten ikke sovet i nat. Jeg er vildt nervøs. Jeg har faktisk kastet op.« Gry på 13 år bryder ud i nervøs gråd, da marengsbunden knækker og perfektionens momentum er forpasset.Dette er en voksenleg. Og i legen udstilles børnenes små menneskelige ubehageligheder med en intrigedramaturgi, der efterligner især amerikansk Masterchef – voksenudgaven. Én dreng må indrømme, at han om det modsatte hold tænker: »Kom nu, lad nu deres bacon være ikke-sprød«. En anden synes, at det er lidt godt, da hans kammerat skærer sig i fingeren. Det er jo en konkurrence.Og mens australske Masterchef Junior fokuserer på deltagernes glædestårer, så dyrker de danske kameraer de grædende børneansigter, når taberne skal sendes hjem. Det virker nærmest som om, at vi som seere skal føle, at børnene fortjener det, når de har været så kæphøje og konkurrenceprægede i køkkenet. I hvert fald er gråden og sorgen en del af spillet.På den måde bliver Masterchef et eksempel på, hvordan populærkulturen elsker at tage børn lige så seriøst som voksne – men så glemmer, at det er børn, de fremstiller. Den ene ende af problemet knytter sig oplagt til børnenes tarv – i forlængelse af den massive debat om talentshowenes børn, der performer med voksenautoritet, men bryder sammen som spædbørn. (Skal en 12-årig kaste op af tv-nervøsitet?) Den anden ende af problemet handler om det blik, vi som voksne møder disse voksent iscenesatte børn med.Blandt tusindvis af seere af reality-soapserien The Real Housewives of New Jersey rasede for nyligt en debat om en af deltagernes 5-årige datter Milania. Fans kaldte hende på Facebook for ’kælling’ og skrev, at hun var grim udenpå og indeni og fortjente smæk og tæv. En seer retfærdiggjorde hetzen således: »For de, der siger, at vi ikke bør glemme, at hun bare er et barn, så må jeg minde om, at hun er et misbrugende barn og slår sine søstre. Gem sympatikortet, for hun er en BØRNEMISBRUGER!« Denne paradoksale logik – at børn skal straffes som voksne, hvis de opfører sig som børn – peger på en fare, der hurtigt kan opstå de steder, hvor børn sættes ind i en underholdningsramme, i en voksenleg, og vurderes inden for den ramme. Der er en miniforskydning, som Masterchef skal passe på med. Når vi begynder at iscenesætte ungerne som minivoksne, og dømmer dem på disse vilkår, og underholdes af hævnfryd i den konstruktion, skal man huske deres fundamentale ret til at være irriterende og klamme – hvad enten de har ’boeuf bearnaise’ eller ’skovbund’ på tallerkenen.Katrine Hornstrup Yde er filmanmelder og kulturskribentMandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen
