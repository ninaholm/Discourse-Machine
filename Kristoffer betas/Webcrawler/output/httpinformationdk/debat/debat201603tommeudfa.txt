Det tomme udfaldsrum
Om ordentlighed og andet sort håndværk


 Hvordan man kan have tillid til en statsminister med tillid til en minister, som flertallet ikke har tillid til; hvorefter samme statsminister med lokummet i lys lue accepterer ministerens afgang, eftersom statsministerens tillid til ministeren åbenbart ikke rækker så langt, at han som ansvarlig fastholder sit udsagn og tager den manglende tillid på sig, står last og brast med sin minister og erkender manglen på tillid til ministeren som lige så alvorlig mangel på tillid til statsministeren, en statsminister, som flertallet ikke burde have tillid til, således som statsministeren jo udtrykkeligt udtrykte tillid til den minister, som flertallet fortsat ikke havde tillid til, men som i dagevis forblev som minister trods den mistede tillid? Ovenstående er et spørgsmål. Som det næste: Hvordan forklarer man dette forløb over for børn og børnebørn, der gerne vil vide, hvad meningen kan være, og hvem landets statsminister er for én.
Et barn spørger: Far, far (farfar): Jeg har selv lige hørt damen i radioen sige, at de siger, at statsministeren er en håndværker, og hun siger, at de siger, at han er den bedste på Borgen, det siger de altså. Er statsministeren den bedste håndværker på Borgen? Svar far, svar så! Og hvad er et udfaldsrum far, er det ikke universet, far?
