Overimplementeret svinehund
Når vi nu er i gang med at soignere sproget


 Mette Frederiksen vil ikke levere gratis politisk gevinst til Dansk Folkeparti. Thulesen Dahl skal ikke regne med, at hans topspundne frihjulsparti kan høste frugterne, mens regeringen og S i front må tage det sure uden det søde. Frederiksens strategi er ligetil, men risikabel. Thulesen Dahl kan gang på gang fremsætte populære omkostningstunge forslag om socialdemokratiske hjertesager i dydsiret enegang. Dette er allerede sket med de mindre øers færgeforbindelser. Mette Frederiksen er tavs, Ekstra Bladet savner allerede hendes rolle som den af bladet ofte forhånede skrigeskinke. Men Socialdemokraterne vil i overskuelig tid ikke have valg, derimod forlig med V-regeringen til bedre tider, frem for at levere billige stik til DF.
De er allerede sure på Bornholm og Ærø. Socialdemokratiske borgmestre kan ikke få deres medborgere til at begribe visdommen i Frederiksens strategiske skoleridt. På den anden side kan Thulesen Dahl heller ikke hovere ubegrænset, men vil få revet i næsen at han var en tøsedreng og ikke turde at tage ansvarets byrde på sig: Du kunne have insisteret Thulesen Dahl, underløbet Løkke Rasmussen og selv indtaget Finansministeriet! Så havde landet oven i købet sluppet for Hjort Frederiksen, hvis forvaltning sidste gang var ulovlig, og som lyver om indholdet af statskassen. Og så var Martin Henriksen som ekstragevinst blevet minister for afvisning, udvisning, chikane og diskrimination og kommet op på sin rette hylde, skønt Inger Støjberg konkurrerer med DF’eren om at skrabe bunden.
Og nu til noget helt andet:
Udtrykket svinehund, som man nu og da ser i debatten, stammer fra Tyskland, så vidt vides fra Første Verdenskrig, hvor soldaterne i skyttegravene anvendte det mod kammerater, der optrådte som kujoner. Pudsigt nok kunne man måske allerede dengang have rubriceret Adolf Hitler som en svinehund. Skønt kilderne er vakkelvorne – Hitler forstod at sløre sine spor – tyder noget på, at den senere diktator, der forlangte tapperhed bis an der Tod, for sin egen part foretrak en mere tilbagetrukken rolle bag fronten og trods efterfølgende påstande om en nærdødsoplevelse kun fik kortvarigt ondt i øjnene efter et kikset gasangreb. Sådan er det med svinehunde og sandheden.
I 1930’ernes begyndelse overtog de tyske socialdemokrater udtrykket nu som: den indre svinehund og vendte det imod … rigtigt gættet nazisterne. Socialdemokraten Kurt Schumacher i Rigsdagen 1932: »Hele den nazistiske agitation er én lang permanent appel til menneskenes indre svinehund … an den inneren Schweinehund … for første gang i tysk historie er det lykkedes helt og holdent at mobilisere den menneskelige dumhed«.
Udtrykket gik fra at være en nedsættende karakteristik af hin svigtende soldat på slagmarken til at betegne folk/politikere, der appellerede til de mest usle instinkter og fordomme i folk. I dansk sammenhæng blev udtrykket ligeledes oprindeligt vendt mod nazisterne, anvendt af den kulturradikale kreds omkring Hans Bendix’ tidsskrift Åndehullet, selvsagt inspireret af den tyske opposition der allerede da var kværket af Hitler og hans bande.
Man siger altså: din svinehund, ikke: din indre svinehund, men at den og den appellerer til andres indre svinehund. Velsagtens med underforstået udgangspunkt at den appellerende selv opfører sig som, eller ligefrem er en svinehund.
Udtrykket er ikke rart og skal anvendes med varsomhed. Det afspejler først og sidst den magtesløshed over for det infame, der var og er vilkårene i forrige og dette århundrede for eventuelle ihændehavere af et tolerant humanistisk livssyn og politisk ståsted.
Den indre svinehund er det dyriske, det umenneskelige, der huserer bag en pæn borgerlig facade, og hvor infamiteterne camoufleres af tilsyneladende ædle hensyn til nationen, til historien, til Gud, de gamle, børnene osv. Uanset hvor meget folk i nød og fordærv er på flugt, er den nationale sammenhængskraft, hvad det så er for en størrelse, af langt kosteligere værdi end de nødstedtes liv, ære og velfærd.
Hvor er menneskeligheden?
Sker det at sådanne holdninger kommer i konflikt med gængs kristen moral, og det gør det jo, har man altid for hånden redebonne ideologiske teologer til at omskrive den ideale fordring. Denne bliver med et snuptag gjort til et anliggende mellem hin enkelte med sit på det tørre og dennes nære omgivelser – stammen eller nationen: den nære næste.
Hænder det så at flygtninge indkvarteres tæt på beboelse og institutioner, camoufleres uviljen i det indre med ydre agtværdige begrundelser som: det er synd for de værgeløse beboere, de gamle, børnene, der skal have lov til at være børn, således som det nyligt er udtrykt i en video produceret af ovennævnte ordfører Henriksen.
Det sidste er unægtelig rigtigt, børn bør skånes for denne verdens synlige forfærdeligheder, de skal ikke sidde og se alle svinehundene i tv, de må stille sig tilfredse med at blive opdraget af voksne der har dem halsende rundt i deres eget indre.
Når vi nu var ved Socialdemokraterne og den nye formand, kunne det være interessant at høre, hvorledes hun stiller sig til den slags. I hvilken grad Mette Frederiksen – med oprindeligt klare holdninger til humanistiske socialdemokratiske grundværdier – taktisk strategisk er parat til at feje ordentligheden under gulvtæppet.
Frederiksen vil ikke give Thulesen Dahl billige points. Fint. Tænk, hvis hun tilføjede, at det vil hun ikke, fordi Dahl og hans partis menneskesyn er hende imod. At det er dette og de holdninger, som hun vil bekæmpe med henblik på en skønne aften, når krydsene igen er sat, at berede en ny dag i Danmark, hvor man tør se sig selv i øjnene, og det indre kræ ikke overimplementeres.

