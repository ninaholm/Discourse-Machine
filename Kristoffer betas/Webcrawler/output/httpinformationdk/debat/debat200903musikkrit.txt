Musikkritikkens vadested



Havde Information lige en kommentar (fredag den 13. marts) om, at dansk rock stander i vånde, hvor skribentens udgangspunkt var de koncerter, han havde været til for nylig med Tim Christensen, D.A.D., Sandmen og Fielfraz? Det er en ret ond, ret indforstået pastiche på rockanmelderi, når sådan noget er tåbeligst. Jeg går ud fra, kommentaren var ment som en hån mod 'det (i egne øjne) kulturbærende Politiken' og ikke skulle tages for pålydende i en avis, der ellers sætter en ære i at forholde sig rimelig seriøst til de øvre lag af musikundergrunden med kontekstualiseringer og det hele, vel?Skribenten René Fredensborg mener, at "dansk rock mangler et førerlokomotiv", der kan appellere bredt, for at dansk rock skulle kunne genopstå. Men hvem er det egentlig, der har brug for endnu en bølge af dansk rock? De hensygnende mastodontselskaber, der kunne bruge salgstallene over for deres aktionærer - og kunne bruge hypen til at sende en ny omgang Passion Orange og Inside the Whale efter offentligheden? Eller 'den uundværlige presse', som savner et fænomen at klassificere den linde strøm rockudgivelser ud fra? Sådan så de kunne skrive flere artikler i stil med dem om, at dansk metal forbavsende nok klarer sig glimrende i undergrunden, inden- som udenlands, helt uden nogen hjælp fra 'den uundværlige presse'. Lige den slags artikler var der pænt mange af for et par år siden, da HateSphere og Volbeat for alvor brød igennem, uden at det af den grund fik musikjournalisterne til at revurdere deres egen uundværlighed.Vi trives i undergrundenOg sådan trives rocken i alle sine afarter så glimrende uden for de store arenaer og uden for mainstreammediernes bevågenhed, og vi har det faktisk gevaldig hyggeligt nede i undergrunden, René! Vi behøver ikke drømme os tilbage til en eller anden teenage nostalgi med gendannede dinosaurer, for os fødes verden hver måned, hver uge, mand, med et nyt band, der fuldstændigt vælter vores verden. Og vi har netværket til at sprede hypen til hinanden, helt uden om 'den uundværlige presse'.Og du er velkommen, René, kom dog ud og se hvad der sker derude: Cola Freaks har indtil videre tourneret to gange i det USA, som Mew trods en samlet dansk musikpresses fulde opbakning aldrig gjorde det store indhug i, og det er også okay at I ikke skriver om det - og det ikke bliver dækket vidt og bredt: Bare lad være med at beklage dig over, at der ikke sker noget, for helvede.
