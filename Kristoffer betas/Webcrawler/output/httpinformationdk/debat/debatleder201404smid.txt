Smid ikke nøglen væk
LEDER


 
	Det er grumme tider for de mennesker – ansatte som indsatte – der har deres daglige gang i de danske fængsler. En stemning af paranoia, frygt for vold og trusler på livet har sænket sig over cellegangene, i takt med at klientellet er blevet hårdere. Mængden af overfald og antallet af magtanvendelser er steget hastigt i løbet af de sidste 10 år. Udviklingen, som Information har beskrevet i løbet af de seneste uger, er ironisk nok et udtryk for en ellers positiv tendens i retssystemet. Politiet har strammet grebet om den kriminelle underverdens overhoveder, mens de ’blødere’ kriminelle i stigende grad afsoner derhjemme med elektronisk fodlænke, hvilket beviseligt fører til en lavere risiko for tilbagefald.

	Tilbage står fængslerne med bivirkningen: en hård kerne af kriminelle, der bliver mindre og mindre modtagelige for Kriminalforsorgens tilbud om uddannelse, exit og resocialisering.

	Et spørgsmål melder sig: Hvordan håndterer vi som samfund i det 21. århundrede den gruppe af mennesker, der bekymrer sig mindst om vores fælles normer? Og vigtigst af alt, hvordan sikrer vi os, at de ikke begår kriminalitet igen?

	Fra begge sider af folketingssalen, ledelsen i Kriminalforsorgen og det uniformerede personale lyder svaret enstemmigt: mere sektionering. Det betyder, at de indsatte i højere grad kommer til at afsone på mindre afdelinger inddelt efter straf og bandetilhørsforhold. Modsat i dag, hvor mange afsoner på store fællesskabsafdelinger.

	Det er selvfølgelig godt nyt for personalet, der får lettere ved at håndtere de indsatte, og for de svagere fanger, som i dag bliver kanøflet på fællesskabsafdelingerne. Men det er knap så lykkeligt for de nye ofre, der uvægerligt kommer til at være, hvis det ikke lykkes fængslerne at resocialisere de hårdeste indsatte. Intet tyder på, at den opgave bliver lettere af, at man for eksempel begynder at stuve medlemmer af den samme bande sammen på mindre afdelinger og afskære dem fra fællesskab med andre.

	Tværtimod ved vi fra kriminologisk forskning, at de hårdeste fanger kan påvirke hinanden i en negativ retning, hvis de overlades til hinandens selskab. Men retspolitikken er om noget et område, der er præget af følelser frem for videnskab.

	I den danske retspolitik anskuer man i dag resocialisering som et tilbud. Et tilbud, de indsatte kan tage imod, når de er færdige med at tænke sig grundigt om inde i cellen. Dermed forsømmer man imidlertid at tage højde for det faktum, at en stigende andel af de indsatte i landets fængsler døjer med psykiske lidelser, sociale problemer og manglende uddannelse. Læg dertil det gruppepres, en indsat vil opleve på en lille afdeling sammen med andre hærdede kriminelle eller bandemedlemmer, og gæt selv, hvor gode vilkår vedkommende har for at træffe et reflekteret valg for sin egen fremtid. De seneste 15-20 år har fokus i fængselssystemet bevæget sig i retning af mere sikkerhed og kontrol og længere væk fra hensynet til resocialisering. Loven om straffuldbyrdelse pålægger ellers fængslerne at »hjælpe eller påvirke den dømte til at leve en kriminalitetsfri tilværelse«.

	Kriminalforsorgen sætter sin lid til, at denne påvirkning kan ske gennem det såkaldte relationsarbejde, altså de indsattes angiveligt joviale hyggesnak med det uniformerede personale, som med tiden vinder deres tillid og får dem overbevist om, at de bør lægge kriminaliteten bag sig. Men enhver, der har siddet i fængsel, vil fortælle, at dette relationsarbejde ofte lader meget tilbage at ønske.

	Spørgsmålet er, om ikke tiden er moden til at gentænke selve fængselssystemet, der viser sig som en tiltagende magtesløs og gammeldags konstruktion. Folketinget og Kriminalforsorgen bør indse, at kriminalitet som regel er et symptom på social armod, og begynde at behandle det som sådan. Resocialisering kræver, at vi bruger de nødvendige kræfter på at forhåndsundersøge de indsatte og aktivt hjælpe dem videre. Det er ikke nok at vente på, at de selv bliver trætte af at være kriminelle og ydmygt beder om hjælp. Så har politikerne og fængslernes ledelser i realiteten drejet nøglen om, smidt den væk og opgivet tanken om at resocialisere de allerhårdeste kriminelle, der – efter alt at dømme – kommer til at fylde stadig mere i fængslerne.

