Langtfra en sejr
LEDER


 Både i Berlin og Athen bliver tirsdagens aftale mellem den græske regering og eurozonens finansministre præsenteret som en sejr.
Ikke desto mindre er aftalen, der pålægger Grækenland at fortsætte det smertefulde reformarbejde til gengæld for yderlige lån fra de europæiske partnere, langtfra en sejr. Hverken for Berlin, Athen eller Europa som helhed.
I Athen forsøger den vingeskudte Alexis Tsipras at fremlægge de græske reformforslag som en pragmatisk justering af Syrizas oprindelige valgløfter, der krævede et totalopgør med den europæiske sparepolitik. Syriza vil klynge sig til forslagets planer om humanitære reformer som et socialt resultat, som tidligere græske regeringer ikke har været i stand til at aflokke de europæiske forhandlingspartnere.
I det tyske finansministerium glæder man sig tilsvarende sig over at have forhindret de opsætsige grækere i at gennemføre truslen om at lade hånt om trojkaens reformkrav. Ikke mindst den græske finansminister, Varoufakis, har på grund af sin konfrontatoriske forhandlingstaktik vakt betydelig irritation i Berlin. I de tyske medier har en sværm af kommentatorer udlagt aftalen med Grækenland som en velfortjent irettesættelse af urealistiske græske ønsker.
I Grækenland er Syriza nødt til at fortsætte med yderligere reformtiltag, der vil resultere i skuffelse og vrede hos langt størstedelen af Syrizas vælgere. I Berlin er man nødt til at besinde sig på, at den græske regering med al sandsynlighed ikke vil være i stand til at levere det aftalte reformarbejde inden for de fire måneder, der er sat som frist på den eksisterende låneaftale.
Ikke desto mindre understregede den tyske finansminister, Wolfgang Schäuble, i går, at de resterende midler ikke vil blive udbetalt, hvis Grækenland om fire måneder ikke har gennemført de lovede reformer. Dermed lægger Schäuble op til fornyet turbulens og spekulationer om græsk exit fra valutafællesskabet, når de græske reformanstrengelser om fire måneder atter skal evalueres og med overvejende sandsynlighed vil blive vurderet som utilstrækkelige af trojkaens inspektører.
Godt fem år inde i krisen står Grækenland fortsat over for enorme problemer. Så sent som i januar gik den græske stat på grund af ineffektiv skatteopkrævning glip af omtrent en milliard euro. Siden 2010 har skiftende græske regeringer ikke formået at gennemføre den nødvendige reformproces.
Set i det lys virker de kommende fire måneder som et særdeles snævert vindue for Syriza til at gennemføre de lovede reformer af den græske offentlige sektor samt ikke mindst at tage et effektivt opgør med den omfattende korruption og skattesnyd.
Når den tyske forbundsdag i morgen skal stemme om en forlængelse af det græske hjælpeprogram, vil Schäubles skeptiske partimedlemmer efter al sandsynlighed godkende aftalen og dermed videreføre den tyske krisemedicin, hvis vidtgående strukturreformer og loft på offentlige investeringer ifølge sparepolitikkens kritikere har haft en katastrofal indvirkning på Grækenlands konkurrencedygtighed og medvirket til at kvæle ethvert anløb til græsk vækst.
Ifølge den tyske økonom Wolfgang Münchau baserer IMF sin analyse af den græske gældssituation på urealistiske antagelser om styrket græsk vækst i forbindelse med reformarbejderne.
Når tyske medier og politikere udlægger den indgåede aftale med Grækenland som en sejr over græsk uansvarlighed og en naturlig fortsættelse af den hidtidige sparepolitik, ser de bort fra et altoverskyggende problem: Selv hvis Grækenland i de fire kommende måneder til punkt og prikke implementerer de aftalte reformer, er der meget få tegn på, at den græske stat i en overskuelig fremtid vil blive i stand til at administrere sin kolossale gæld på bæredygtig vis.
Når alle parter udlægger forlængelsen af låneaftalen som en sejr, opererer de med urealistiske forventninger til effekterne af det græske reformarbejde. Dermed blotter sparepolitikkens vogtere i form af EU-institutionerne, eurogruppens finansministre og IMF en forholdsvis stor flanke til de radikale kræfter, der i øjeblikket oplever medvind i et stort antal europæiske lande.

