Det Arabiske Forår handler om ejendomsret, ikke demokrati
Hvordan skal vi tolke det faktum, at egypterne hylder et militærkup mod en demokratisk valgt præsident? Måske sådan, at ’foråret’ aldrig handlede om demokrati, men om retssikkerhed og økonomiske muligheder


Begivenhederne i Egypten i begyndelsen af indeværende måned varslede en ny retning for Det Arabiske Forår, som begyndte for to år siden. Det fik dengang mange vesterlændinge til at håbe på en ’demokratisk bølge’ i Mellemøstens diktaturstater. Sådan skulle det ikke gå. Den demokratiske valgte Mursi blev kuppet af selvsamme militær, som smed Mubarak på porten. Ligesom i 2010 ledsaget af stor jubel på Tahrir-pladsen.I Vesten står mange undrende tilbage. Hvordan kan de samme mennesker, der krævede demokrati for to år siden, i dag hylde et militærkup mod en præsident, der trods alt var demokratisk valgt?Måske er svaret, at det var noget helt andet end ønsket om demokrati, der drev Det Arabiske Forår. Måske har de arabiske befolkninger langt mere jordnære problemer og drømme?I en analyse for den britiske avis The Spectator leverer den internationalt anerkendte økonom Hernando de Soto sit bud på, hvad Det Arabiske Forår i virkeligheden handlede om. Han baserer dette på interview med mange af de centrale personer i Det Arabiske Forår. Herunder familien til Mohammed Bouazizi, den tunesiske frugtsælger, der satte ild til sig selv, da myndighederne beslaglagde hans bod og fratog ham muligheden for at forsørge sin familie. Det var som bekendt gnisten, som startede det hele.De Sotos konklusion er klar: Det handlede primært om manglende privat ejendomsret og retssikkerhed. Ønsket om de demokratiske rettigheder var sekundært.Problemet ved myndighedernes manglende respekt for den private ejendomsret er udbredt i Mellemøsten. De Soto peger blandt andet på, at 84 procent af virksomhederne i Egypten opererer på det sorte marked; ikke af lyst, men af mangel på alternativ.Retssikkerhed er altafgørendeNår de Soto fremhæver, at araberne vægter garantier for ejendomsret og manglende retssikkerhed som vigtigere end politiske rettigheder, er det ensbetydende med, at de prioriterer økonomisk frihed højere end politisk frihed. Og det er der meget fornuft i.Det er økonomisk frihed, som sikrer velstandsfremgang – ikke politisk frihed. Og når det kommer til økonomisk frihed, viser en lang række studier, at netop retssikkerheden, som er en forudsætning for opretholdelse af den private ejendomsret, er den væsentligste faktor.Den erkendelse er desværre ikke særligt udbredt blandt vestlige ledere, for slet ikke at tale om de mange ulandsorganisationer, som i større eller mindre grad må betegnes som venstreorienterede. Kampen for sikring af den private ejendomsret sidestilles med kapitalisme, som ofte opfattes primært at være til gavn for eliten, men skadelig for de fattige. Men faktisk forholder det sig præcist omvendt.Hvis man med kapitalisme forstår markedskapitalisme, hvor private aktører køber og sælger deres varer på et konkurrencepræget marked, er kapitalisme fortsat snarere undtagelsen end reglen i mange udviklingslande, ikke mindst i de arabiske lande og store dele af Afrika.Oftest er politiske og privatøkonomiske interesser viklet ind i hinanden, og evnerne til at agere på det politiske marked er langt vigtigere end evnerne til at agere på det ’rigtige’ marked. I et sådan system er retsgarantier af underordnet betydning. Sikring af ens ejendomsret sker gennem forbindelser til det politiske system og militæret. Det er til stor skade for den fattige del af befolkningen, som ikke er del af dette netværk.Ngo’er må droppe utopierneDen manglende retssikkerhed og ofte manglende mulighed for at opnå privat ejendomsret har store konsekvenser. Hvem vil investere i ejendom, som man risikerer at få konfiskeret eller blive tvunget væk fra? Og hvem vil for øvrigt låne penge til mennesker som ikke kan stille sikkerhed? Begge dele har en enorm negativ effekt for de pågældendes nuværende og fremtidige levestandard, ja, for hele samfundets velstand.Hvis blot verdens ngo’er kunne droppe deres sværmeriske og utopiske drømme om kollektiv ejendomsret og demokratisme; hvis de blot kunne komme ud over deres berøringsangst over for fundamentale økonomiske sammenhænge og markedet og erkende, hvad vi ved virker og ikke virker – og vi ved empirisk, at’the rule of law’og sikring af den private ejendomsret er afgørende for skabelsen af velstand og reducering af fattigdom – så ville vi være kommet meget langt.Historien har lært os, at politisk frihed langt fra er en garanti for velstand og velfærd. Men vi ved også, at lande, som i første omgang primært fremmer den økonomiske frihed, klarer sig bedre økonomisk og har større muligheder for at opnå varig politisk frihed og i sidste ende stabile demokratier.Det har bl.a. lande som Taiwan og Chile vist. Og det er den udvikling, vi formentlig vil se i Kina i de kommende årtier. Og det er den udvikling, vi må håbe på for Mellemøsten.&nbsp;Rasmus Brygger er landsformand for Liberal Alliances Ungdom, og Niels Westy Munch-Holbek er cand.polit
