En macho fra Istanbul
LEDER


 
	Den tyrkiske premierminister, Recep Tayyip Erdogan, er ikke længere kun frygtet for sine despotiske excesser. Nu er han også til grin – det værste, der kan overgå en machopolitiker.

	Efter at Erdogans trusler i en valgtale torsdag mod det sociale medie, twitter.com, medførte, at Tyrkiets direktorat for telekommunikation lukkede det sociale medie ned som en følge af retskendelser samme dag, eksploderede antallet af nye brugere, der hurtigt fandt måder at omgå forbuddet på. I forvejen tweetede 15 millioner tyrkere – en af dem, præsident Abdullah Gül, tweetede i går sit håb om, at forbuddet ’ikke er permanent’.

	Den formelle begrundelse for domstols-forbuddene, der sammenlignes med gældende praksis i Nordkorea og Iran, er krænkelse af ’privatlivets fred’, eksponering af lækkede aflytninger og videoer, der afslører premierministerens indblanding i Tyrkiets hidtil største korruptionsskandale – og den er stor.

	Erdogan har kunnet tryne de fleste traditionelle medier til tavshed med trusler om bl.a. skatterepressalier, men han er hjælpeløs over for Twitter og Facebook, der ikke styres af chefredaktører og udgivere, men af de enkelte brugere, og således en illustration af globaliseringens effekt i magtens korridorer.

	Twitter.com i Californien var hurtigt ude med anvisninger på, hvordan brugerne kunne komme tilbage på twitter via sms, der gjorde Erdogans frontalangreb via domstole og kommunikations-direktorat til en politisk boomerang, der har skadet Tyrkiet internationalt og øget hans i forvejen betragtelige afstand til den ellers loyale Abdullah Gül.

	Hvor stor skaden er vil vise sig ved lokalvalgene 30. marts, som Erdogan har gjort til en folkeafstemning for eller imod sin person i tillid til, at de anatolske masser bifalder hans magtbrynde. De gør de måske – tyrkere holder med en macho – men han får det sværere nu, hvor hans modstandere har fået latteren på deres side.

