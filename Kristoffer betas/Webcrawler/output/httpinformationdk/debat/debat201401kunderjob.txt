Kunder i jobcentrene



 
	Fremover skal danske virksomheder føle sig som kunder i jobcentrene og få tilsvarende god service der. Sådan var beskeden til den kommunale top fra Carsten Koch, der står i spidsen for det udvalg, der skal se på, hvordan hele beskæftigelsessystemet skal indrettes. I Information den 13. januar kaldes det fra flere sider et nybrud.

	Jeg er helt enig i, at et tættere samarbejde mellem virksomheder og jobcentre vil forbedre vores beskæftigelsessystem, fjerne flaskehalse og bringe de arbejdsløse tættere på arbejdsmarkedet.

	Men når vi nu taler om serviceopgraderingen, skulle vi så ikke også opgradere servicen over for borgerne, for de arbejdsløse og de syge?

	Som reglerne er nu, bruger jobcentervejlederne alt for megen tid på bureaukrati, kontrol og proceskrav. Og problemet bare vokser og vokser. Det viser en undersøgelse, som Mandag Morgen og Dansk Socialrådgiverforening offentliggjorde den 13. januar.

	Løsningen er egentlig enkel: Hav tillid til medarbejderne på jobcentret. De er veluddannede, servicemindede og vil gerne gøre deres arbejde godt og effektivt. Det gør de ikke ved at holde unødvendige kontrolmøder, der tager tiden fra de nødvendige vejledningsmøder. I oktober 2013 offentliggjorde vi i HK Stemmer i jobkøen 4, hvor vores arbejdsløse medlemmer understreger netop det.

	Tillid til systemet

	De arbejdsløse skal have reel vejledning, reel afklaring og reel service, der kan munde ud i det, som de drømmer om: Nemlig et arbejde. De, der er for syge til at arbejde, skal have en afklaring og hjælp til at komme videre.

	For mig at se er der kun én rigtig effektiv vej til, at jobcentrene kan yde den service, som både virksomheder og arbejdsløse efterspørger, og som vi som samfund har brug for: Tillid til de ledige og medarbejderne på jobcentrene. Byg et beskæftigelsessystem op om det.

	Når Carsten Koch efterspørger bedre service til virksomhederne, håber jeg derfor, at han ved, at tingene hænger sammen. Det gode match mellem virksomheder og arbejdsløse kræver god servicering af begge parter. Jeg venter derfor med spænding på at se Carsten Koch-udvalgets rapport inden alt for længe.

Christian Grønnemark, formand for HK Hovedstaden

