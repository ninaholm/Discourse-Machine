Halal eller haram?



Sex er godt. Fræk sex endnu bedre. Det vil måske overraske nogen, at den opfattelse er at finde i islams hellige skrifter.Men som Information kunne fortælle fredag, har Danmarks første islamiske sexolog Fatima al-Hajj sat sig for at gøre op med de mange tabuer omkring sexlivet, som findes blandt danske muslimer. Og fortælle dem, der tror, at sex er beskidt og forbudt, at det faktisk forholder sig omvendt.Og hurra for det. For Fatima al-Hajj har utvivlsomt ret i, at mange unge muslimer har et stærkt tabuiseret og fordrejet forhold til sex på grund af den besynderlige kombination af fortielse, som de møder på hjemmefronten, og den omsiggribende pornoficering, som de bombarderes med i det danske samfund.Al-Hajj tilbyder vejledning til både ugifte og ægtepar, der er i tvivl om, hvad der er halal (tilladt) og haram (forbudt), ifølge Islams forskellige skoler.Hvor de fleste danske sexologers udgangspunkt er, at det meste er i orden, så længe begge parter synes, det er sjovt, er Fatima al-Hajjs udgangspunkt et helt andet. Hun har tydeligvis klare holdninger til, hvad der er rigtigt og forkert, og det er vel helt i orden.Problemet er, at hun henter sin inspiration i Koranen, som sætter en række mere eller mindre klare grænser for, hvad der i orden, og hvad der er forkert. Blandt de mere kendte regler er islams forbud mod sex før ægteskab, homoseksualitet og sex med dyr.Men på en lang række punkter er budene alt andet end klare. Og spørgsmålet er, hvad Fatima al-Hajj vil stille op, når en ung pige ønsker sig en ny mødom, en bøsse vil vide, om han kommer i helvede, fordi han har været en tur i H.C. Ørstedsparken eller et gift par spørger, om det er i orden at dyrke analsex.Det er svært at tro på, at man kan finde fyldestgørende svar på den slags spørgsmål i 1400 år gamle skrifter, produceret i Mekka og Medina.I sidste ende må det være op til den enkelte at vurdere, hvad der er rigtigt og forkert. Og det uanset om det handler om sex eller andre af det moderne samfunds komplicerede problemstillinger.
