Demokratiet marcherer



 SF’s udenrigsminister, Villy Søvndal, tog i går en pause i arbejdet med at banke egne rebeller på plads for at udtale sig om lørdagens valg i Libyen. Det er med ’oprigtig glæde på det libyske folks vegne’, at Søvndal kan konstatere, at ’valget trods enkelte sikkerhedsproblemer tilsyneladende er blevet afviklet på en god måde – og at libyske mænd og kvinder i stort tal har givet deres mening til kende.’
Det sidste er korrekt – ca. 63 procent af de små tre mio. libyske vælgere stemte ved dette første valg siden 1964 til et midlertidigt parlament med 200 pladser, hvoraf 80 går til partilister og 120 til individuelle kandidater. Disse valgte skal nu strikke en forfatning sammen, hvorefter et nyvalg om fem måneder knæsætter Libyens demokrati efter vores vestlige model – sådan da.
De ’enkelte sikkerhedsproblemer’, Søvndal formentlig bevidst nedtoner, var nu ikke så ’enkelte’ endda, men afspejler igen, at Libyen er splittet i etniske stridigheder, der ikke vil gå væk. I Benghazi mod øst blev valgsteder og stemmesedler brændt af, og to blev dræbt i utilfredshed med fordelingen af 61 af de 200 parlamentssæder til Benghazi-regionen mod 102 til Tripoli-valgkredsene og resten fordelt til distrikterne mod syd.
Opstanden mod Gaddafi begyndte i Benghazi 17. februar sidste år, og indbyggerne ser stadig sig selv som revolutionens fakkelbærere, forbitrede over at magten flyttede til Tripoli i august, da Gaddafi var fjernet – ikke, som Villy Søvndal siger i sin udtalelse, ’af den libyske befolkning’, men af skønsmæssigt 10-15.000 oprørere med støtte af NATO’s kampfly og med penge, våben og regulære kampstyrker fra Qatar.
Det opmuntrende ved valget er deltagelsen, der viser, at selv i et forrevet land som Libyen strømmer folk til stemmeurnerne. Valgresultatet foreligger om en uge, men meldingerne i går var, at den tidligere interim premierminister, Mahmoud Jibril’s ’Nationale Kræfters Alliance’, bestående af liberale partier, blev valgets store vinder med 80 pct. i Tripoli og 60 pct. i Benghazi.
De to islamiske partier, Watan (Nation) og Dets Muslimske Broderskabs parti ’Retfærdighed og Opbygning’, gjorde det mindre godt sammenlignet med nabolandene Tunesien og Egypten, men vil få indflydelse. I hvert fald opfordrede Mahmoud Jibril til en bred samlingsregering, når alle stemmer er talt op, og han tilføjede, at hans egen partiliste ikke, som beskrevet i vestlige medier, er ’liberal, men sammensat af forskellige politiske formationer’. Han sagde videre, at Libyens ny forfatning vil bygge på sharia, islamisk lov. En udmelding, der har til formål at dementere afhængighed af Vesten.
Hvorfor mon? Jibril, en USA-uddannet økonom, er i lighed med overgangsrådets formand, Mustafa Abdel Jalil, tidligere minister i Gaddafis regering og gik i marts 2011 over til oprørerne i Benghazi. Deserteringen faldt tidsmæssigt sammen med den aftale, daværende præsident Nicolas Sarkozy indgik (19. marts) med Det Nationale Overgangsråd, der sikrede Frankrig 35 pct. af Libyens olie-eksport efter Gaddaffis forudsigelige fald. Hvilket også forklarer, at franske kampfly var først på vingerne.
Sarkozys lokumsaftale med oprørsledelsen blev afsløret af avisen Liberation 1. september 2011, hvor en international konference med interessenter i Libyens rige olie- og gasforekomster mødtes i Paris for at fordele rovet efter Gadaffi. Realiteten er, at de multinationale energiselskaber nu har sat sig på Libyens ressourcer. Det er ingen tilfældighed, at de såkaldte thuwwar (revolutionære), militante, der var i opposition til Det nationale Overgangsråd, jævnligt angreb olieinstallationerne.Som ikke beskyttes af libyske styrker, men af professionelle gorillaer fra USA og Storbritannien, de såkaldte ’vest-afghanere’ med erfaringer fra Bagdad og Kabul. Således har EU-delegationen i Libyen ifølge The New York Review of Books (21. juni) hyret sikkerhedsfirmaet ’G4S’ til at passe på diplomaterne. Firmaet sikrer bl.a. Israels Ofer-fængsel ved Ramallah, hvor palæstinensiske modstandsfolk er spærret inde.
Så når Danmark ’støttede de frie libyske kræfter’, som Søvndal sagde i sin udtalelse, var det også en støtte til franske Total, britiske Shell, etc. Jo, demokratiet marcherer.

