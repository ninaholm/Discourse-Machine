Abbas styrkes af FN-initiativ



 Da de palæstinensiske myndigheder sidste efterår søgte om medlemskab af FN, udløste det en politisk storm i New York. Israel protesterede heftigt og truede med at tilbageholde told- og momsindtægter inddrevet i de besatte territorier – en vigtig komponent i palæstinensernes budget. USA’s kongres indefrøs straks 200 mio. dollar i årlig bistand til Vestbredden.
Den palæstinensiske præsident Mahmoud Abbas’ initiativ mislykkedes. FN’s Generalforsamling vedtog som forventet en resolution i september 2011, der banede vej for Palæstinas medlemskab af FN – et første skridt i retning af dannelsen af en uafhængig stat. Men en medlemskabsansøgning skal også godkendes i Sikkerhedsrådet, og her kom en resolution aldrig til afstemning, fordi to af de fem faste medlemmer, USA og Storbritannien, på forhånd havde truet med at nedlægge veto. Trods nederlaget besluttede præsident Abbas’ regering at søge om medlemskab af FN’s underorganisation, UNESCO. Det lykkedes i slutningen af 2011 (Danmark afstod fra at stemme). Men her kom palæstinenserne på tværs af en antikveret amerikansk lov fra 1990, som påbyder Kongressen at stoppe betaling af USA’s årlige gebyr til en FN-organisation, hvori »P.L.O. er blevet tilkendt samme status som en medlemsstat«. Som følge af loven mistede UNESCO fra den ene dag til den anden 22 pct. af sit budget og måtte skære ned på budget og personale. Det stod klart, at søgning om medlemskab i FN-organisationer uden Israels og USA’s billigelse og uden en varig fredsaftale ikke var en attraktiv løsning. Den amerikanske lov gjorde det til en hårrejsende dyr affære for FN.
Nu et år senere vender Mahmoud Abbas tilbage til FN’s Generalforsamling med et mere pragmatisk forslag. I dag fremlægger han i en resolution en anmodning om at få opgraderet palæstinensernes status fra ’observatør’ til ’observatør og ikkemedlemsstat’. Det kan lyde som en ubetydelig forskel, men i virkeligheden er der en verden til forskel.
Den nye status, som forventes godkendt af et klart flertal i Generalforsamlingen, giver nemlig de palæstinensiske myndigheder mulighed for at søge medlemskab af alle FN’s underorganisationer uden risiko for, at den amerikanske lov fra 1990 træder i kraft og stopper al udbetaling af USA’s medlemsgebyrer. Det skyldes, at loven kun gælder, såfremt »P.L.O. (i dette tilfælde den palæstinensiske regering) opnår samme status i FN eller en underorganisation som en medlemsstat«. Og en observatør/ikke-medlemstat er pr. definition ikke fuldt medlem.
I sin essens kan USA kun indlede en straffeekspedition mod Abbas-regeringen ved at vedtage ny lovgivning, hvilket ikke kan udelukkes. Men der har i disse dage hersket forbavsende stilhed omkring palæstinensernes initiativ. Det nævnes næppe i amerikanske medier; store jødisk-amerikanske organisationer holder lav profil, og i Kongressen er man optaget af andre ting.
»Hvis Abbas straks efter godkendelsen af den nye FN-status erklærer sig villig til at sætte sig ved forhandlingsbordet med premierminister Benjamin Netanyahu uden forhåndsbetingelser (som et stop for bygning af nye bosættelser, red.), vil præsident Obama og Kongressen acceptere den nye status quo,« forudsiger en autoritativ kilde i det jødiske samfund til Information.
Piben får derimod en anden lyd, hvis Abbas blæser i trompeten og søger at få adgang til den internationale straffedomstol ved at tiltræde Rom-traktaten. På sigt vil palæstinenserne kunne bringe Israels krigsførelse i Gaza, bosættelserne og besættelsespolitikken på Vestbredden for domstolen. Det ville udløse et ramaskrig og sanktioner fra Jerusalem og Washington.
Men Abbas har i de seneste dage udtalt, at han vil tilbage til forhandlingsbordet, hvor man bl.a. vil tale om bosættelserne. En højtstående kilde i USA’s jødiske samfund betonede i går, at USA og Israel ikke kan komme uden om, at Abbas har desperat brug for en fjer i hatten, efter at Hamas på Vestbredden udmanøvrede al-Fatah og Israel i den netop udkæmpede luftkrig. »Før Gaza-konflikten var jeg imod at opgradere palæstinensernes FN-status. Nu må jeg sige, jeg støtter det,« siger kilden.
Flere europæiske lande har klogelig valgt samme linje, heriblandt Danmark. 

