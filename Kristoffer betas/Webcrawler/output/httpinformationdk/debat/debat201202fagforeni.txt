Fagforeninger blåstempler gratis arbejde
Hvad skal man gøre, når man har taget sig en lang uddannelse, ryger direkte fra universitetet til arbejdsløshedskøen og tilmed bliver tvunget til at påtage sig ulønnet arbejde? Bed om hjælp hos fagforeningerne, ville være det oplagte svar, men de har for længst accepteret løntilskudscirkusset
Et løntilskudsjob er da lige noget for dig! Sådan lyder automatreaktionen fra beskæftigelsessystemet, når unge ledige møder op, skriver dagens kronikører.


 Som nyuddannede inden for henholdsvis moderne kultur og kulturformidling og socialt arbejde er der ikke meget arbejde at finde for tiden. Altså bort set fra ulønnede løntilskudsstillinger — dem bliver vi til gengæld tvunget ud i af sit kommunale jobcenter.
Af Beskæftigelsesministeriets hjemmeside fremgår det, at løntilskud skal bruges til at genoptræne sociale og faglige færdigheder. Hvis man er arbejdsmarkedsparat, må løntilskud kun tages i brug, hvis der er risiko for langtidsledighed, eller hvis den ledige har været ledig i mere end et år. Vi må antage, at vi er i kategorien ’risiko for langtidsledighed’. Vi bliver nemlig både af a-kasse, fagforening og andre aktører opfordret til at tage en stilling på løntilskudsvilkår.
Problemet er, at det er ved at blive kutyme, at man skal arbejde gratis, før man kan gøre sig forhåbninger om at få en reel stilling. Den forestilling kommunikeres indirekte af diverse rådgivere og sagsbehandlere, og blandt os arbejdsløse siges det ligeud. Adskillige andre arbejdsløse har undret sig over, at vi i det hele taget har søgt stillinger i det offentlige. »Man skal da naturligvis i løntilskud, før man kan forvente at blive kaldt til samtale i det offentlige,« siger de. Men kan det være rigtigt, at man som nyuddannet først skal yde et halvt års ubetalt arbejde for overhovedet at gøre sig forhåbninger om at blive kaldt til en samtale i eksempelvis Københavns Kommune? Svaret synes at være ja.
Det er vigtigt at understrege, at offentlige løntilskudsstillinger alene giver en forhåbning om at komme i betragtning til et job. Det er nemlig de færreste, der ligefrem opnår beskæftigelse hos den arbejdsgiver, de har arbejdet gratis for. Faktisk findes der utallige eksempler på ledige, som efter et halvt til et helt år i løntilskud må finde en ny løntilskudsstilling eller anden form for aktivering.
Desværre tyder intet på, at løntilskudsordninger i sidste ende hjælper den ledige tættere på arbejds markedet. En rapport fra Aarhus Universitet konkluderer, at »de fleste danske og internationale studier finder, at ledighedsperioden forlænges, hvis den ledige deltager i et offentligt løntilskudsjob.« Løntilskudsbeskæftigelse kan altså have en direkte negativ effekt på den lediges fremtidige jobmuligheder.
Der er faktisk brug for os
Det er imidlertid ikke kun de aktiverede, der oplever bagsiden af løntilskudsordningen. Også de ordinært ansatte må føle sig pressede. Løntilskudsansatte laver nemlig i stigende grad ordinært arbejde. Derfor kan det ende med, at de fortrænger ordinære stillinger.
Af reglerne for løntilskudsjob fremgår det ellers, at den aktiverede skal udføre et stykke ’ekstraordinært arbejde’, så det ordinære arbejdsmarked ikke undermineres. I praksis er de løntilskudsansatte dog for længst blevet uundværlig arbejdskraft.
Løntilskudsstillingerne bliver hvert halve år oprettet med nye mål eller en lidt anden stillingsbetegnelse, og så kommer endnu en ubetalt ledig i løntilskud. Med tiden bliver løntilskudsjobbet lige så stille til en reel stilling, som hvert halve år bliver besat af en ny håbefuld ledig.
Det er svært at gennemskue hvor mange ordinære stillinger i det offentlige, der lige så stille bliver nedlagt for at genopstå som løntilskudsstillinger. Men når en kommune i et opslag skriver, at man »gennem længere tid haft kommunikationsmedarbejdere i løntilskudsstillinger« til at tage sig af »informationsannoncer, opsøgende journalistik omkring personalebladet, interviews, fotografering og billedbehandling og eventuelt skrive taler for borgmesteren,« er det svært at se, at der skulle være tale om ekstraordinært arbejde.
Og når en selvejende offentlig institution søger en kommunikationsmedarbejder, som kan gå til hånde i forskellige afdelinger, når der er travlt, men samtidig påpeger, at man selvfølgelig vil blive tilknyttet et projekt, som man kan skrive på kontrakten for løntilskudsstillingen, er der vel ikke tale om ekstraordinært arbejde?
Det er vel heller ikke for meget at antage, at der er tale om ordinært, administrativt arbejde, når et selvstændigt statsligt institut søger en »Sekretariatsmedarbejder (løntilskud) til driftsopgaver«? Nej, der er tale om reelle stillinger, som man burde få løn for.
Som ledig hører man om mange af den slags stillinger. Mange af dem bliver dog besat uden nogensinde at have været slået op. Det er lovligt nok, men det gør systemet komplet uigennemskueligt og øger risikoen for, at gratis arbejdskrafts udnyttes. At kommunerne tilmed både fungerer som arbejdsgiver for de løntilskudsansatte og via jobcentrene visiterer dem til denne type aktivering, gør risikoen endnu større. I disse år, hvor kommunerne lider af kroniske lommesmerter, kan det være svært at stå for fristelsen til at erstatte lønnede medarbejdere med ulønnede.
Det har imidlertid aldrig være meningen med ordningen. Allerede tilbage i 2005 blev kommunerne af Rigsrevisionen pålagt at skabe et mere proportionelt forhold mellem ordinært ansatte og ansatte i løntilskud. Måske blev der hørt efter, måske gjorde højkonjunkturen det sværere at rekruttere løntilskudsansatte, i hvert fald faldt antallet af personer i offentligt løntilskud drastisk fra 27.894 i 2004 til 12.509 i 2007.
Nu kradser krisen så igen, og Rigsrevisionens påbud synes glemt. For mens offentlige institutioner fyrer, slog antallet af offentligt løntilskudsansatte sidste år alle rekorder med 33.863 personer.
Akademikere rammes
Medlemmerne i vores a-kasser, Magistrenes og Akademikernes, lægger i høj grad ryg til den eksplosive stigning i antallet af løntilskudsstillinger. I 2007 var blot 380 medlemmer fra Akademikernes A-kasse ansat i offentlige løntilskudsstillinger. I 2011 var tallet 1.736. For medlemmerne af Magistrenes A-kasse var tallet 787 i 2007, mens det i 2011 var det oppe på 1.591.
Hvis blot disse personer efterfølgende kom i job, ville stigningen være acceptabel, men nye tal fra Arbejdsmarkedsstyrelsen viser, at kun lidt over en tredjedel af de medlemmer af Akademikernes A-kasse og Magistrenes A-kasse, der afsluttede aktivering i offentligt løntilskud i andet kvartal af 2011, i dag er i beskæftigelse.
Og så siger tallet ikke engang noget om, hvor mange af dem, der arbejder et sted, som er fagligt relevant. Det eneste, de tal siger, er, at de ikke længere modtager offentlig forsørgelse. Derfor kan tallet ikke ligefrem imponere.
Vi gætter på, at tallene for tredje og fjerde kvartal ikke kommer til at se bedre ud.
Usynlig fagbevægelse
Det, der undrer os mest ved dette cirkus, er, at vores fagforeninger og a-kasser ikke viser synderligt initiativ til eller engagement i at gøre noget ved problemerne. Hvor er Djøf og Dansk Magisterforening henne? Vi, deres medlemmer arbejder fuld tid, under dårlige vilkår, til dagpengesats, og tager ordinært arbejde fra de øvrige medlemmer, og fagforeningerne opfordrer os bare til at fortsætte.
Det er blevet uigennemskueligt, hvem vores fagforening arbejder for. Er det for arbejdsgiverne, for deres egen overlevelse eller for medlemmerne? Ét er sikkert: Fagforeningerne har travlt med ikke at forholde sig til problematikken med løntilskud.
Hvorfor kommer de ikke med en fælles opfordring til deres medlemmer om at sige nej til løntilskudsstillinger? Oftest er stillingerne så centrale og uundværlige for både kommunale og statslige institutioner, at de ikke vil kunne fungere uden. De vil altså på den ene eller anden måde blive nødt til at ansætte og oprette ordinære stillinger. Hvis ingen går i løntilskud, kunne det med andre ord tænkes, at de lønnede stillinger ville blive flere.
I det hele taget burde fagbevægelsen modarbejde, at offentlige institutioner skal have ledige i løntilskud. Hvis arbejdsgiveren i første omgang har været tvunget til at ansætte på løntilskudsvilkår, er der ringe sandsynlighed for, at han efterfølgende kan indfri forventningen om et ordinært job.
En anden mulighed er at arbejde for, at alle løntilskudsstillinger bliver slået op, så det er muligt at se, hvilke opgaver de ansættes til at udføre. På den måde bliver det lettere at sikre, at løntilskudsstillinger ikke er reelle job.
Fagforeningernes totale fravær i denne sag ødelægger ideen om, at man i fællesskab kan skabe bedre vilkår. Det sætter spørgsmålstegn ved foreningernes berettigelse. I det hele taget er de med til at ødelægge begyndelsen på det arbejdsliv, som mange unge dimententer faktisk har set frem til.
Vores fagforeninger spiller med på den neoliberale melodi om, at systemet skal indrettes efter kapitalen. Derfor bliver systemets behov udgangspunktet, og derfor skal vi ledige med fagforeningernes stiltiende accept indrette os efter systemet. Ikke omvendt.
Hvis det ikke var, fordi man sad midt i suppedasen, ville det være komisk. Det ville være en Monty Python-sketch værdig. Systemet arbejder for sig selv. Vi, borgerne, sidder målløse på sidelinjen.
Kathrine V. Petersen er nyuddannet kandidat i socialt arbejde og Charlotte K. Pedersen nyuddannet kandidat i moderne kultur og kulturformidling

