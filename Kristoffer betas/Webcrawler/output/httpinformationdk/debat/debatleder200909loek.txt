Løkkes tænkere



 TEMMELIG UPÅAGTET i den store offentlighed har statsministeren for nylig nedsat et meget potent - og desværre voldsomt ensidigt - vækstforum. De 30 medlemmer af det særlige forum udgør med statsministerens egne ord ikke mindre end »morgendagens tænkere«. Det er dem, der skal rådgive regeringen om, hvordan Danmark kommer ud af krisen og tilbage til en situation med stabil økonomisk vækst, men tænkerne skal også rådgive om velfærdssamfundets indretning, hvordan klimaet forbedres, og hvordan flere kommer i gang med en uddannelse. Løkke Rasmussens vækstforum erstatter det tidligere Globaliseringsråd, som hans forgænger nedsatte, og som havde stort fokus på uddannelse, innovation og forskning. Det blev dengang defineret som det væsentligste for, at Danmark kan klare sig i en global verden, hvor arbejdspladser flytter til lavtlønslande i stor hast.
21 af de 30 repræsenterer erhvervslivet, det er fortrinsvis administrerende direktører for landets største virksomheder. Dertil kommer fire ministre, to fagforeningsrepræsentanter, en prorektor, en liberalistisk orienteret økonomiprofessor og en direktør i det liberalistisk orienterede OECD. De 30 topfolk fra erhvervslivet m.fl. skal mødes til inspirationsmøder på Marienborg med statsministeren for bordenden og blandt andet være med til at rådgive om udmøntning af milliarderne i globaliseringspuljen.
OG HVAD KOMMER der så ud af det? Desværre ikke ret meget nyt. Erhvervslivets dagsorden kender vi. Det er blot at slå op i dagbladet Børsen hver dag. Vækst skabes ved hjælp af lavere skat og mindre regulering af erhvervslivet, billigere arbejdskraft og bedre uddannelse, sådan er det. Med den direkte adgang til statsministeren, økonomiministeren, udenrigsministeren og finansministeren kan man dertil regne med, at topdirektørerne fra Microsoft, Danfoss, Novozymes, Arla og Nordea med flere vil benytte lejligheden til at smugle et par egne særdagsordner ind, så tiden ikke er helt spildt. Løkkes tænkere er snarere gårsdagens tænkere. Mens Anders Fogh Rasmussen i det mindste forsøgte at arbejde videre på den danske model, som har gjort Danmark til et af verdens rigeste lande, så er Løkke Rasmussen faldet tilbage på den gamle læresætning om, at hvad, der er godt for erhvervslivet, er godt for Danmark. Og den holder ikke i et moderne velfærdssamfund.
Når Danmark igen og igen havner i toppen af lister over lande, som internationale virksomheder helst vil investere i, skyldes det, at Skandinavien har udviklet en blandingsøkonomi med et unikt samspil mellem erhvervsliv, lønmodtagere og den offentlige sektor. Netop denne nordiske model er formet gennem et århundred i et samspil mellem regering og Folketing på den ene side og på den anden først andelsbevægelsen og siden arbejdsmarkedets parter og den offentlige sektor. Ensidigt at fokusere på erhvervslivets ønsker og kendte markedsløsninger er en uheldig blindgyde.

