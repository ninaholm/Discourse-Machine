KL svigter kommunerne
KL's reaktion på Jane Korczaks og Britta Thomsens angreb i sidste uge viser med al ønskelig tydelighed, at organisationen er på babystadiet rent ligestillingsmæssigt


 Afdelingschef Mikala Kreiser skriver i ramme alvor (Inf. (8.4.): 
"Ligestilling skal ikke gemmes væk i en redegørelse hvert andet år, men være en integreret del af det løbende arbejde med rekruttering, fastholdelse og udvikling af attraktive arbejdspladser". KL forstår åbenbart ikke, at ligestillingsindsatsen og ligestillingsredegørelserne ikke er et enten /eller. De er faktisk hinandens forudsætning. 
Citatet afslører også, at KL fortsat ikke har øje for ligestillingslovens paragraf 4 om, at al planlægning og forvaltning skal vurderes i forhold til effekten for henholdsvis kvinder og mænd (mainstreaming af kommunens virksomhed). Den paragraf glemmer KL igen igen. KL forstår åbenbart heller ikke, at redegørelserne er borgernes eneste måde at følge med i, hvordan egen kommune forvalter ligestillingslovene. Denne smule transparens i forvaltningen skal åbenbart helst spares væk, og det til trods for, at den nuværende regering har skåret redegørelserne ned til et absolut minimum. Der er ingen sanktionsmuligheder over for kommuner, der ikke lever op til ligestillingslovene. Der skæres ikke i bloktilskud eller lignende. Redegørelserne er det eneste spage virkemiddel. 
Afskaffes loven om disse, kan man ligeså godt helt afskaffe ligestillingslovene i forhold til kommunerne. Og det lige nu hvor kommunerne skal overtage hele beskæftigelsesområdet. Man kan virkelig frygte, hvad der bliver af bekæmpelsen af det kønsopdelte arbejdsmarked - og dermed bekæmpelsen af uligelønnen fremover.
Plads til forbedring
Men KL kan vælge at tage skeen i en anden hånd. Hvis de afsluttende ord i indlægget er alvorlig ment, så er der rigtig meget, KL kan gøre bedre. KL's hjemmeside kan blive meget bedre i forhold til kønsligestilling og mainstreaming, hvad enhver kan forvisse sig om på www.kl.dk. Der tales her primært om mangfoldighed forstået som integrationsindsatser og en smule om personalepolitik og køn. Heller ikke de løbende pop-up nyheder, man som borger kan abonnere på, afslører megen interesse for kønsligestilling. 
Her kunne KL kigge på søsterorganisationerne i Norge og Sverige. De servicerer deres kommuner langt mere professionelt, hvad kønsligestilling angår.
KL kan også sørge for, at ligestillingsaspektet er medtænkt i de mange møder og arrangementer, der udbydes via bl.a. Fokus. 
KL kan lave en lille handy pjece, som den de lavede til kommunerne i 2004, da der blev vedtaget en lov om, at miljø skulle tænkes med ved alle beslutninger og planer. Her var det KL, der hjalp staten. På ligestillingsområdet er staten langt foran KL. KL kunne også kigge i sine gemmer. De var i starten af 90'erne ret så offensive på ligestillingsspørgsmål. 
KL kan sagtens blive en vigtig aktør, der kan hjælpe kommunerne med at høste de indlysende gevinster ved at arbejde professionelt med kønsligestilling. Som det er nu, svigter KL kommunerne.
Margot Torp er ligestillingskonsulent og tidligere MF for Socialdemokraterne

