Idekrise på genbrugs-skærmen
Dansk tv er plaget af idéfattigdom. Frygten for at miste seere synes at være den væsentligste årsag til konceptets sejr over indholdet


 
	Det er ind imellem svært at kende forskel på genbrug og nytænkning. Ikke mindst når man ser tv. Er X Faktor genbrug eller nytænkning i forhold til andre talentkonkurrencer som TV 2’s Popstars? Nogle synger eller spiller sig til sejr, mens et omhyggeligt castet dommerpanel sammen med seernes sms’er afgør deres skæbne. Hvad er forskellen på Paradise Hotel, Robinson Ekspeditionen og Big Brother? En gruppe mennesker lukkes inde på et luksushotel, på en tropisk ø eller i et hus med snesevis af kameraer. Efter alskens snedige genvordigheder står en sejrherre tilbage med en pose penge. Serier som Kongerne af Marielyst/Rømø/Svendborg, Sommer i Sunny Beach, For lækker til love eller Singleliv handler om at drikke sig i hegnet og få noget på den dumme. Originalitet eller genbrug?

	Der er bagedyster, kagedyster og kogedyster. Der er Masterchef, Meyer, Price og Annemad. Der er Liebhaverne på TV 2 og Danmarks skønneste hjem på DR1. Og når et nyt koncept eller en vært har haft succes, vrider konceptmagerne konceptet et par grader, så det igen ligner noget nyt, som når brødrene Price forlader Danmark og tager til Italien for at tæve kødet mørt med en Madonna-figur.

	Genbrug gør det ud for nytænkning. TV3 skabte realitystjernen Amalie Szigethy i Paradise Hotel, hun blev genbrugt i Amalies Verden og er endt i denne uges Luksusfælden, hvor hendes økonomi endevendes, og tv-stationens kyniske udnyttelse af en lettere excentrisk teenager forvandles til hendes økonomiske uansvarlighed, som TV3 nu storladent forsøger at hjælpe hende ud af. Genbrug, misbrug eller nytænkning?

	Man sporer en tiltagende idétræthed hos de mange tv-stationer, der samtidig er bekymrede for, at en del – og måske på længere sigt en meget stor del – af tv-seerne forlader dem, fordi de hellere selv vil vælge indhold på tjenester som Netflix, HBO Nordic og TDC Play.

	Manglen på originalitet er ikke kun en fiks idé hos denne skribent. Det er et interessant tema i den aktuelle mediedebat. Forleden sluttede verdens største tv-messe, MIP. 11.000 tv-tilrettelæggere, tv-chefer og tv-købmænd fra hele verden mødes hvert år i Cannes for at købe, sælge og lade sig inspirere. »Det ser sørgeligt ud på tv-idésiden,« sagde TV 2’s programdirektør, Anne Stig Christensen, efter hjemkomsten. Producenter som Niels Sverin fra Monday og Thomas Heurlin fra Koncern var tilsvarende modløse og kom ifølge Mediawatch »ikke berigede hjem« fra MIP. TV 2’s tidligere programdirektør Palle Strøm, der er ny udviklingschef på Monday, føjer sin stemme til koret af lettere deprimerede tv-professionelle med ordene »Mange af de ting, vi ser i øjeblikket, er variationer over samme temaer.«

	Et par eksempler på genbrug og idéfattigdom, tilsat en næsten desperat søgen efter at gøre det anderledes og smart, kan ses søndag aften på DR 2, hvor den begavede og talentfulde Ane Cortzen af uforståelige grunde har accepteret at blive misbrugt som hygge-talkshow-værtinde, hvor tilrettelæggerne blander et hav af genrer i en pærevælling, så gæster (som Birthe Rønn Hornbech forleden) og seere står lige uforstående og måbende over for mærkelige påfund. Noget, der ikke er, men ligner journalistik, blandes med ren underholdning, satire, sarkasme og Michael Jeppesen (som er en tilsvarende spøjs, men ikke specielt troværdig cocktail af det hele) i et dyrt udseende program.

	Her er dansk tv’s idéfattigdom udstillet i prime time og forklædt (og massivt promoveret) som noget helt nyt. Seerne synes at kvittere med at trykke sig væk på fjernbetjeningen. 25.000 af dem trykkede sig væk efter frokosten med Pia Kjærsgård og på igen, da Deadline kom i luften efter Søndag Live.

	Før Luksusfælden blev til et genbrugsprogram med brugte reality-stjerner, var det et originalt, godt, seværdigt tv-program. Før Ane Cortzen blev misbrugt af branding- og konceptmagere, lavede hun originalt og spændende tv med TVTVTV! Thomas Buch Andersen er en banebrydende og dygtig journalist og hovedkraften bag Detektor – nu risikerer han at devaluere sin egen brillante ide, tydeligvis tvunget af smarte konceptmagere, ved at spille iscenesat komedie i tv-versionen af det originale radioprogram. Frygten for at miste seere synes at være den væsentligste årsag til konceptets sejr over indholdet. Giv magten tilbage til indholds- folkene, og tag chancen!

Lasse Jensen er vært på P1-programmet ’Mennesker og Medier’.

