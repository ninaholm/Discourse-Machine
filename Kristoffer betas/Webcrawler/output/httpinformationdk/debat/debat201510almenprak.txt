Almen praksis giver valuta for pengene



 De praktiserende læger skal gøres til offentligt ansatte, fordi samspillet mellem sygehuse, kommuner og almen praksis ikke fungerer godt nok. Det siger afgående vicedirektør for Hvidovre Hospital Torben Mogensen til Information den 26. september.
Torben Mogensen har ret i, at vi skal sikre bedre overgange for patienterne mellem de forskellige dele af sundhedsvæsenet. Men det har ikke noget at gøre med, at vi er selvstændigt praktiserende læger. Det er for eksempel velkendt, at der er meget store problemer i sektorovergange mellem kommuner og sygehuse – ja, nogle gange endda mellem to afdelinger på samme sygehus. Så det har ikke noget med ejerskab at gøre.
Det er forkert, når Torben Mogensen siger, at praktiserende læger i dag er »frit svævende«. Vi er en del af et sammenhængende sundhedsvæsen. Rammerne for vores virke er reguleret af en overenskomst med det offentlige. I det daglige har vi en tæt dialog med både sygehuse og kommuner om konkrete patientforløb.
Dansk almen praksis nyder stor anerkendelse internationalt, fordi sektoren er billig, effektiv og leverer høj sundhedsfaglig kvalitet tæt på borgerne. I gennemsnit koster det hver dansker under 1.400 kroner om året at have fri adgang til egen læge og til vagtlæge året rundt, hele døgnet. Det svarer til ca. syv procent af de samlede sundhedsudgifter. Kun cirka hver tiende af vores patienter henviser vi videre til det øvrige sundhedsvæsen. Vi udfylder dermed en meget vigtig gatekeeper-funktion, som sparer samfundet for milliarder af kroner.
Som klinikejere står vi selv for at investere i moderne omgivelser og udstyr. Det er os, der ansætter personale og afholder udgifter til løn under sygdom og barsel. Og den nuværende organisationsform betyder, at vi har omkring 3.500 praktiserende læger spredt ud over cirka 2.100 fysiske adresser over hele landet. Det indebærer, at langt de fleste danskere har kort afstand til egen læge.
Nærhed er en væsentlig faktor, når det gælder om at sikre alle danskere lige adgang til sundhedssystemet. Men ville nærheden mon være den samme, hvis vi blev ansat under kommunerne eller regionerne?
Christian Freitag, formand for Praktiserende Lægers Organisation (PLO)

