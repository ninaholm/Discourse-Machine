U-landsbistand skal tage chancer
Det er sundt at diskutere u-landsbistand, men det sker med en sådan vildskab, at alle ubekvemme kendsgerninger ryddes af bordet for at sikre et simpelt budskab: U-landsbistand er penge ud af vinduet
U-landsbistanden er generelt stadig udformet for at tilgodese de rige landes behov og ideer og ikke de fattiges. Selv om dansk bistand er god, kunne også den blive bedre til at støtte op om de fattige landes politikker, så de ikke mister styringen med deres egen udvikling.


 Debat er godt. Og debat om u-landsbistand er bedre, for Danmarks bidrag til bekæmpelse af denne verdens fattigdom er sjældent genstand for større indholdsmæssig offentlig diskussion.
Derfor skal Martin Paldam (i Jyllands-Posten d. 13/1 og Politiken d. 23/1) og Christian Bjørnskov (i Informations kronik d. 21/1) have tak for at gå i kødet på bistanden. Desværre sker det med en sådan vildskab, at alle nuancer, usikkerheder og ubekvemme kendsgerninger ryddes af bordet for at sikre et simpelt budskab: U-landsbistand er penge ud af vinduet.
De herrer har to centrale argumenter: Kigger man på u-landsbistand på den ene side og økonomisk vækst, demokrati og korruptions-bekæmpelse på den anden, kan man ikke finde nogen hverken positiv eller negativ sammenhæng. 
Altså fører bistanden ikke til udvikling.
Det andet argument er, at bistanden har bivirkninger, som undergraver økonomisk vækst, demokrati og sågar fred og stabilitet, først og fremmest fordi bistanden friholder modtagerlandenes magteliter fra at opføre sig ansvarligt. Altså saboterer bistanden udvikling.
Misvisende argumenter
Argumentationen er misvisende af følgende seks årsager. 
For det første påvirkes spørgsmål som økonomisk vækst, demokrati og korruptionsbekæmpelse af umådeligt mange faktorer og ikke blot af u-landsbistanden . Det være sig handelsrelationer, sociale forhold, krig og konflikter, naturkatastrofer, produktionsvilkår, statens opbygning, civilsamfundets organisering, politiske konjunkturer, markedsregulerende institutioner, uddannelsesniveau osv.
Mange af disse forhold har u-landsbistand ingen mulighed for at styre, og det er derfor urealistisk at forvente, at bistanden alene kan skabe vækst, demokrati og korruptionsbekæmpelse. Den kan højest skabe nogle væsentlige forudsætninger.
For det andet er i hvert fald dansk bistand netop rettet mod de lande, der har særligt vanskeligt ved at få gang i økonomisk vækst m.v. Faktisk udfases bistanden i de lande, der begynder at få en acceptabel gennemsnitsindkomst. Derfor er det ikke underligt, at det er svært at spore en overordnet statistisk sammenhæng mellem dansk bistand og vækst. Tværtimod kunne man spørge, om bistanden var rettet mod de rigtige lande, hvis sammenhængen var klart positiv.
For det tredje er den internationale u-landsbistand meget sammensat, og store dele af den er ikke målrettet vækst og demokrati. Historisk er megen bistand gået til bestemte lande af stormagtspolitiske årsager. Nu om stunder spiller sikkerhedspolitiske overvejelser en betydelig rolle. Endvidere udgør nødhjælp en væsentlig del af bistanden, og nødhjælpen sigter på at skabe over-levelse, ikke vækst og demokrati.
Paldam gør ikke forsøg på at skelne mellem de forskellige dele af bistanden. Et nyere studie har forsøgt at vurdere sammenhængen mellem den 'vækstorienterede' del af bistanden og så økonomisk udvikling og når frem til en positiv sammenhæng - også i Afrika. Det er sikkert ikke det sidste ord, der er sagt om den sag, for kompleksiteten er som nævnt uhyre stor.
En dråbe i havet 
For det fjerde er selv den samlede internationale u-landsbistand en dråbe i havet. Tager man al bistand til de fattige lande over de seneste 50 år, løber den op i ca. 75 kr. pr. person pr. år. En stor del af disse penge har endvidere været bundet til indkøb i de rige lande. Der er således god grund til at skrue målsætningerne ned i på højde med midlerne.
For det femte gælder det for en række indikatorer for velfærd, at de fattige lande er i gang med at indhente de rige. Hvad angår børnedødelighed, gennemsnitlig leve-alder, evnen til at læse og skrive, børnearbejde, relationerne mellem kønnene, adgang til elektricitet m.v., har fattige lande over de seneste 50 år hentet ind på de rige lande, også selv om disse samtidig har forbedret deres velfærd.
Alt dette er sket, til trods for at kløften i gennemsnitsindkomst mellem rige og fattige lande er steget dramatisk. I hvor høj grad den forbedrede velfærd kan tilskrives u-landsbistanden er ikke klart, men da dansk u-landsbistand sigter på at bekæmpe fattigdom, er det vigtigt at kigge på velfærdsindikatorer, især når disse ikke lader til at have en entydig sammenhæng med indkomst og vækst.
For det sjette er det yderst tvivlsomt om en sløjfning af u-landsbistanden vil få korrupte magthavere til at reducere deres militærbudget til fordel for uddannelse, sundhed, vækst og demokrati. Zimbabwe er et godt eksempel på et land, hvor despoten gør alt for at bevare sin magt, om han så skal køre samfundet i sænk. At Danmark og en række andre donorlande har droppet deres bistand til Zimbabwe har ikke haft den ringeste positive indflydelse på udviklingen.
Svage demokratier
I lande, hvor demokratiet ikke er stærkt nok til at holde lederne ansvarlige, er det usandsynligt, at bistanden er årsagen til høje militærudgifter, uansvarlige politikere og krig og konflikt. Disse problemer hænger mere sammen med landenes politiske udvikling.
Alt i alt er der således god grund til at sætte spørgsmålstegn ved Paldams og Bjørnskovs bombastiske udmeldinger. De har urealistiske forventninger til, hvad bistanden kan opnå. Ambitionerne må sættes i forhold til både de enorme vanskeligheder, bistanden står overfor, og de midler, der er til rådighed.
Når det er sagt, er der stadig god grund til at diskutere svaghederne i u-landsbistanden. Den er langt fra perfekt. Lad mig nævne tre problemer. 
U-landsbistanden er generelt stadig udformet for at tilgodese de rige landes behov og ideer og ikke de fattiges. Selv om dansk bistand er god, kunne også den blive bedre til at støtte op om de fattige landes politikker, så de ikke mister styringen med deres egen udvikling.
U-landsbistanden bør også være langt mere fleksibel og risikovillig. Man kan ikke gå med livrem og seler, når man vil bekæmpe fattigdom og skabe udvikling. Bistanden skal være dristig, og det vil nødvendigvis give fiaskoer.
Endelig bør Danmark og andre rige lande langt mere tænke udviklingen af de fattige lande ind i sikkerheds-, handels-, klima- og andre politikker. U-landsbistanden kan ikke alene løfte opgaven.
Lars Engberg-Pedersen er projektseniorforsker ved Dansk Institut for Internationale Studier

