Pia havde et alternativ at true med
Hvad har Johanne? – Af en afdanket politisk kandestøbers  sommerbyger


 »Jeg er oprevet og rasende på vegne af de mennesker, der nu bliver snydt igen. Det, regeringen har gjort, er at pisse på de mange mennesker, der stemte på en ny regering ud fra en tro om, at der skulle føres en ny politik.« 
– Johanne Schmidt-Nielsen 22. juni i år efter at regeringen havde indgået sin skatteaftale med Venstre og Konservative.
»Hvis vi piller ved noget så fundamentalt som folkepensionens grundbeløb, så vil folk tænke: ’Hvad bliver det næste?’ Det ville være uladsiggørligt og helt på tværs af alt, vi har stået for. Jeg fatter ikke, at en regering med Socialdemokraterne og SF kan lægge sådan en skattereform frem.« 
– Pia Kjærsgaard 14. juni i år ved indledningen til regeringens forhandlinger om en ny skatteaftale.
Igennem en halv snes år truede Pia Kjærsgards Dansk Folkeparti Anders Fogh Rasmussen og Lars Løkke Rasmussens VK-regeringer med et nej til finansloven, skønt det ville bringe de ’blå’ regeringer i mindretal i Folketinget. Pias trussel var reel, fordi hendes nej – efter et deraf fremprovokeret folketingsvalg – muligvis nok kunne medføre Socialdemokraternes overtagelse af regeringsmagten, men det var trods alt ’en risiko’, som hovedparten af Pias DF-vælgere ville leve med. En stor del af dem havde jo selv tidligere været socialdemokrater. Hvilket gav Pia en så umådelig magt, at hun til tider blev erklæret for Danmarks virkelige politiske dronning. Hendes udlændingepolitik var for mange ’humanister’ i den borgerlige lejr en pestilens, men den måtte de affinde sig med for at bevare regeringsmagten. Hendes socialpolitik var for mange ’liberalister’ i den borgerlige lejr en pestilens, men den måtte de affinde sig med for at bevare regeringsmagten.
Til efteråret skal Johanne Schmidt-Nielsens Enhedslisten true Helle Thorning-Schmidts SSFR-regering med et nej til finansloven, skønt det vil bringe den ’røde’ regering i mindretal i Folketinget. Men er Johannes trussel reel? Når hendes nej – efter det deraf fremprovokerede folketingsvalg – næsten med sikkerhed, at dømme efter de seneste måneders mange meningsmålinger, medfører Venstres genovertagelse af regeringsmagten!
Er det en følge af et nej, som hovedparten af Johannes EL-vælgere trods alt kan leve med? Det er langt fra så sikkert, som Pia Kjærsgaard kunne være på sine vælgere. Hvis blot hendes eventuelle nej var grundet i enten en afgørende udlændingepolitisk eller socialpolitisk konflikt med den ’blå’ regering, kunne hun i stedet for altid vende sig hen mod Socialdemokraterne og efterhånden også SF. Navnlig som disse to partier år for år overtog stadig mere af hendes og DL’s egen udlændingepolitik.
Ikke imponerende
Hvem skal Johanne Schmidt-Nielsen i stedet for vende sig hen mod, efter det ’hendes’ regering angiveligt har gjort: »At pisse på de mange mennesker, der stemte på en ny regering ud fra en tro om, at der skulle føres en ny politik«? At vende sig hen mod Pia Kjærsgaard – jævnfør denne artikels indledende citater – er vel trods alt alligevel for meget forlangt?
Af begge damer.
I hvert fald endnu ...
Asymmetrien – Pia havde et alternativ at true med, hvad har Johanne? – er fundamental for forståelsen af øjeblikkets hjemlige politiske situation og debat. Men den får ikke altid en tilsvarende opmærksomhed i selve debatten. Som når lektor ved København Universitet Karina Kosiara-Pedersen, der ifølge Politiken forsker i politiske kampagner, til samme blad i søndags erklærer, at »hun ikke er voldsomt imponeret over det samlede resultat, som Enhedslisten har fået ud af ni måneder med en gylden mulighed for at påvirke regeringens politik. Som situationen er lige nu, kan de ikke bruge deres fremgang til ret meget. Når man sammenligner med Dansk Folkeparti, fik de mere ud af at være regeringens parlamentariske grundlag,« konstaterer forskeren. Banalt. For banalt er det, når asymmetrien glemmes. Enten af forskeren eller af bladet eller af begge.
Og hvad så til efteråret, når asymmetrien ikke kan ignoreres længere?
De røde resultater
Skal Enhedslisten så vælte regeringen med udsigt til at få Lars Løkke Rasmussen og – delvis paradoksalt nok, jævnfør stadig de indledende citater – også Pia Kjærsgaard tilbage? Eller er Pia-Lars trods alt at foretrække, fremfor at holde hånden over – og under – en regering, som, selv Dansk Folkeparti synes, er for asocial? Som tager fra mennesker i overførselsindkomstgraven for at give til de rigeste lønmodtagere? Socialdemokraternes EU-ordfører, Jens Joel, har til den ende fremlagt en liste med 40 ’røde resultater’, som er opnået med Enhedslisten, og som skal bevise, at regeringen også i den grad er værd at holde på for netop såkaldte venstreorienterede og mere eller mindre ’røde’. Fra: »Tusindvis af nye job gennem en kickstart af økonomien; fem mia. til velfærd fra hævede skatter og afgifter; afskaffelse af fattigdomsydelser; 2,6 mia. kr. til flere praktikpladser; Styrket mulighed for familiesammenføring af børn« til f.eks.: »hævelse af den kriminelle lavalder fra 14 til 15 år; 500 mio. kr. til bedre normeringer i dagtilbuddene; flere penge til Ulandsbistand; midlertidig forlængelse af dagpengeperioden; afskaffelse af fradrag for private sundhedsforsikringer; kontanthjælpsmodtageres ret til ferie; styrket indsats for at sikre, at multinationale selskaber betaler skat i Danmark; genindførelse af gruppeeksamen; ophævelse af knivloven« og så videre.
Er det – med videre ’røde resultater’ af forhandlingerne op til efterårets finanslov – nok til at opveje, hvad Pia Kjærsgaard ikke fatter, at socialdemokrater og SF’ere har været med til, og som så voldsomt har oprevet Johanne Schmidt-Nielsen? Hvad omfatter med andre ord konkret disse videre ’røde resultater’ for, at Enhedslisten kan stemme ja?
For eksempel at der nu definitivt bliver gjort op med enhver forstilling om, at et moderne sanfunds ’sammenhængskraft’ beror på fortsat økonomisk vækst. I forbrug. Af naturens materielle goder. Der allerede er i samfundsnedbrydende omfang overforbrugte. Og at der for alvor tages hul på forestillingerne om, hvordan sådan et virkeligt bære- og sammenhængsdygtigt moderne samfund kunne se ud. Nogen havde måske en forestilling om, at det var netop, hvad der skulle ske ved den såkaldte nye regerings tiltræden for ni måneder siden. Nu er chancen der snart igen.

