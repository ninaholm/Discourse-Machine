Regeringen klemt i debat om international finansskat
Både Enhedslisten og oppositionen pressede regeringen, da der i går blev diskuteret skat på finansielle transaktioner i Folketinget
Margrethe Vestager (R) afviser fortsat at Danmark skal tilslutte sig EU-Kommissionens forslag om en EU-skat på finansielle transaktioner.


 SRSF har i sit regeringsgrundlag forpligtet sig på at gå forrest i EU for at få indført en global skat på finansielle transaktioner. Det er dog stadig uklart, hvad regeringen konkret vil gøre for at nå målet om en global skat. Det stod klart efter en forespørgselsdebat i Folketinget i går, hvor økonomi- og indenrigsminister Margrethe Vestager (R) igen og igen blev spurgt om regeringens holdning til en finansskat.
»Vi er pragmatiske. Vores udgangspunkt er, at det skal virke. Det er derfor, vi gerne vil gå forrest i EU for at arbejde for en global aftale. Vi har ingen ideologiske problemer med at beskatte en finansiel sektor,« sagde hun i folketingssalen.
Det er en offentlig hemmelighed, at Margrethe Vestager er regeringens argeste modstander af en europæisk finansskat, mens S og SF er mere åbne over for ideen.
Den seneste tid er presset på Vestager vokset — både internt i regeringen og fra EU’s side, hvor Kommissionen har beskyldt Danmark for at misforstå regnestykket bag forslaget til en finansskat.
Kritik af radikale
Også tidligere statsminister Poul Nyrup Rasmussen (S), som er fortaler for skatten, har været efter regeringen. Samtidig har Vestager måtte lægge ryg til intern kritik, mens meningsmålinger har vist, at et flertal af de radikale vælgere bakker op om en transaktionsskat. Som et ekstra irritationsmoment står Enhedslistens Ungdomsorganisation, SUF, i disse dage bag en annoncekampagne, der retorisk spørger, om den radikale modstand mod finansbeskatning mon skyldes, at Vestager er i lommen på bankerne.
Ved gårsdagens debat var økonomi- og indenrigsministeren mildest talt ikke indstillet på at bløde op på Danmarks holdning til det nuværende EU-forslag, heller ikke selvom ni lande — heriblandt Tyskland og Frankrig - for nyligt meddelte det danske EU-formandskab, at de anbefaler en finansskat.
»Vores bekymring over en aftale, som ikke er global, er af økonomisk og praktisk karakter. Der er risiko for, at finansielle transaktioner flytter ud af landet. Udfordringerne med kapitalflugt mødes jo bedst med en global aftale,« forklarede hun.
Det var Enhedslisten, som havde indkaldt til forespørgslen.
»Vi vil for en sjælden gangs skyld rose et EU-initiativ. Vi synes, det er uforståeligt, at regeringen ikke bakker om det her forslag,« sagde partiets Frank Aaen.
Der gik ikke længe, før debatten gik fra at stå mellem regeringen og dens støtteparti, til at foregå mellem tilhængere og modstandere af skat på finansielle transaktioner.
»Det kan godt være, at regeringen ikke har nogen ideologisk modstand mod beskatning af finansielle transaktioner, men det har vi,« lød det gentagne gange fra Venstres Torsten Schack Pedersen og Konservatives Brian Mikkelsen.
Den borgerlige opposition talte med store bogstaver om risikoen for en ny økonomisk krise, tab af arbejdspladser og kapitalflugt.
Poetisk højdepunkt
Debattens poetiske højdepunkt indtraf, da Ole Birk Olesen (LA) med myndig stemme citerede det radikale ikon Viggo Hørup:
»Skat er blevet dem et retfærdighedens og gengældelsens sværd, som de svinger mod enhver ting, de har set sig gal på.«
Enhedslisten og SF betonede igen og igen det retfærdige i også at lade finanssektoren betale sin part, efter at Europas skatteydere har finansieret den ene milliardstore hjælpepakke efter den anden.
På trods af et udtalt ønske om at regulere finansverdenen støttede SF’s Jonas Dahl Vestagers nej til EU-Kommisionens forlag. Debatten slog således ikke skår i regeringens enighed på området.
Det forhindrede dog ikke oppositionen i at krydsforhøre regeringspartiernes ordførere og Magrethe Vestager om muligheden for at regeringen på sigt vil arbejde for at Danmark skal tilslutte sig en EU-transaktionsskat.
»Vi kan få at vide, hvad regeringen er imod, men ikke hvad regeringen er for. Udover at man på sigt vil have en global skat, er regeringen så for, at der på en eller anden måde kan laves en skat i Europa?« spurgte Kristian Thulesen Dahl (DF).
Men det var svært at lokke ud af Vestager, hvordan Danmark helt konkret vil arbejde for det endelige mål om en global finansskat.
»Jeg kan ikke udelukke, at der på et tidspunkt kommer et forslag, der ikke skader væksten eller flytter job ud af landet. Men der er ingen af de forslag, der har været fremme, som opfylder de kriterier. Derfor ser jeg ikke, at Danmark skal gå foran, hverken med sin egen transaktionsskat eller med en gruppe lande om en transaktionsskat,« sagde Margrethe Vestager i afslutningen af debatten.

