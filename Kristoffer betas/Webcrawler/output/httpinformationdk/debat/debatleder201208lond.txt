Det var London
London slap nådigt fra omtalerne i modsætning til Beijing, hvor verdenspressen havde travlt med at påpege fejl og mangler ved det kinesiske samfund


Der var ingen terrorangreb, og skandalerne var få og små. Kun ganske lidt doping og nogle kinesere, der ville tabe med vilje samt en dansker, der kaldte sin norske overmand for »en gammel krage«. Den slags. Byen London kunne lukke og slukke for sit OL med tilfredshed.London slap også nådigt fra foromtalerne i modsætning til Beijing, hvor verdenspressen havde travlt med at påpege fejl og mangler ved det kinesiske samfund.De Olympiske Lege er ligesom FN det sted, hvor alverdens nationer kan mødes, også diktaturers atleter, fordi nogen skønner, at det har noget for sig, en mission i en verden, der ellers har mere, der skiller end samler.Den olympiske ledelse, IOC, der af mange gode grunde må stå for skud for korruption, mangel på demokrati og meget andet, arbejder ikke desto mindre samtidig i gode sagers tjeneste, som da den forhandlede Saudi-Arabien på plads, således at denne stats kvinder fra nu af kan deltage i konkurrencerne. Sådan kan der vindes noget uden for banerne, den måske vigtigste sejr udi det politiske, som står tilbage efter legene i London.Man skal heller ikke undervurdere den lokale stolthedsfaktor, når småstater som Jamaica (og Danmark) overhovedet er i stand til vinde medaljer i kamp med de store. Den er enorm.Det, OL måske især demonstrerer, er, at der findes en verden ved siden af den magtpolitiske, en folkets verden, som er meget lig det den rejsende oplever, nemlig at der er venlige mennesker overalt, som ikke ønsker krig, men fred. I den olympiske by oplever deltagerne en glæde ved at møde fremmede folkeslag helt uden det xenofobiske filter, som ses i mange andre sammenhænge. Man ser hinanden som de atleter og mennesker, man er. Det samme gør det par milliarder seere, som følger de Olympiske Lege tv. Det er guld værd.
