Hvor er muslimerne i LGBT-debatten?
Kære muslimske meningsdannere, I taler om inklusion og ligeværd, men er tavse, når det gælder LGBT-personers vilkår og rettigheder. Hvordan skal vi tolke jeres tavshed?


 Hver tredje LGBT-person (homoseksuelle, biseksuelle, transkønnede og queers) med minoritetsetnisk baggrund har overvejet at begå selvmord inden for det seneste år. Det fremgår af den nye undersøgelse ’Nydanske LGBT-personers levevilkår’, som er udgivet af Ministeriet for Børn, Undervisning og Ligestilling.
Undersøgelsen peger på, at vold, social kontrol og psykisk mistrivsel er en del af alt for mange minoritetsetniske homoseksuelle, biseksuelle og transpersoners liv.
Et stort skridt på vejen til at bryde denne negative statistik er at fjerne tabuet om seksualitet i de minoritetsetniske miljøer, og her er det særligt de muslimske heteroseksuelle mænd, der kan gøre en forskel. Men også de muslimske feminister er nødt til at tænke på LGBT-personer som allierede i kampen for ligestilling.
Kigger man på den offentlige debat i dag, tyder meget dog på, at det ikke er tilfældet.
Autoritære positioner
I Sabaah arbejder vi for bedre vilkår for minoritetsetniske LGBT-personer. Gennem de seneste ni år har vi oplevet en mainstreaming af LGBT-personers liv i det danske samfund.
Læs også: Flere homoseksuelle nydanskere springer ud
Vi kan bl.a. nævne politiske sejre, større repræsentativitet i film og serier, medlemmer der har turdet springe ud, og ikke mindst allierede heteroseksuelle som bannerførere i kampen for bedre vilkår og rettigheder.
Det er på baggrund af denne erfaring og vores daglige arbejde, at vi efterlyser flere allierede. Her kan offentlige personer være en stor del af løsningen på problemet. De besidder positioner som talerør til de personer, der enten bevidst eller ubevidst, ligger inde med de fordomme, der gør livet for vores målgruppe ganske svær.
Rapporten om nydanske LGBT-personers levevilkår viser, at den psykiske trivsel hos LGBT-personer med etnisk minoritetsbaggrund er meget ringe. Ud over selvmordstanker hos hver tredje, har 20 procent oplevet at blive socialt udstødt fra deres familie, og 13 procent har været udsat for vold fra deres familiemedlemmer pga. deres seksualitet.
Trusler om vold, eksklusion og overvågning er primært at finde i de familier, der er mest religiøse, og vi møder kæmpe udfordringer i at få særligt de muslimske mandlige meningsdannere i tale.
Hvorfor er det så vigtigt for os at få de minoritetsetniske mænd med? Fordi det er vores erfaring, at de heteroseksuelle mænd kan være med til at nedbryde de konservative normer om køn, sex og kærlighed. De kan bidrage til at ændre på de heteronormative strukturer, fordi de kort sagt (stadig) besidder de autoritære positioner.
Den verbale og den fysiske vold, der begås mod LGBT-personer med etnisk minoritetsbaggrund, udføres primært af fædre, brødre og andre mandlige familiemedlemmer, og det, der karakteriserer denne type vold, er, at den er æresrelateret. Vi kan ikke acceptere, at æresbegrebet skal resultere i brug af disciplinære metoder. Tavsheden skal brydes.
De offentlige meningsdannere, der taler om inklusion og ligestilling, skal tænke på, om de gennem deres tavshed om LGBT-personer selv er med til ekskludere og stigmatisere en anden gruppe.
De mandlige muslimske meningsdannere udtaler sig om diskrimination på rigtig mange områder, men vi ser, at de kun deltager i debatter, der omhandler traditionelle heteronormative rettigheder.
Vi ser dem forsvare heteromanden, når han bliver afvist på natklubben, når han bliver diskrimineret på grund af sit skæg eller sit navn. Og vi ser dem forsvare heterokvindens ret til at gå med tørklæde, men når det gælder helt basale rettigheder til LGBT-muslimer, så er tavsheden alarmerende.
Hvordan skal vi tolke jeres tavshed?
Hård debat
Det gælder også de muslimske kvindelige debattører, der den seneste tid har markeret sig i kampen for etniske minoritetskvinders rettigheder, vi efterlyser i debatten. Vi mener, at vi har mange fælles kampe, men også der oplever vi en påfaldende tavshed om diskrimination af LGBT-personer.
Men vi har brug for den hårde debat.
Man er nødt til at forstå, at heteronormative strukturer er ekstra svære for mange med etnisk minoritetsbaggrund, eftersom de udgør en minoritet i minoriteten.
I Sabaah laver vi vidensdeling i form af foredrag og konsulentbistand til fagpersoner, ligesom vi har en hotline og en ugentlig social café med mere. Men hvis vi for alvor skal rykke, er de offentlige profiler nødt til at tage bladet fra munden og italesætte diskriminationen mod vores målgruppe, som er meget lig den, de selv kæmper dagligt for at udrydde.
Gør de ikke det, kommer vi aldrig volden, truslerne, skammen og fortielsen, som alt for mange minoritetsetniske LGBT-personer lever med, til livs.
Leyla Bautista, Mahamed Ali Aden og Fahad Saeed udgør kommunikationsudvalget i foreningen Sabaah, der arbejder for bedre vilkår for minoritetsetniske LGBT-personer

