Forskellen på kvinder og mænds bagdele
Hvis en mand tager en kvinde på røven uden at være inviteret, er det diskrimination og sexchikane. Men hvis en kvinde tager en mand på røven uden invitation, er det - Ja, hvad er det så egentlig?


 Hvis man som mand bliver taget på røven af en kvinde, der er høj, slank og blond gør det i de fleste situationer nok ikke så meget - men er hun overvægtig og frådende, er sagen en ganske anden. Og man kan vel dårligt tillade sig at stikke hende en flad.
Nu har jeg - objektivt set - en ret lækker røv. Det er den byrde, jeg bærer hér i livet, men som digteren Peter-Clement Woetmann skrev: "Det er fedt at være smuk." Og ja, det er det, men der er også ulemper. For mig startede det på tredje dag i gymnasiet, hvor en jævnaldrende pige tog mig på røven i et frikvarter. Hun var også lækker, så vi blev kærester og fik et seriøst parforhold, hvilket vil sige omtrent halvanden måned. Det var fint nok, og siden hen har jeg fået flere kærester på den måde.
Et sexobjekt
Men jeg har også oplevet at blive befamlet af kvinder, som jeg egentlig ikke ville befamles af, f.eks. fordi jeg allerede havde en kæreste plus en elskerinde. Og der har været situationer, hvor jeg måske ikke lige var i det humør.
Efterhånden som jeg har rundet de 30 år sker det hyppigere, men som mand kan jeg jo i praksis ikke tilkalde ordensmagten og påberåbe mig chikane og overgreb og hvad ved jeg. Jeg har én enkelt gang svaret med en venlig, men bestemt reprimande, hvilket blot udløste latter, både blandt kvindens følge og mit eget. Tag dig sammen, mand, dét kan du da ikke have noget imod.
Og nej, det kan jeg vel som sådan ikke have noget imod. At man bliver rost for sit udseende og sin person, skal man vel blot tage som et kompliment, måske endda forsøge at udnytte det til egen fordel. Selvfølgelig kan der være situationer, hvor man gerne vil have sin røv for sig selv, men som mand må jeg nok indstille mig på, at visse kvinder reagerer på mig som et sexobjekt, men er det ok at sige det samme til en kvinde?
Sende hende en regning
Selvfølgelig skal man ikke finde sig i hvad som helst, men det forekommer mig, at flere og flere af de naturlige tilnærmelser, der nu engang skal være mellem mænd og kvinder, har en tendens til at blive opfattet som diskrimination. Flere såkaldte feminister har givet udtryk for, at alene dét, at en mand vender sig om på gaden efter dem, er en form for seksuel chikane. Hvis han tilmed pifter, er den helt gal. Kvinder har tilsyneladende et større spillerum for at påberåbe sig kønsdiskrimination end mænd. Hvis en mand tager en kvinde på røven, må hun gerne hælde en fadøl ud over ham eller stikke ham en flad, men hvis det er manden, der bliver befamlet, og han forsvarer sig, er det vold og i dén grad socialt uacceptabelt.
Et eller andet sted handler det vel om noget så simpelt, og alligevel kompliceret, som situationsfornemmelse og den slags, men nok også noget med, at visse kvinder bør tage sig sammen og lade være med at se spøgelser overalt. Det gælder især de kvinder, og kvindagtige mænd, der føler det som et overgreb, hver gang nogen drister sig til en venlig bemærkning.
Men hvad gør jeg næste gang en kvinde uopfordret tager på min røv i alles påsyn? Måske skulle jeg bare sende hende en regning.
Peter Dyreborg er jurist og forfatter

