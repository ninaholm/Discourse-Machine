Respekt for kunsten
Al kunstnerisk skaben handler dybest set om at udvikle meningsfulde og følelsemæssige fællesskaber. Derfor burde vore politikere overveje nøjere, om kunsten virkelig er bedst tjent med blive overladt til markedskræfternes betingelser
Selv de fattigste og mest primitive samfund har fundet det værd at bruge de sparsomme samfundsressourcer på ritualer, religion og æstetisk virksomhed. Stonehenge, de danske landsbykirker og indianernes sandmalerier er eksempler på denne form for adfærd, som set med markedsøkonomiske øjne er totalt værdiløs.


 Mange danske kunstnere er bekymrede over den borgerlige regerings bestræbelser for at overlade kunst og kultur til markedskræfterne. 
Spørgsmålet er imidlertid, om disse bestræbelser er udtryk for et bevidst ønske om at ignorere alt det, som ikke kan udmøntes i kolde kontanter, eller om det skyldes uvidenhed om, hvad kunst betyder for fællesskabet. Det sidste kan muligvis være tilfældet, for det skorter på forklaring på, hvad kunst egentlig handler om.
For lægmanden - inklusive kultur- og skatteministre - er kunst et morads af godt og ondt, smukt og grimt, for-ståeligt og gådefuldt, kontant og uhåndgribeligt. Nogle kunstnere klarer sig tilsyneladende fint på markedets vilkår og har ikke behov for støtte. Andre tjener ikke ret meget på deres kunstneriske indsats. Hvis kunst skal vurderes efter markedsværdien, kan deres kunst ikke være meget værd. Så kan de 'kunstnere', der ikke kan afsætte deres værker, passende tage sig et job og arbejde med deres kunst i fritiden.
Siden popkunstens fremkomst i 60'erne har mange kunstværker været grimme, provokerende og undertiden på kanten af straffeloven. Dette forhold har ikke gjort det nemmere for politikere at bruge offentlige penge til kunst. Hvorfor skal skatteborgerne betale for at lade sig pisse på?
Hvis de trængte kunstnere forventer, at kunstetablissementet hjælper politikerne med en god begrundelse for kunstens betydning for samfundsfællesskabet og dermed for offentlig støtte, bliver de skuffet. De sagkyndige opfatter nemlig kunst som noget, der foregår i et særligt univers og principielt set ikke har noget med menneskers virkelighed at gøre. Dermed indgår kunst i et lukket kredsløb for den elite, der har tilstrækkeligt med tid, penge og uddannelse til at forholde sig til kunstens værker. Efter min mening leverer kunstetablissementet således tværtimod det afgørende argument imod kunststøtte.
Hjælp fra uventet kant
De kunstnere, der tager deres kunstneriske kald alvorligt, og som hidtil har været henvist til at være deres egne mæcener, har imidlertid fået hjælp fra uventet side. Den amerikanske adfærdsforsker Ellen Dissanayake har i tre bøger, What Is Art For (1988/98), Homo Aestheticus: Where Art Comes From and Why (1992) og Art and Intimacy (2000) slået til lyd for en ganske anderledes tilgang til kunstnerisk virksomhed end den, Kunstinstitutionen leverer. Hun har i foråret 2008 været gæsteforelæser på tre danske universiteter. Over for undertegnede har hun udtrykt en vis forundring over, at invitationen ikke kom fra de kunstviden-skabelige fakulteter. Men Galilei har sikkert i sin tid været lige så forundret over, at datidens etablissement heller ikke var interesseret i at høre om hans teorier.
Dissanayake opfatter ikke kunst som et produkt med en særlig kvalitet. Dermed slipper man for den ørkesløse diskussion om, hvad kunstens essens består i, og som ingen hidtil har kunnet give et fornuftigt svar på. Den har som bekendt fundet sin foreløbige afslutning med konklusionen om, at kunst er, hvad Kunstinstitutionen godkender som kunst. 
Dissanayake opfatter kunstnerisk/æstetisk virksomhed som en speciel form for adfærd med paralleller i ritualer og religion. Hun påviser, at denne adfærd kan spores helt tilbage til forhistorisk tid og findes i alle samfund. Den har bidraget til at udvikle et følelsesmæssigt og meningsfyldt fællesskab mellem mennesker, der igen har bevirket, at gruppen og stammen kunne overleve i en farlig verden. Og ikke kun den enkelte gruppe og stamme, men hele menneske-slægten. Den er en del af vores evolutionshistorie.
Rituel adfærd
Siden tidernes morgen har mennesker gjort brug af rituel adfærd. I ritualerne indgår rytmiske lyde, særlig stemmeføring, dans, fagter og handlinger, dekorative udsmykninger og brug af omhyggeligt forarbejdede genstande i et nøje fastlagt forløb. 
Hun påviser, at de ritualer, der udspiller sig mellem nyfødte børn og deres mødre, hvori bestemte lyde, ansigtsudtryk, berøringer og fagter i et rytmisk forløb med gentagelser og kontraster udspiller sig spontant og skaber et særligt emotionelt bånd mellem parterne. Det tager hun som bevis for, at behovet for følelsesmæssigt fællesskab og fælles betydninger er genetisk kodet ind i mennesket og er aktivt lige fra fødslen. 
Med støtte fra en række antropologer peger hun på, at fortidsmenneskenes og naturfolkenes ritualer er opbygget som ritualerne mellem mor og barn og mellem elskende. De opererer med tilsvarende metoder og med samme formål: at skabe fællesskab og mening. 
Dissanayake opfatter ritualer, religion og kunst som noget, der udspringer af dette behov. De er målrettet mod menneskers medfødte trang til emotionelt fællesskab og mening i tilværelsen og udføres med grundighed og præcision netop for at tilkendegive, at der er tale om noget specielt og særligt uden for dagliglivets traditionelle gøremål. 
Ellen Dissanayake ser på vore dages æstetisk/kunstneriske virksomhed som en naturlig forlængelse af fortidens religiøse og rituelle bestræbelser for at skabe følelsesmæssigt fællesskab og mening. Ligesom fortidens shamaner, medicinmænd og præsteskab og nutidens præster og imamer arbejder vore dages kunstnere med de metoder, som har vist sig psykobiologisk effektive til formålet, herunder rytme, der udfolder sig i tid, og de modale kvaliteter, der knytter sig til dette forløb som synsindtryk, lyde, berøring og balance. Ligesom fortidens professionelle præsteskab opfatter de deres indsats som noget, der har betydning for fællesskabet, og ikke som noget, der er et formål i sig selv.
Dissanayakes ærinde er ikke at argumentere for offentlig kunststøtte. Hun mener heller ikke, at kunsten er løsningen. Men hun slår til lyd for, at samfundet tager kunstnerisk/æstetisk aktivitet alvorligt, fordi den er en del af den menneskelige natur og bidrager til at sikre samfundets sammenhængskraft. Hun kan ikke lade være med at fremhæve, at der ikke mindst i den vestlige civilisation - der trods alt kun udgør en ubetydelig brøkdel af menneskets lange udviklingshistorie - kunne være god grund til at supplere vores aktuelle opfattelse af, hvad der giver mening, for eksempel ønsket om at realisere sit private livsprojekt og dermed gøre sig selv til noget særligt, med kunstens bud på emotionelle og meningsfulde fællesskaber. 
Processen vigtigst
Hun omtaler en amerikansk interviewundersøgelse, som en række kunstnere fra forskellige kunstarter har deltaget i, og finder støtte til sine synspunkter. Kunstnerne fastslår, at de opfatter processen som det centrale i deres kunstneriske virke og ikke det endelige produkt, at denne proces opleves som interaktiv, dvs. et møde mellem kunstneren og 'det andet', dvs. selvet, omgivelserne, materialerne og idéerne, at processen frembyder følelsesmæssig belønning og føles psykologisk meningsfuld, at de gerne ønsker andres deltagelse i projektet og lægger vægt på feedback og følelsen af fællesskab mellem parterne.
Dissanayake argumenterer overbevisende for sit kunstsyn, der er revolutionerende anderledes end det kunstsyn, der har været det officielle siden 1700-tallet. 
Hvis man skal tage hende på ordet, er der grund til at overveje, om den kulturpolitik, der opfatter kunstværker som kommercielle produkter, som forvaltes bedst af markedskræfterne, er bæredygtig i det lange løb. Ritualer, religion og æstetisk virksomhed har været en integreret bestanddel af menneskelivet gennem mere end hundredetusind generationer. Selv de fattigste og mest primitive samfund har fundet det værd at bruge de sparsomme samfundsressourcer på denne form for adfærd. Stonehenge, de danske landsbykirker og indianernes sandmalerier er eksempler på denne form for adfærd, som set med markedsøkonomiske øjne er totalt værdiløs. Man skal være meget indbildsk for at tro, at man har ret til at overlade denne side af menneskelivet til markedsøkonomien. Uden ritualer, religion og æstetisk virksomhed var det ikke sikkert, vi havde været her i dag!
Politikere burde interessere sig for, hvad kunstnerisk/æstetisk aktivitet dybest set handler om, og overveje, om den virkelig fortsat skal ligge i hænderne på erhvervslivet. Respekt og ydmyghed over for det, vores forfædres fandt vitalt for at overleve, og løsninger, der sikrer, at denne tradition også kommer vores efterkommere til gode, burde være en naturlig del af kulturpolitikken. 

Leif Larsen er jurist, forfatter og billedkunstner. Sit eget bud på en omfattende kunstteori præsenterer han på hjemmesiden www.hvaderkunst.dk

