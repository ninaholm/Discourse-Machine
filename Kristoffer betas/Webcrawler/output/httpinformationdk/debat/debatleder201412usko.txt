Uskøn afvisning
LEDER


 Danmark kan gøre mest for at fremme tibetansk selvstyre og kultur ved at vende ryggen til Dalai Lama. Det er det uforståelige argument, som den danske regering fremfører som begrundelse for ikke at mødes med tibetanernes åndelige overhoved, når han i februar besøger Danmark.
»Vi tror, at vi bedst kan hjælpe tibetanerne til at få reelt selvstyre, deres egen frie kultur og respekt for menneskerettighederne ved at indgå i den kritiske dialog med Kina på basis af den forfatning, der er i Kina nu,« lagde udenrigsminister Martin Lidegaard (R) over for Ritzau til grund for regeringens beslutning om ikke at modtage Dalai Lama.
Folketinget besluttede ellers i 2011 at opfordre Beijing til at forhandle med Dalai Lama. Det er et mysterium, hvordan Danmarks regering nu vil presse Beijing til at mødes med Dalai Lama, når den ikke engang selv vil.
Situationen er, at tibetanerne ingen stemme har i Kina. Det har massiv kinesisk undertrykkelse sørget for. Men tibetanerne ser vidt og bredt Dalai Lama som samlingspunkt for deres kultur og aspirationer om mere selvbestemmelse. Når den danske regering afviser ham, undermineres tibetanernes største stemmes status og forhandlingsposition og isolerer et presset folkeslag yderligere. Kina har flere gange straffet lande, der har modtaget Dalai Lama, som Beijing ser som kilden til uro i Tibet. Men tibetanere, menneskerettighedsorganisationer og selv den danske regering har tidligere slået fast, at det er kinesisk undertrykkelse, der er årsagen til den tibetanske desperation. Men nu accepterer Danmark reelt Kinas påstand om, at det er Dalai Lama, der er problemet.
Det er altid beskæmmende, når et demokratis repræsentanter lader et diktatur diktere, hvem de må møde. Men da Norges regering i år også afviste at mødes med Dalai Lama, erkendte den i det mindste åbent, at det var for at beskytte Norge mod økonomiske og politiske sanktioner fra Kina. Den danske regering burde være lige så ærlig. Det er uværdigt at påstå, at beslutningen er taget for tibetanernes bedste.

