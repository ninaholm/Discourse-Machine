'Også Danmark har brug for Europa'
Ved et seminar på Det Danske Institut i Rom talte Italiens præsident, Giorgio Napolitano, om europæisk integration, forskelle og ligheder mellem Danmark og Italien, Søren Kierkegaard, danske værdier og Danmarks seriøsitet og åbenhed


 Italien har ikke ligesom Danmark, der er et af verdens ældste monarkier, en tusindårig historie som samlet stat. Som jeg sagde i mit indlæg ved FN's generalforsamling den 28. marts er vi et ungt land, men en gammel nation, der først blev til kongeriget Italien og siden, efter fascismens og Anden Verdenskrigs tragedier, til en republik.
Fra efterkrigstiden kan vi tale om parallelle spor mellem Italien og Danmark, hvor multilateralismen, som det republikanske Italien har omfavnet med fuld overbevisning, udgør en stærk fællesnævner. Resultatet er, at vi i dag står sammen: i Den Europæiske Union og i tilslutningen til det atlantiske samarbejde i NATO, som siden slutningen af 1940'erne har været og fortsat er grundpillerne i den italienske udenrigspolitik. Først og fremmest er der selvfølgelig FN, der for begge lande udgør et valg af civilisation og verdensbillede. I dag er både Italien og Danmark engageret i Afghanistan og i implementeringen af FN's sikkerhedsråds resolutioner nr. 1970 og 1973 om Libyen.
Danmark kom i 1973 med i Det Europæiske Økonomiske Fællesskab, som det dengang hed, og som Italien var stiftende medlem af. Vores respektive tilgange til den europæiske integrationsproces har derfor været forskellige. Det bør ikke komme bag på nogen, når det handler om en proces, hvor den overnationale dimension indgår i en fusion med det indenrigspolitiske og dermed skaber røre i stærke og legitime nationale følelser, som intet ægte demokrati kan ignorere. Valget af Europa bør mere end nogensinde træffes efter moden overvejelse. Hvert skridt på vejen mod øget integration, som efter min mening bliver mere og mere nødvendig, hvad angår den monetære og økonomiske politik, men også hvad angår internationale relationer, skal have udtrykkelig opbakning i den nationale offentlighed.
Hvis det tager tid og kræver politisk lederskab, gør det heller ikke noget. Den europæiske integrationsproces må ikke frygte hverken debatten eller civilsamfundets granskning. Det er der et dybtfølt behov for i Danmark, og det skal man respektere, hvis ikke det spærrer vejen for andre, hurtigere medlemsstater. Så mødes vi igen ved ankomsten, hvor vi bliver genforenet efter at have gennemløbet disse trin i den overordnede integrationsproces.
Danmark i EU
Som et resultat af dette har der udviklet sig et komplekst juridisk forhold mellem Danmark og EU. København har fra Maastricht-traktatens vedtagelsen og frem til i dag med stor klarhed fulgt et grundlæggende princip: Ja til mere deling af suverænitet, for så vidt som det nationale parlament og offentligheden vil gå med til det, og ellers en midlertidig dispensation fra deltagelse i visse faser gennem specifikke fravalg og tilvalg.
Denne indstilling bør værdsættes, og vi sætter pris på åbenheden og seriøsiteten i gennemførelsen af de forpligtelser, man har påtaget sig, på den samvittighedsfulde overholdelse af parlamentets og folkets vilje, og på viljen til ikke på forhånd at lukke døren for fremtidige tilvalg. Jeg husker, at der i september 2000 blev afholdt en folkeafstemning om indførelse af euroen, som i Danmark blev nedstemt med lidt over 200.000 stemmer. 53,2 pct. stemte imod, 46,8 pct. stemte for. Og jeg har aldrig været tvivl om, at indførelsen af en fælles valuta altid bør godkendes af befolkningen, hvordan man end finder det passende at gøre det i de enkelte lande.
Danske værdier
Danmark bidrager på mange måder aktivt til opbygningen af Europa. Landet er på forkant med det internationale udviklingssamarbejde og den gradvise udvidelse af EU og fører en bemærkelsesværdigt bred og fremsynet social politik over for sine egne borgere og lovlige indvandrere. Danmark er præget af at være et sammenhængende og avanceret samfund, som ikke blot er i stand til at beskytte den enkelte, men også til at belønne borgernes indsats og opfylde deres ambitioner. Den store rolle, som det gamle danske monarki har spillet i moderne europæiske historie, forklarer udmærket den store grad af opmærksomhed, som Danmark har viet den historiske proces med gradvis deling af suverænitet i EU.
Danmark inkarnerer værdier som pålidelighed, seriøsitet, åbenhed, tolerance og stræben efter det fælles bedste, som er grundlæggende elementer i den europæiske identitet. I landets største filosof, Søren Kierkegaards lære indtager individualitet og individuel frihed, det personlige valg, den stærke ansvarsfølelse i forhold til godt og ondt og samfundsengagementet en central placering. Men også Danmark har brug for Europa.
Nye styringsmekanismer
I det nye årtusindes morgengry står vi over for gamle og nye udfordringer: Økonomisk krise, finanskrise, naturkatastrofer og politisk uro, som er affødt af viljen til at gøre en ende på lukkede samfund og veritable tyrannier. Den forsimplede overbevisning om, at globaliseringen overalt uundgåeligt vil føre til »en lineær og idyllisk udvikling«, er lige så lidt korrekt som det modsatte synspunkt, som vil hævde, at globaliseringen er en fejltagelse. Faktisk har en stadig mere kompleks verden brug for nye og veldefinerede styringsmekanismer.
I en verdensorden med flere magtcentre er et mere integreret EU en styrke for de enkelte medlemsstater, og det er den bedste garanti for national kontinuitet i en globaliseret verden. Jeg er sikker på, at Danmark og Italien, to store og gamle nationer, inden for EU's rammer vil samarbejde om at bidrage aktivt til at styre den komplekse, modsætningsfyldte og fascinerende moderne virkelighed.



Giorgio Napolitano er født i 1925 i Napoli. I 2006 blev han som det første tidligere medlem af det italienske kommunistparti, Partito Comunista Italiano, valgt til republikkens præsident. Italiens statsoverhoved vælges for en syvårig periode af et kvalificeret flertal i parlamentet.
Ovenstående er et redigeret uddrag af Giorgio Napolitanos åbningstale ved seminaret 'Italien i Europa. Italien og Danmark', som blev afholdt den 7-8. april ved Accademia di Danimarca, Det Danske Institut i Rom, i anledning af 150-års jubilæet for Italiens samling.
Oversat af Mads Frese



