Engang havde I ondt af os, i dag foragter I os
Alle kender de hjerteskærende historier om vores barndom. Om vanrøgtede børn, hvis forældre er narkomaner eller alkoholikere. Børn, der udsættes for overgreb og kastes fra institution til institution. Nu har vi mere eller mindre fast adresse i fængslet, og medynken er for længst forsvundet
’Jeg kalder ofte til møde, hvor jeg fortæller mine medfanger, hvorfor jeg mener, de skal deltage i valget og sætte deres kryds,’ siger Liban Mohammed.


 KRONIK – Jeg husker tydeligt, den dag min mor trådte ind på mit værelse med tårer i øjnene og et brev i hånden. »Dit fjols,« sagde hun, »du er ikke blevet dansk statsborger sammen med os andre!«
Jeg havde som 15-årig fået en dom på 20 timers samfundstjeneste, som gjorde, at jeg ikke måtte blive dansker, selv om resten af min familie blev det. Desværre er det nok sådan, det bliver ved at være for mig. Jeg må vænne mig til at stå uden demokratiske rettigheder. Helt på linje med indvandrerfamilien, der har arbejde, betaler skat til det danske samfund, er aktiv i foreningslivet og lever et kriminalitetsfrit liv. De bliver heller aldrig danske statsborgere, fordi de som så mange andre bare ikke kan bestå den urimeligt hårde dansktest.
I vores kære land, Danmark, bryster vi os af at være et foregangsland for demokrati og alle de andre frihedsrettigheder, som vi mener hører os til. Vi har sågar F-16-fly og landstyrker i Den Tredje Verden for netop at implementere demokrati og give befolkninger muligheden for at være en del af de love og regler, der påvirker deres liv.
Men hvad med vores, de oversetes, ret i Danmark? I det ’perfekte’ danske demokrati er vi desværre en meget stor gruppe, der ikke har ret til at stemme, uagtet hvor meget vi bestræber os på at blive gode nok til at blive en del af fællesskabet og kalde os for ægte demokrater.
Det er absurd at tænke på, at jeg skal sætte mit kryds i Somalia. Jeg taler sproget særdeles gebrokkent, læser og skriver det ikke, for jeg kom til Danmark som 2-årig. Er det ikke en menneskeret at have stemmeret i det land, man er vokset op i? Det land, hvor ens familie er statsborgere, og hvor lovene påvirker ens liv?
Fængselsdemokrat
En menneskeret er det måske nok, men desværre ikke en demokratisk ret i Danmark. Så i stedet prøver jeg at agere demokrat i fængslet, som for tiden er mit hjem. Jeg har været fangepolitisk aktiv som talsmand i alle de år, jeg har været indsat i kongerigets forskellige lukkede fængsler. For at blive det skal man i den grad have gå på-mod, snilde og være streetsmart.
Min opgave som talsmand går ud på at tage de daglige små kampe med ledelsen i fængslet for eksempel for at få bedre besøgsmuligheder, eller for at besøgscellerne bliver indrettet børnevenligt, så de besøgende børn får større mulighed for at få en tryg og positiv oplevelse, når de kommer for at være sammen med deres far.
Opgaven er også at forbedre uddannelsesmulighederne og beskæftigelsen, så vores afsoning kan blive så meningsfuld for os som overhovedet muligt. Alle disse forhold har vi fanger ofte ikke nogen indflydelse på, men det hænder, at vi talsmænd kan få et ord indført – ikke mindst i de københavnske fængsler. Jo længere vestpå, man kommer i landet, des mere kæft, trit og retning vil man opleve.
Som tidligere nævnt er jeg ikke stemmeberettiget, men det betyder ikke, at jeg ikke kan bruge min demokratiske overbevisning.
Derfor fører jeg min egen valgkamp for Enhedslisten i fængslet ved kommunal- og folketingsvalg. Vælgerskaren, som jeg skal forsøge at overbevise, er bandemedlemmer, narkohandlere, røvere, voldsmænd, drabsmænd og terrorister. Den politiske arena i spjældet er til tider et minefelt, hvor man ikke skal træde meget ved siden af, før næsen siger knæk.
Fængslet er også et hjem for antidemokrater, som ønsker at afholde de indsatte fra at stemme, da de går ind for sharialovgivning. Der findes også folk med helt andre motiver – f.eks. en indsat fra den yderste nazistiske højrefløj, som prøver at få de indsatte til at stemme på Dansk Folkeparti.
Valgtaler
Mange af fangerne er bedøvende ligeglade med politik, for som de siger: »Der er sgu da alligevel ikke nogen, som taler vores sag!«
Det er da heller ikke valgplakater, der pryder de lange gange, men derimod bogstaverne FTL (Fuck The Law), som er skrevet med en sort tusch.
Alligevel kalder jeg ofte til gangmøde i fællesstuen, hvor jeg fortæller mine medfanger, hvorfor jeg mener, de skal deltage i valget og om, hvor jeg synes, de skal sætte deres kryds.
»Drenge, gør jer selv og alle os andre, som ikke er gode nok, en kæmpetjeneste og stem på landets absolut mest mangfoldige, humane og bredtfavnende parti, nemlig Enhedslisten,« messer jeg. Johanne Schmidt-Nielsen og Pernille Skipper er velsete på Hotel Tremmely. Ikke kun for deres kønne ansigt, men mere fordi de brænder indædt for at hjælpe den lille mand i samfundet.
Og det er ikke, fordi de går ind for et fradrag på elefanthuer og brækjern. Nej, de vil give os en mulighed for at komme i arbejde, når vi kommer ud, og de ønsker et samfund, der ikke dømmer os på ny på grund af vores fortid, vi har jo for h … betalt regningen.
Enhedslisten går også ind for nærhedsprincippet (at man kan afsone så tæt på familien som muligt), så vi kan beholde en rimelig kontakt med vores familie og børn under afsoning. Og så er partiet imod isolationsfængsling, da det er videnskabeligt bevist, at det kan være særdeles skadeligt, og mange af os har i forvejen et skrøbeligt sind, som oftest kun bliver holdt sammen af et massivt forbrug af euforiserende stoffer. Det er derfor, jeg holder brandtaler. Man er nødt til at hæve stemmen, når man ikke har ret til at afgive den på papir.
Dømt til samfundsplage
I mine nu otte år her på de dummes holdeplads har jeg set en del gengangere. De kloge siger, at hver anden af os kommer igen inden for to år.
Jeg husker tydeligt en, som jeg vælger at kalde Ole. Han var københavnsk narkoman igennem mange år, men under sit fængselsophold lykkedes det ham at blive clean. Han var et andet menneske end det, der kom gyngende ind gennem porten. Som de fleste andre indsatte ville han noget andet og bedre med sit liv. Han kunne dog ikke blive prøveløsladt, for det kræver blandt andet, at man har en bopæl. Så han sad til endt straf og gik så fra en varm seng i fængslet til en kold bænk et sted i København.
Der er desværre alt for mange som Ole, der i dag ikke bliver prøveløsladt, som er overladt til sig selv og en kæmpe gæld i form af sagsomkostninger, og som slet ikke får den fornødne hjælp til et anstændigt liv. Reelt har de fået en livstidsdom som samfundets plage.
I min optik betaler det sig at investere i mennesker. Desværre bruger vi i stedet ca. 1.800 kroner i døgnet på at have en indsat til at afsone i et lukket fængsel. Og pengespildet er endnu større, for man bruger en masse penge på misbrugsbehandling og diverse andre præventive behandlingsmuligheder bag murene, som ikke bliver fulgt op, når de indsatte er færdige med at afsone og går ud gennem porten.
Vi kender alle de hjerteskærende historier, der fra tid til anden kommer i medierne, om de vanrøgtede børn rundt omkring i Danmark. Børn, hvis forældre er narkomaner eller alkoholikere. Børn, der udsættes for vold og seksuelle overgreb. Helt unge bøller uden rigtige rollemodeller. Unge, som aldrig har kendt til nærvær og kærlighed, og derfor ender som kriminelle.
Mange af dem ender som små nomader, der bliver kastet fra plejefamilie til plejefamilie, fra institution til institution. I dag er nogle af dem blevet voksne og har adresse i fængslet. Engang havde I ondt af os, i dag foragter I os.
Hvis I kan, så stem ansvarsfuldt! Der er en del, vi skal forandre sammen.
Liban Mohammed er indsat i Statsfængslet i Østjylland

