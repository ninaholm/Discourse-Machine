En retfærdig mand uden retfærdighed
Hvis ikke du identificerer dig med dem, du kritiserer, vil de aldrig lytte, mente Albert Camus, som i denne måned ville være fyldt 100 år. Men man kan også identificere sig for meget?


 
	De fleste kender nok den franske forfatter Albert Camus som den Gauloise-kæderygende, eksistensfilosofiske tænker, der i Sisyfosmyten til slut proklamerer, at »man må tænke sig Sisyfos som en lykkelig mand«. Henri Cartier-Bressons ikoniske fotografi af litteraturens svar på Humphrey Bogart.

	Men Albert Camus, som i denne måned ville være fyldt 100 år, personificerer også et eviggyldigt dilemma for såvel samfundskritikere som politikere: På den ene side kan du ikke få nogen til at lytte til kritik, hvis du ikke identificerer dig med dem. På den anden side er de sværere at kritisere, når du netop identificerer dig med dem.

	Den senere nobelpristager i litteratur voksede op i arbejderkvarteret Belcourt i den algeriske hovedstad Algiers som søn af fattige franske emigranter, såkaldte pied noirs eller »sortfødder«.

	Faderen blev dræbt i Første Verdenskrig, da Albert Camus var blot otte måneder, og hans døve, analfabetiske mor forsørgede familien som rengøringskone.

	Kun takket være legater lykkedes det Albert Camus at komme på gymnasiet og senere universitetet i Algiers, inden han blev ansat som journalist på en lokal avis i hovedstaden. Han var kortvarigt medlem af Det Kommunistiske Parti i Algeriet, inden han i 1942 flyttede endeligt til Paris.

	Her skrev Albert Camus de romaner, skuespil og essays – blandt andet Den Fremmede, Pesten, Faldet, som gav ham mærkatet eksistentialist. Et mærkat Albert Camus for øvrigt frabad sig.

	Mens Albert Camus’ værker blev – og bliver – værdsat, så har hans holdning til datidens afgørende politiske spørgsmål, den algeriske uafhængighedskrig mod Frankrig, imidlertid altid været kontroversiel. I Algeriet er landets mest berømte forfatter ikke en del af pensum i skolerne, og hans bøger er hverken at finde i boghandler eller på biblioteker. Og i Frankrig beskyldte Albert Camus’ venner på venstrefløjen ham for at have svigtet sine principper. »En retfærdig mand uden retfærdighed,« som Simone de Beauvoir beskrev ham i sine erindringer.

	På trods af sit forsvar for muslimers rettigheder modsatte Albert Camus sig nemlig Algeriets uafhængighed, som i midten af 1950’erne var kampråbet for både Front de Libération Nationale (FLN) og den franske venstrefløj. Forfatteren havde altid bekæmpet terrorisme og kunne ikke acceptere frihedsbevægelsens brug af terror mod civile, som blandt andre hans egen fattige familie. Samtidig forstod Albert Camus, at Algeriets uafhængighed ville betyde enden for den ene million pied noirs i landet, som for manges vedkommende havde levet der i generationer.

	»Folk placerer nu bomber i sporvognene i Algiers. Min mor kan være på en af de sporvogne. Hvis det er retfærdighed, så foretrækker jeg min mor,« som Albert Camus sagde i en meningsudveksling med en algerisk student på pressemødet, efter han havde modtaget Nobelprisen i 1957 i Stockholm.

	Hvor Simone de Beauvoir og Jean-Paul Sartre mente, at samfundskritikere må begynde med at fornægte deres egen baggrund – alle har nu engang lettere ved at finde fejl hos andre, så vore egne må omdannes til »andre« – hverken kunne eller ville Albert Camus noget sådant.

	Hvorfor skal nogen lytte til dig, hvis du anklager dem for ikke at være »stuerene«?

	Poul Nyrup Rasmussens vending er der selvfølgelig ikke længere nogen socialdemokrater eller for dens sags skyld andre venstrefløjspolitikere, som vil tage i deres mund længere.

	Men ikke mindst Dansk Folkeparti og Enhedslisten, som i disse år sejrer ved valg efter valg, illustrerer Albert Camus’ dilemma, når det netop handler om muslimer, indvandrere og flygtninge. Dansk Folkeparti identificerer sig så meget med såkaldte almindelige mennesker, at partiet afviser enhver snak om racisme, fremmedhad og fordomme hos dem. Hvorimod Enhedslisten slår deres frygt for parallelsamfund, kriminalitet og manglende sammenhængskraft hen som netop racisme, fremmedhad og fordomme.

	Albert Camus fandt aldrig en løsning på sit dilemma. I stedet tiede forfatteren om Algeriet i de sidste år før sin død i en bilulykke i 1960.

	»Jeg er ikke skabt til politik,« skrev han i allerede i 1945 i sine notesbøger, »for jeg er ude af stand til at ønske eller acceptere min modstanders død«.

	 

Kim Kristensen er journalist ved Informations Christiansborg-redaktion

