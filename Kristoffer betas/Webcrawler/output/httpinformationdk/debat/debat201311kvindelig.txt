Kvindelig liderlighed i pilleform
Viagra til kvinder – bare rolig, den er på vej. Om to år regner medicinalindustrien med at frigive pillen, der kan kurere kvinders manglende sexlyst. Så vil der ske ting og sager


»Jeg elsker min mand. Jeg har bare ingen lyst til at have sex med ham. Jeg lader tit, som om jeg sover, hvis jeg går først i seng, og jeg har præsteret at stå lige uden for døren i et kvarter, fordi jeg ikke var helt sikker på, om han sov.«»Det går fint, når vi først er gået i gang. Men det er, som om der er en barriere, der afholder mig fra at gå i gang. Også selv om jeg nyder det, når vi rent faktisk har sex. Jeg kan bare ikke gennemskue grunden.«»Jeg føler mig snydt. I begyndelsen knaldede vi som kaniner. Jeg forlod min første mand, fordi vores sexliv var forsvundet. Jeg troede, det handlede om ham. Eller om travlhed. Men nu ser jeg præcist det samme mønster med min nye kæreste. Så det må jo være mig, der er noget galt med.«De tre tilpassede citater stammer fra en nyligt udkommet bog her i USA:What Do Women Want: Adventures in the Science of Female Desire. Forfatter Daniel Bergner, som til daglig er journalist ved The New York Times, har researchet og skrevet om kvinders sexlyst i årevis. På det seneste har han brugt en del energi på at udforske, hvorfor så mange kvinder taber den seksuelle gejst i faste parforhold. Og på at udforske den ret fasttømrede forestilling – særligt i USA, men også i Danmark – om, at kvinders sexlyst biologisk er mindre end mænds, og om at kvinder har behov for kærlighed og tryghed for at nyde sex; hvorimod mange mænd populært set er klar til at kneppe en hvilken som helst kvinde, de finder tiltrækkende.Der findes mange varianter af denne tese, herunder den, der handler om promiskuøse bøsser og monogame lesbiske. Dualismen mellem yin og yang, om kvindelig introspektion over for udadvendt maskulinitet. Og så videre.Men nyere forskning viser bare noget radikalt andet. At kvinder i udgangspunktet er lige så liderlige som mænd, og at de ofte faktisk har et højere sexdrive. Til gengæld keder de sig noget hurtigere end mændene.Den konstatering får imidlertid og naturligvis ikke problemet til at forsvinde. Frustrationerne er legio rundt omkring i de små hjem.Og her kommer medicinal-industrien ikke overraskende ind fra højre. For tænk, hvis den manglende lyst kan styres medicinsk. Hvis problemet ikke bundede i stress, arbejde, tøjvask og børnepasning, men om en doven hjerne, der savner variation, adrenalin og hormoner. Hvad nu, hvis man kunne udvikle en pille, der interagerede med den manglende sexlyst i faste parforhold? En pille, der påvirkede centre i hjernen og kemisk genskabte lysten til sex?Bergner omtaler den mest lovende forskning – en pille ved navn Lybridos – i sin bog. De foreløbige resultater viser ifølge en mængde artikler i den amerikanske og britiske presse, at pillen for et flertal af kvinder, som har medvirket i de kliniske studier, er særdeles effektiv. Forskerne regner med, at pillen vil ramme det amerikanske marked om to til tre år, når alle forsøg er færdige. De deltagende kvinder i Bergners bog er vilde i varmen. De elsker effekten. Der ser ikke ud til at være seriøse bivirkninger – hovedpine og mildt udslet er det, der nævnes.Men der er et andet problem: Forskerne regner med, at samfundets, den politiske, modvilje vil være betydelig. Og godkendes skal den lille blå pille naturligvis.Hvorfor? Groft sagt skal lægerne overbevise os om, at kvinder, der tager pillen, ikke vil ende med at hungre efter sex nonstop. For så ved vi jo, hvad der sker. Helt utilregnelige vil de være. Kvinder, der pludselig ikke har børn, hvidmalede hjem, power-yoga eller julemad, men som – gys – har sex på hjernen. Kvinder, der vil forlange at blive tilfredsstillede – som evige (mandhaftige) rovdyr på jagt efter den næste kemisk regulerede orgasme.Konservative kredse i USA og Storbritannien taler dunder mod denne potentielle destruktion af familien samt moder- og omsorgsrollen. Og den gode gamle femi-diskussion om, hvorvidt ligestilling virkelig handler om, at kvinder skal til at opføre sig som mænd, er også i spil.Med andre ord – og set fra min stol – en bizar fortidig parallel til advarslerne om nymfomani og alt for selvstændige kvinder, der også hørtes før p-pillens frigivelse.Men hvad siger de potentielle brugere? Jeg tjekkede med en gruppe godt gifte veninder i denne uge. De var mere end interesserede. Jeg tror roligt, vi kan vente os lidt af hvert, når Lybridos rammer apotekerne her til lands.&nbsp;
