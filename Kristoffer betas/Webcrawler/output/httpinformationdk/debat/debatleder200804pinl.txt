Et pinligt fejltrin i Bukarest



 PÅ OVERFLADEN gjorde det indtryk. En konservativ tysk kansler siger "Nein" til en amerikansk præsident, der ellers er vant til lydighed fra de europæiske allierede. Oven i købet kom en konservativ fransk præsident samt regeringschefer i Italien, Spanien og Benelux-landene Angela Merkel til undsætning. Mere dramatisk bliver det ikke på et NATO-topmøde, hvor alt ellers planlægges ned i de mindste detaljer lang tid i forvejen. 
At den vesteuropæiske flanke i alliancen turde sige nej til præsident Bushs ønske om grønt lys til optagelse af de to tidligere sovjetiske vasalstater - Georgien og Ukraine - i NATO er imidlertid mere en konsekvens af amerikanernes klodsede og udiplomatiske fremgangsmåde i opløbet til Bukarest-konferencen end et essentielt magtskred til fordel for store vesteupæiske NATO-medlemmer på bekostning af USA, Canada og østeuropæerne. Vi står næppe over for et "nyt" NATO med en styrket europæisk søjle. Det tilsiger den militære balance mellem USA og Europa simpelthen ikke.
BUSH HAVDE formentlig forregnet sig. Sagen er, at USA's internationale anseelse og indflydelse under denne præsident er blevet svækket efter iværksættelsen af to krige i Afghanistan og Irak, som endnu ikke har haft nogen succesrig udgang. Samtidig har Rusland under præsident Vladimir Putins ledelse oplevet en økonomisk renæssance i forbindelse med eksport af olie- og gasforekomster til historisk høje priser. Hertil skal lægges en politisk stabilitet, som har bidraget til den økonomiske vækst og til en voksende selvtillid i det russiske lederskab. 
Hvis Bush havde været en begavet strategisk analytiker, ville han efter sine indledende samtaler med Merkel have indset det nyttesløse i at påtvinge de europæiske allierede en idé, der sagtens kan vente et år eller to. Den eneste årsag til at døren skulle åbnes for Georgien og Ukraine på vid gab - i stedet for på klem, som det er sket - var Bushs drøm om at besmykke sit politiske testamente med en østudvidelse fluks ind i hjertet på zarernes Rusland og kommunisternes Sovjetunionen.
I LYSET AF århundreders undertrykkelse af sin store nabo har Georgien og Ukraine legitime krav på en meningsfuld selvstændighed og suverænitet, som indbefatter evnen til at kunne forsvare sig selv. Men de to lande er for deres egen skyld også tvunget til at finde sig til rette med Rusland. Om medlem-skab af NATO tjener denne hensigt er et uafgjort spørgsmål. Indlemmelse i den vestlige alliance kan lige så godt forværre de to landes sikkerhed. Og i alle tilfælde kan der ikke blive tale om at invitere dem indenfor, førend et klart flertal af befolkningen i Ukraine støtter medlemskab, og Georgien er kommet til forståelse med Rusland om de to russiske udbryderrepublikkers status.
FLERE ØSTEUROPÆISKE regeringschefer, og selv Canadas konservative premierminister Steve Harper, hævdede på topmødet i Bukarest, at Frankrig og Tyskland forærede Putin vetoret over en intern NATO-beslutning ved at slå bremsen i. 
For sit vedkommende gjorde Putin det klart i går under sin deltagelse på mødet, at Georgiens og Ukraines medlemskab af NATO vil blive opfattet i Moskva som en "direkte trussel" mod Ruslands sikkerhed. Der er ingen god grund til at betvivle alvoren af disse ord. Tyskland og Frankrigs afvisning af Bushs udspil er ikke primært begrundet i deres afhængighed af russiske gasleverancer; det er ganske enkelt et spørgsmål om diplomatisk etikette. 
Inden en magtfuld militær alliance som NATO tager en beslutning, der sikkerhedsmæssigt vil påvirke en stor nabostat udrustet til tænderne med atomvåben, gør den klogt i at søge dialog og prøve at komme til indbyrdes forståelse. Ensidige skridt af militær karakter har historisk set ført til katastrofer. 
Så hvorfor skulle et Europa, der i sin historie har oplevet alt for mange af den slags fejltrin, gentage det mønster - blot fordi en udgående amerikansk præsident har set sig blind på sin mission om at bringe frihed og demokrati til østeuropæerne under NATO's vinger?
DENNE INDSIGELSE bliver endnu mere relevant, når man erindrer, hvad Bush-regeringen har gjort i de seneste år for at inddrage Rusland i konsultationer om missilforsvaret. Russerne er blevet tilbudt deltagelse og udstationering af forbindelsesofficerer. De er blevet garanteret, at antiraketter kun vil blive opstillet i Polen, hvis Iran får succes med at prøveaffyre langdistancemissiler. 
Denne fremgangsmåde medførte, at et enigt NATO gav sin velsignelse til projektet på topmødet i Bukarest - et politisk signal, som utvivlsomt vil styrke Bushs forhandlingsposition, når han skal diskutere missilforsvar med Putin i weekenden. 
Hvorfor en lignende tilgang ikke blev anvendt i forbindelse med Georgien og Ukraine, må stå hen i det uvisse. Affæren har utvivlsomt kostet USA en ny portion prestige, som kun kan oprettes af en ny præsident.

