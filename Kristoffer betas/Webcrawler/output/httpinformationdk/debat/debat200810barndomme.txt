’Barndommen stoppede, da det skete’
Unge piger mellem 12 og 18 år har den højeste forekomst af voldtægter sammenlignet med både børn og voksne. De får med ét frataget deres barndom og går gennem voldsomme følelser af afmagt, skam, angst for at flirte tilsat fysiske reaktioner. Ny undersøgelse belyser deres traumer


 Unge piger har den højeste forekomst af voldtægter sammenlignet med både børn og voksne. Det gælder både i Danmark og i andre lande.
Således har fire ud af 10 henvendelser til Center for Voldtægtsofre (CfV) på Rigshospitalet været fra piger i alderen 12-18 år. På årsbasis drejer det sig om op imod 100 henvendelser. 
Det store antal har været baggrunden for, at der på Rigshospitalet er gennemført et forskningsprojekt med det formål at belyse
risikofaktorer ved voldtægt blandt unge for dermed at kunne pege på mulige forebyggende foranstaltninger.
Den centrale del af projektet har været et tilbud om gruppeterapeutisk behandling. Denne del har fundet sted i et samarbejde mellem Center for Voldtægtsofre og Teamet for Seksuelt Misbrugte Børn (SMB) på Rigshospitalet i årene 2001-2006. 
Projektet er beskrevet i en netop udgivet rapport med titlen Teenagevoldtægt – karakteristika, konsekvenser og behandling.  
Rapporten giver et billede af omfanget og karakteren af de henvendelser, der har været til CfV, de psykiske følgevirkninger og det terapeutiske arbejde med unge voldtægtsofre.  
Gennem de unge pigers egne fortællinger og samtaler med hinanden, får man et indblik i, hvordan en voldtægt griber ind i hele den unges tilværelse og påvirker pigens opfattelse af sig selv og forholdet til andre. Pigerne beskriver, hvordan forældre, venner og andre reagerer og gør sig overvejelser over de mænd, der begår voldtægt. 
Rapporten beskriver, hvordan en gruppeterapeutisk behandling kan hjælpe unge voldtægtsofre til at støtte hinanden og modvirke isolation og stigmatisering. 
Undersøgelsen synes –  samstemmende med resultater fra andre undersøgelser –  at pege i retning af, at pigerne forud for det aktuelle overgreb ofte har været udsat for alvorlige belastninger, herunder tidligere seksuelle overgreb, og at disse forhold må betragtes som faktorer, der øger risikoen for igen at blive udsat for overgreb.  
De mænd, der har begået overgrebene mod de unge piger, var gennemsnitligt syvotte år ældre end ofret. I de fleste tilfælde havde ofre og gerningsmænd kendskab til hinanden inden overgrebet og for hver 10. voldtægt, har ofrene oplyst, at de fire er blevet begået af en mand af anden etnisk oprindelse end dansk. 
Påvirket af stoffer
Indtagelse af rusmidler må betragtes som en risikofaktor for seksuelle overgreb. 
Godt en tredjedel af de 12-18 årige voldtægtsofre, der har henvendt sig til CfV har været svært påvirket af alkohol og/eller euforiserende stoffer under overgrebet, og for gerningsmændenes vedkommende har ofrene oplyst, at de skønnede, at godt halvdelen af dem var berusede, da de begik overgrebet. 
Andre undersøgelser har vist, at unge, der anvender rusmidler, har en forøget risiko for viktimisering generelt, men i særdeleshed for seksuelle overgreb, når man er ung pige. Dette har en sammenhæng med, at unge, der er påvirkede af rusmidler, har mere hang til »risikabel« adfærd end andre unge. 
Netop i den periode, hvor man skal lære verden at kende og finde ud af en voksenidentitet, kan den vendes på hovedet ved et seksuelt overgreb, og den unge kan føle sig truet, bange, hjælpeløs, skyldig, splittet og uden tillid til sig selv og andre. 
Som Alice siger: »Man føler sig billig. Når nogen ser på mig, tror jeg, at de kan se, hvad der er sket.« 
Store fysiske reaktioner
Pigerne, der har deltaget i gruppebehandlingen, er selv overraskede over, hvor omfattende konsekvenser og forandringer, overgrebet har medført både i forhold til deres egne reaktioner og i forhold til de reaktioner, de har mødt fra andre. 
Typiske akutte fysiske reaktioner efter en voldtægt er kvalme, opkast eller diarré, svimmelhed, hovedpine, mavepine og muskelsmerter.
Det er reaktioner som i sig selv indebærer, at de fleste voldtægtsofre midlertidigt mister appetitten. En ændring af spisning kan være en måde at dæmpe sin angst på ved at overføre den smertefulde oplevelse af et overgreb på kroppen. 
Et andet aspekt ved at øge fokuseringen på sin spisning kan være, at pigerne er fyldt med skam over overgrebet og ikke kan have med den krop at gøre, som gerningsmanden har taget. 
Den psykiske smerte, som overgrebet har påført pigens krop, kan hun forsøge at dæmpe ved at overføre smerten til kontrol med sin spisning, men den kan også komme til udtryk ved, at hun påfører sig selv skade. 
Fysisk selvskade medfører en fysisk smerte som kan overdøve den psykiske smerte, og derved kan det opleves, som om den uudholdelige situation bliver enklere at håndtere. 
Alle deltagere i gruppebehandlingen har haft selvdestruktive tanker og har handlet på dem: 
Louise: »Jeg lukkede mig inde på mit værelse. Alt det der med at tænke på selvmord og blive fjern, det troede jeg ikke, at jeg ville, men to uger efter kom det.«
Ved et seksuelt overgreb bliver seksualiteten traumatiseret, fordi de almindelige handlinger, der repræsenterer kærlighed, nærhed og venskab bliver blandet sammen med overgrebet og kan forstyrre eller ødelægge opfattelser af intimitet og kropskontakt mellem mennesker. 
Bevidstheden om nødvendigheden af at beskytte sig selv og sætte grænser kan gøre det svært at forholde sig til det modsatte køn. 
Helle siger, at hun er blevet bange for at flirte, fordi hun så føler, at dem hun flirter med har ret til at voldtage hende. Hun føler, at det er hendes ansvar, hvis hun bliver voldtaget. 
Føler voldsom vrede
Et stykke tid efter overgrebet er der hos mange af pigerne i gruppen opstået en vrede, som har været meget voldsom og ofte ukontrolleret. 
Vreden kan forstås som et forsøg på at overvinde følelsen af afmagt og beskytte sig selv. Ofte har pigerne ikke nogen oplevelse af, at forældre eller andre voksne kan hjælpe dem i deres identitetsdannelse og seksuelle forståelse efter voldtægten. De føler, at de selv skal finde ud ad det. Pigerne tager en identitet på sig, der handler om at kunne slå fra sig og derved sætte grænser og være i kontrol med situationen. 
Den forandring, der sker med den unge efter en voldtægt, kan beskrives som oplevelsen af en pludselig forandring fra barn til voksen. 
Det er gået op for den unge, at verden kan være farlig, og at hun er nødt til at kunne tage vare på sig selv. Man kan tale om, at voldtægten har medført en tvangsmodning.
Louise mindes sin barndoms tryghed:
»Ja… gid man bare var barn igen… dengang var man ikke bange for alt det. Efter voldtægten har jeg været nødt til at ændre mig.«
Bitten: »Det er som om, jeg er kommet ind i en voksenverden. Barndommen stoppede, da det skete.«  
Der kan gå lang tid, før den unge overhovedet fortæller om overgrebet, og forældrene er måske de sidste, der hører om det. Pigen kan føle sig vældig flov over, at hun ikke har kunnet passe bedre på sig selv og tænker, at forældrene kan blive skuffede over hende eller vrede.
Voldtægten har for pigerne været en oplevelse af medmenneskeligt svigt og af at blive gjort fortræd. Det efterlader dem med en usikkerhed i forhold til, om andre også kan finde på at skade én og en test af, hvem man kan stole på. At det for den unge opleves så svært at være sammen med andre efter voldtægten, kan intensivere den unges følelser af utryghed og af at være alene og ubeskyttet.  
Det særlige, de unge kan opnå ved gruppebehandling sammen med ligestillede i forhold til individuel behandling, kan være en mulighed for at modvirke stigmatisering og isolation, så de unge kan betragte voldtægt som en hændelse og ikke som en skæbne.   
I lyset af, at unge piger udgør en særlig udsat gruppe i forhold til voldtægt, forekommer det legitimt at tale om ungdomsvoldtægter som en særskilt kategori, der kræver særlig opmærksomhed i forhold til forebyggelse af recidiv. 
Ét aspekt er at sikre, at de unges særlige behov sikres behandlingsmæssigt efter overgrebet. 
Noget andet er at forebygge eller i hvert fald reducere omfanget af ungdomsvoldtægter. Det kunne handle om at fokusere på, at børn fra en tidlig alder lærer om ligeværdighed mellem kønnene og handler derefter. Det drejer sig om kommunikation, også om sex. Det handler om at være opmærksom på de risici, der er forbundet med indtagelse af rusmidler.
Annalise Rust er psykolog på Center for Voldtægtsofre, Rigshospitalet. Hun har været med siden starten i 2000, og hendes arbejdsområde omfatter både behandling af ofrene, forskning og formidling
Navnene på pigerne er fiktive, og genkendelige træk er udeladt eller ændret af hensyn til anonymisering

