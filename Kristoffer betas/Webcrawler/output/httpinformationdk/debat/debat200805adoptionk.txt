Adoption i krise
På trods af veldokumenterede fordele ved adoption mangler der politisk vilje til at styrke området. En manglende indsats der kan føre til en fremtidig krise med børnene som tabere


 International adoption har gennem 40 år givet dette land mere end 20.000 nye indbyggere. Billedet synes nu at vende. I år 2000 kom 716 børn til Danmark gennem adoption. I 2007 var det 429. Der er meget, der tyder på, at faldet vil fortsætte. 
I 2005 toppede Kina med 207 børn, - i 2007 er antallet af børn fra Kina faldet til 139 børn. Der er udsatte børn i alle dele af verden og AC Børnehjælp har til stadighed blikket rettet mod mulighederne for at skaffe danske familier til disse børn. 
Antallet af formidlinger fra Ethiopien er forøget, vi har genetableret et samarbejde med Burkina Faso, og vi har i fem år samarbejdet med Sydafrika. Vi besøger mange lande, og det lykkes flere steder at opbygge et etisk forsvarligt samarbejde omkring international adoption. 
Antallet af lande, som ønsker at modtage børn til international adoption, er i de senere år steget meget betydeligt. Vietnam, som AC Børnehjælp blandt de første indledte et adoptionssamarbejde med i midten af 90'erne, samarbejder i dag med en række lande, og mere end 90 akkrediterede adoptions- organisationer rejser landet tyndt for at undersøge mulighederne for at adoptere. Det samme billede tegner sig i Ethiopien, hvor der for 10 år siden var 12 internationale organisationer og i dag er over 50.
Etik
Internationalt adoptions- arbejde stiller store krav til etik og moral. Specielt de skandinaviske lande har gennem årene opbygget et fundament for adoptionsarbejdet konkretiseret i nationale regler, åbenhed, offentligt tilsyn og efterlevelse af internationale konventioner. Det samme gør sig ikke gældende for de nyere vestlige aktører. 
Mange nye organisationer har ikke fokus på børnenes tarv, men er optaget af at opfylde barnløse pars behov for et barn - og måske endda især en finansiel gevinst af denne aktivitet. Disse organisationer er villige til at betale store beløb for det enkelte barn og nærer i værste fald ingen bekymring for, om barnet er legalt og frivilligt afgivet til adoption.
Andre nye organisationer er små 'amatør-organisationer', som måske nok har den gode vilje og moral, men som ikke har ressourcerne og erfaringen til at gennemskue, hvad der foregår under den polerede overflade. 
Uanset om årsagen er kynisme eller naivitet, er der en fare for, at mindre opmærksomhed på etik og regler kombineret med større betalingsvillighed fører til voksende kriminalitet i giverlandene, som ofte har en svag juridisk infrastruktur. 
Her i landet rammer udviklingen inden for international adoption dobbelt. Vi må dele de børn, der frigives til adoption med flere modtagerlande - og det er vel rimeligt nok - og vi rammes af, at international adoption på længere sigt ikke vil kunne gennemføres, hvis ikke - også de andre - efterlever de vedtagne regler. 
Rumænien
Et skræmmende eksempel var situationen i Rumænien efter Ceausescus fald. TV viste billeder fra børnehjem, hvor børnene vanrøgtedes. I løbet af kort tid var Rumænien fyldt med organisationer og privatpersoner, som ønskede at adoptere rumænske børn. Der opstod et børnemarked, hvor gravide kvinder blev kontaktet direkte og tilbudt penge for deres ufødte barn. 
Der opstod organiseret kriminalitet omkring formidlingen, men de vanrøgtede børn, vi havde set på børnehjemmene, blev ikke hjulpet. Da nye rumænske magthavere og myndigheder fik styr på situationen, var der reelt kun én ansvarlig handlemulighed: at lukke for al international adoption. Situationen genspilles i disse år mange steder rundt i verden.
International adoption
International adoption er en effektiv hjælpeforanstaltning både overfor det barn, som får en familie, men også overfor de børnehjem, som skal tage vare på de børn, som ikke kan adopteres. International adoption sikrer opmærksomhed og viden om forholdene for udsatte børn og de internationale adoptioner skaber mellemfolkelig forståelse og engagement.
Antallet af børn, der årligt frigives til adoption, er stagnerende. Men det er ikke udtryk for, at der ikke fortsat er et enormt behov for at sikre udsatte børn en familie. Der frigives ca 40.000 børn til international adoption årligt, hvilket står i skærende misforhold til de 143 millioner børn, der lever en ussel tilværelse på børnehjem og på gaden. 
Selvom det er veldokumenteret, at adoption generelt er til gavn for barnet, afføder det ikke pr. automatik en politisk vilje til at forbedre forholdene for adoptioner. Antallet af indenlandske adoptioner i Danmark har i mange år ligget på omkring 20. 
Vi accepterer, at børn i Danmark i årevis opholder sig på børnehjem, at de hjemgives til dysfunktionelle familier, at de er på venteliste til plejefamilie, at de skal leve med skift af plejefamilie, og at de vokser op uden at have et trygt familieliv - på trods af vi ved, at en adoption i mange tilfælde ville have kunnet bedre forholdene betydeligt. 
Parterne
En adoption må starte med den biologiske mor. Adoptivforældre føler en dyb taknemmelighed over for moren og ønsker at kunne give "noget igen", men at åbne op for betaling til moderen dur ikke. Moderen ville have god gavn af penge, men hun vil ofte være i en svag position og vil næppe få lov til at beholde dem. 
Penge giver grobund for mellemmænd, børnehandel og kriminalitet. Indsatsen for moren skal rettes mod undervisning og anden hjælp, som styrker hende i det samfund, hun lever i. I Colombia har lokale ngo'er - med støtte bl.a. fra AC Børnehjælp - udviklet velfungerende programmer. 
 Børnehjemmet er en anden vigtig part. Ofte er de små og fattige med rod i de lokale samfund. Mange drives af idealistiske, hårdtarbejdende mennesker. Der er for mange børn i forhold til pladsen - og til ressourcerne. Det er kun de små og raske børn, som kan gøre sig håb om at få en adoptivfamilie, men børnehjemmet har også omsorg for de handicappede og alle dem, der bare er blevet for gamle. De fleste børnehjem er selvfinansierede. 
De er afhængige af donationer og velgørenhed. En form for betaling til børnehjemmet for de formidlede børn er derfor oplagt - men hvor går grænsen? Det er betryggende, at der med Haagerkonventionen er fastsat retningslinier for alle aktører. Men den nationale konkretisering mangler fortsat meget. 
Behov for tilsyn
Ikke alle lader sig begrænse af regler. Der er stærke indicier for, at flere af de nye aktører tilbyder penge for det enkelte barn - og mange flere penge end vi ønsker at hamle op med. Vi har gennem årene indhøstet erfaring for, hvordan vores samarbejde med børnehjemmene kan være til gavn for både de børn, der får en familie i Danmark og for de børn, som bliver på børnehjemmet. 
Alligevel er vi ikke overraskede over, at børnehjem foretrækker de 10.000 dollar her og nu frem for en mere langsigtet udviklingsaftale med AC Børnehjælp. 
Der er et åbenlyst behov for mere tilsyn og justits med organisationer, som omgår reglerne. Men der er måske også behov for mere fleksibilitet, når samarbejdsaftalerne har til formål at hjælpe relevant og på en måde, som sikrer, at pengene ikke ender de forkerte steder.
I henhold til Haag-konventionen fører de centrale myndigheder i giver- og modtagerlandene tilsyn med, at intentionerne og reglerne for international adoption efterleves. Det er åbenlyst giverlandene, der har den vanskeligste opgave. 
De har samtidig de færreste ressourcer. Skal tilsynsopgaven løses på en effektiv måde, må myndighederne i modtagerlandene påtage sig et større ansvar. Vi må række hånden mere ødselt ud mod giverlandene. 
Ansvaret for det overordnede statslige engagement på adoptionsområdet i Danmark er delt mellem Adoptionsnævnet og Familiestyrelsen. 
Opdelingen forekommer ikke faglig begrundet. En samlet statslig enhed med tilstrækkelige ressourcer til at spille en aktiv og offensiv rolle ville styrke området.
Og en styrkelse er nødvendig, hvis international adoption stadig skal være en god historie. Indtil nu er det lykkedes på et etisk forsvarligt grundlag at danne adoptivfamilier for alle, der opfylder kravene til en godkendelse som adoptant. 
Dette vil ikke kun opfyldes i årene frem, hvis vi ikke handler målrettet nu.
Anders Christensen er formand for AC Børnehjælp og Gitte Cordes er næstformand

