Syrien skal til Haag
LEDER


 
	Mens myrderierne og overgrebene fortsætter deres evindelige gang i Syriens borgerkrig, bliver FN’s konventioner hver dag trådt under fode, og FN’s doktrin om medlemslandenes »ansvarspligt til at beskytte civile« udstilles som en komedie. Indtil nu ser det ud til, at de ansvarlige for massive krigsforbrydelser vil slippe for straf, hvilket ville være et frygteligt tilbageslag for de sidste 25 års bestræbelser på at opbygge et internationalt straffesystem.

	Grunden til denne uretfærdighed ligger i et handlingslammet Sikkerhedsråd. Kina og Rusland har signaleret, at de vil nedlægge veto mod at lade den Internationale Straffedomstol (ICC) efterforske og rejse sigtelser mod de øverst ansvarlige i Syriens regering og den væbnede opposition for krigsforbrydelser og forbrydelser mod menneskeheden. USA står på sidelinjen. Ingen af de tre magter har underskrevet, endsige ratificeret Rom-traktaten.

	Blandt de fem faste sikkerhedsrådsmedlemmer har kun Frankrig og Storbritannien tilkendegivet støtte til at indstille Syrien for ICC. 80 medlemsstater bakker op.

	Set i det lys giver det mening at overveje alternativer. Som beskrevet i avisen i dag står tre tidligere chefanklagere ved krigsforbryderdomstole i spidsen for et initiativ, der har til formål at grundlægge en særdomstol for Syrien eller – hvilket ville være optimistisk – en national domstol. På baggrund af indsamlet materiale har de endda udarbejdet de første anklageskrifter.

	Initiativet er prisværdigt. Problemet er, at en særdomstol tager tid og ressourcer at etablere, altimens forbrydelserne fortsætter. Retfærdigheden vil ske fyldest, men først efter krigen. Et af formålene med ICC var netop at sende et afskrækkende signal midt i en konflikt. Haag-domstolen råder over kolossale ressourcer, som ligger ubrugte hen, fordi tre stormagter handler i egen interesse fremfor i ofrenes.

	Den rigtige vej frem er derfor fortsat at lægge internationalt pres på de tre faste sikkerhedsrådsmedlemmer, indtil de giver sig og indstiller Syrien for ICC.

