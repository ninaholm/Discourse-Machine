Please, gør grin med os kvinder
Mænd er sjove, og kvinder er kedelige. Derfor bliver der lavet tv-serier om fallerede, midaldrende mænd og ikke om kvinder, lød det i Information forleden. Men der er masser af sjove, ynkelige, stereotype, mærkelige kvinder, man kan gøre grin med. For vi kan sagtens være sjove


Kvinder er ikke sjove. Kvinder er ikke sjove at lave grin med. Kvinder har kedelige problemer og ikke humor. Og det er ikke en stereotyp. Mænd derimod. Midaldrende mænd. De er helt vildt sjove. At gøre grin med. Altså mest når de gør det selv. Om deres egen ynkelighed. Det var ret meget pointen med Informations forside og Lasse Lavrsens artikelTabermanden har vundetden 16. maj om, at al humoristisk fjernsyn nu kun handler om at gøre grin med midaldrende tabermænd. Grunden til det er vist mest, at kvinder ikke er sjove.Filminstruktøren Niels Nørløv Hansen citeres i artiklen: »Og så er kvinder bare ikke lige så sjove som mænd. Jeg ved ikke hvorfor, men måske fordi de ikke tager så mange chancer som mænd … Det er ham [manden], vi må gøre grin med.«Masser af sjove kvinderPåstanden om, at kvinder ikke er sjove, dukker op med meget jævne mellemrum. Og kvinder kan hverken selv være sjove eller sjove at gøre grin med. Det kommer tit som en sidebemærkning, en konstatering »Kvinder er bare ikke sjove«.Med fare for at lyde som en af de der usjove kvinder, så er det altså en temmelig løs påstand. Det blev oven i købet modsagt i artiklen selv.Man kan nemlig godt gøre grin med kvinder. Man kan f.eks. sige, at de ikke har humor. Og at de ’ikke tager chancer’ eller er ’det svage køn’. Og at hvis vi ikke griner, så er det bare endnu et bevis på vores manglende humor.Den gode nyhed er, at der findes masser af sjove kvinder. Sjove kvinder, der gør grin med sig selv og kvindelige sær- og ynkeligheder. Bare i Danmark er der f.eks. Bodil Jørgensen, Ditte Hansen og Lisbeth Wulff, Emmas Dilemma, Sara Bro, Linda P., Kirsten Lehfeldt og Søs Egelind – skal jeg blive ved, eller tror I på mig? Oven i købet så sjove, at folk gider betale for at se på dem. Både mænd og kvinder.Og de gør grin med kvinder. De unge mødre, der ryger og drikker for meget. Damerne med de blå tænder, der i tide og utide dukker op til middage og fester. De kvinder, der drikker for meget, bestemmer for meget og shopper helt vildt meget. Damen nede fra kommunen. Mor, der har knaldet med Peters far i roklubben. Emil C’s mor. Og Asbjørns.De ynkelige kvinderNå ja, og så vil jeg da også påstå, at jeg har masser af sjove veninder. Som jeg kan grine højt af, som gør vanvittige ting, stereotype ting, sjove ting. Men det ved jeg godt, at man ikke skal sige for højt. For kvinder er jo ikke sjove.Og hvorfor er det så, at der ikke findes en stor tv-serie om ynkelige midaldrende kvinder? Er det virkelig, fordi vi ikke kan være ynkelige? Nej, overhovedet ikke. Uh, hvor kan jeg være ynkelig med en lejlighed, der sejler, fordi der ikke er blevet gjort rent i en måned. Når badet for tredje dag i træk bliver en truckervask. Når det eneste, jeg får slæbt med hjem fra en tur i byen for gud ved hvilken gang, er en shawarma – stor – og falder i søvn med lyset tændt og vågner op med durumrullen godt tværet ud i hovedpuden. Når jeg lyver mig 10 kg lettere på datingsiden, hvor der alligevel ikke er nogen, der gider at skrive. Når jeg i en alder af 36 stadig kan finde på at kokkerere pasta-Heinz til mig selv til middag og endnu engang bliver sat ved børnebordet til en familiefest, fordi jeg er single (ok, det stoppede faktisk, da jeg var 28). Når min karriere minder mere om et eksempel på kaosteori end en egentlig plan. For slet ikke at tale om min alder kombineret med den eklatante mangel på mand og børn. Jo, jeg kan godt være ynkelig. Og jeg kan også sagtens gøre grin med det.Afvis os ikke på forhåndSå jeg ved ikke, hvorfor serien om de ynkelige kvinder ikke findes. Måske fordi mange mænd ikke synes, at kvinders særheder er sjove. Det er der til gengæld en del kvinder, der synes. Kvinde – kend din krop på Mungo Park indeholdt faktisk ret mange episoder, der gjorde grin med kvinders virkelig ynkelige træk, såsom at blafre med mormorpludderet under armene. Eller overveje hvordan brylluppet skal være allerede inden første date. Og forestillingen tiltrak helt vildt mange kvinder, der grinede. Det gør den stadig. Der kom ikke specielt mange mænd. Måske de bare ikke synes, det er sjovt.Det er altså nogle ret tomme påstande i artiklen. Og en ret træls stereotyp. For der findes det hele. Sjove kvinder. Kedelige kvinder. Usjove kvinder. Stereotype kvinder. Stereotype mænd. Mænd, der elsker sjove kvinder. Mænd, der foretrækker de kedelige. Mænd, der selv er kedelige. Mænd, der slet, slet ikke er sjove, selvom de prøver rigtig meget. Og kvinder, der bliver helt overdrevent bitre, når de bliver beskyldt for ikke at være sjove.Så please, gør grin med kvinder, lige så tosset I vil.Gør grin med særhederne, blævre fedtet, uvanerne, de ynkelige sider. Jeg skal nok grine, når jeg synes, det er sjovt. Men lad nu være med at afvise os fuldstændig på forhånd ved at sige, at vi ikke er sjove. Sådan genetisk set.Pernille Meyn Milthers er konsulent
