Planetens vigtigste modstandskamp
'Jamen, det er da det, den er!' Læserne får ordet


 Frie Ord for en uge siden — om dels i almindelighed kampen mod DØV's (Den Økonomiske Væksts) ødelæggelser af naturen i dens materialitet og dermed i næste omgang også ødelæggelser af naturens såkaldte 'åndelighed' eller 'psyke', dels i særdeleshed den for tiden også her i bladet meget omtalte Occupy-bevægelse — affødte til og med i lørdags 56 læserkommentarer på websiden. Startende med en ordentlig opsang til undertegnede.
Umuligt at yde retfærdighed mod alle disse mod- og medindlæg om »planetens vigtigste modstandskamp«, et udtryk hentet fra i øvrigt en anden aktuel webdebat-tråd om det samme. Men for at demonstrere, hvor meget sådanne mod- og medløb i sig selv siger hinanden og skribenten, får nogle få — alt for få — af dem nu mere eller mindre forkortede men uden yderligere kommentarer ordet.
Først opsangen:
Niels-Holger Nielsen skriver: »Til Ejvind Larsen. Når du er mest nostalgisk, er du bedst, og dog ikke. 'Først når man ved tætlæsning opdager, at det er med velberåd hus, Lidegaard siger fremgang og ikke vækst, og flere gang får smuglet ind, at den økonomiske fremgang ikke må medføre højere forbrug af materielle naturressourcer, men mindre — at håbet om en anden — og bedre — verden melder sig igen.' . 'Men mindre — at håbet om en anden — og bedre — verden melder sig igen.' Har det noget med gud at gøre, eller gik det bare for hurtigt? Hvad mener du med 'med mindre', og hvad mener du med, at håbet skulle melde sig igen, igen? Håbet om kapitalismens bæredygtighed? Hvad vi har brug for, er at se virkeligheden anno MMXI i øjnene. Her hjælper det ikke at henvise til egne nederlag, som skyldes en utilstrækkelig analyse. Skråt op med tresserne, gamle hippier og grundtvigianere. Vi har ikke brug for mere floromvunden snak, men for kolde analyser af virkeligheden frem for skrift i sand. Sentimentalitet er ikke vejen frem. Så meget for din lyrik om kapitalens mand på klimaministerposten.«
Niels-Simon Larsen skriver: »For 2012'te gang, ja. Dvs. på den igen. Opstille en utopi. Desværre er der vist ikke noget, der er i større miskredit. For enden af paradisdrømmen ligger der en fangelejr og ikke bare en, men et helt system af lejre. Gulag. Jo større drøm, des mere undertrykkelse. I forbrugerismen er lejrene (fabrikkerne) placeret så behageligt langt væk, at vi ikke tænker på dem til daglig. Derfor har vi det så godt i det lille Danmark. Ikke skabt på en drøm, men udelukkende på et dagligt ønske om mere forbrug. Hvordan i alverden gå kontra og skabe et ønske om mindre forbrug — uden en utopi? Serge Latouche skriver i sin bog Fornuftig modvækst: Uden begejstring går det ikke. Utopien ligger denne gang ikke ude i fremtiden, men her hvor vi bor og arbejder og er — begejstrede.«
'Vi er alle narkomaner'
Anne Marie Jensen skriver: »At protestere mod firmaernes grådighed, men erklære sig som tilhængere af kapitalismen, afskaffer ikke volden, overgrebene og ydmygelserne i det kapitalistiske system.«
Lars Kristensen skriver: »Vi er alle narkomaner, i større eller mindre grad, nok mest i den store grad. Vores narkomani ligger i forbrugsvarer, lige fra fødevarer til teknologiske vidunderapparaturer (bil, tv, pc, mobil etc.). Vi er blevet afhængige af disse forbrugsvarer og har tilsyneladende svært ved at erkende vores narkomani, fordi vi ser dem som tekniske hjælpemidler, vi i et moderne samfund ikke kan undvære.«
John Fredsted skriver: »Vores såkaldte civilisation er således skruet sammen, at det, der kaldes succes, tilsyneladende stort set ikke er muligt at opnå uden andres fiasko. Det er og forbliver grundlæggende et barbari. Tidligere tiders samfund er naturligvis ikke at foretrække. Før slog man ihjel med en økse, nu slår man ihjel med en computermus foran computerskærmen med aktiekurserne.«
Maria Francisca Torrezão de Moura F. skriver:
»Kære Niels-Holger Nielsen, 'folket' har for nylig talt! — og derfor kan Ejvind Larsen umulig trylle den nuværende kapitalistiske klimaminister om til en anti-kapitalistisk en af slagsen. Derfor: hvad hjælper det at slå den kapitalistiske minister oven i hovedet med det, du kalder 'kolde analyser af virkeligheden'? Og hvilken 'virkelighed', om jeg må spørge? Der er al grund til at kritisere kapitalismen, men kan man bedrive 'kolde analyser af virkeligheden', hvis man antager og på forhånd konkluderer at den eneste virkelige 'virkelighed', der findes er den, man selv færdes i? Klimaministeren og utallige andre har åbenbart en anden virkelighedsopfattelse end din egen ... Det er denne virkelighed, Ejvind Larsen gang på gang forholder sig til i sine 'Frie Ord', og det du så nedsættende kalder 'floromvunden snak' og 'lyrik' er i dette tilfælde — og som altid — et ihærdigt forsøg på at få en dialog i gang imellem forskellige virkelighedsopfattelser. Med venlig hilsen og med al respekt for din virkelighedsopfattelse. P.S. Og i forbindelse med Occupy-bevægelsen kan jeg kun sige, at jeg, med tage over hovedet, ridende vand, mad i køleskabet og tre sunde og raske børn, nødigt vil smides i den store gryde, der hedder 99 pct. sammen med eksempelvis den udsultede somaliske kvinde. Det ville være en hån mod den somaliske kvinde og jeg håber meget, jeg ikke er den eneste, der kan se urimeligheden i disse 99 pct. — hvis vi skal gøre os håb om en anden — og bedre — verden.«

