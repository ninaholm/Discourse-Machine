Espersens stridsvogn



 "Den røde mester" bliver Danmarks Radios dramachef, Ingolf Gabold, kaldt i et læserbrev i Politiken af Dansk Folkepartis Søren Espersen.
"Ingolf Gabolds samfundssyn er gennemgående banalt," skriver Espersen. "De højreorienterede er magtgale, korrupte og uden social ansvarlighed, ufølsomme, klimabenægtere og racistiske. De venstreorienterede kæmper stædigt og ærligt imod overmagten - og gør det med følsomhed og kærlighed og ofte med livet som indsats." Espersen fortsætter med nævne dramaserier som Krøniken, Livvagterne, Matador som eksempler på, hvordan de "røde lejesvende" med Gabold i spidsen bedriver venstreorienteret propaganda og "manipulerer med samtidshistorien."
Det er lidt svært at tro på, at Søren Espersen faktisk har set de dramaserier, han kritiserer. I Matador er de to slægter, det handler om, Skjern og Varnæs, ikke ligefrem socialdemokrater - eller det, der er værre - men snarere hhv. liberale forretningsfolk og konservative af den gamle skole. Og mellem dem deler manuskriptforfatter Lise Nørgaard sol og vind lige.
I Stig Thorsboes Krøniken er socialdemokraten Palle From ganske rigtigt en flinker fyr, men hans store, politiske forbillede, den senere socialdemokratiske statsminister Jens Otto Krag, skildres som en kynisk pragmatiker. Desuden er det ikke muligt at lave en tv-serie om 1950'erne, uden at Socialdemokraterne har en vigtig rolle, fordi det socialdemokratiske velfærdsprojekt fylder så meget i det årti.
I Søren Sveistrups Forbrydelsen er en af de mest sympatiske hovedpersoner den borgerlige lokalpolitiker Troels Hartmann, mens den store skurk er den socialdemokratiske overborgmester. Og endelig er det også borgerlige politikere, ikke kun venstreorienterede muslimer, som PET passer på i Peter Thorsboes spændingsserie Livvagterne.
Dygtigt spin, kalder medieprofessor Stig Hjarvard Espersens debatindlæg, og det er da også umuligt at se hans indlæg som andet end et led i en borgerlig kulturkamp, hvor alting forsøges politiseret. Også det, der ikke egner sig til håndfast politiseren, nemlig kunst og kultur. Espersen foreslår, at DR i stedet sætter ham eller VenstresSøren Pind til at skrive manuskripter til DR's dramaserier. Det vil Ingolf Gabold sikkert gerne gøre, hvis de to herrer kan levere en tv-serie, der tiltrækker to millioner mennesker hver søndag aften.
Stig og Peter Thorsboe og Søren Sveistrup er ikke blevet hyret for deres politiske holdninger, men fordi de kan skrive tv-drama, som folk vil se. Og selvfølgelig vil deres arbejde så i nogen udstrækning afspejle, hvem de er, menneskeligt, intellektuelt og politisk. 
Man er nødt til at forstå og acceptere, at kunstnere - hvad enten de beskæftiger sig med maleri, installation, litteratur, musik, film eller tv - skal have rum og frihed til at bearbejde samtiden, som de lyster.
Det er ikke Danmarks Radio, der laver politisk ladede dramaserier, men Søren Espersen - og Dansk Folkeparti, som længe har været på nakken af DR - der ser spøgelser og spænder sagesløse dramaserier for sin ideologiske stridsvogn.

