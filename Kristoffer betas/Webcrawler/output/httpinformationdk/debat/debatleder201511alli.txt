En alliance med Putin og ja – Assad
LEDER


 Efter terroranslaget i Paris er præsident Barack Obama stadig overbevist om, at USA’s nuværende strategi »at degradere og tilintetgøre« Islamisk Stat i Irak og Syrien er den korrekte.
»Vi har den rigtige strategi, og vi vil følge den helt til dørs,« bekræftede han i går ved afslutningen af G20-mødet i Antalya, Tyrkiet. Det betyder fortsat luftbombardementer i Irak og Syrien samt militær støtte til hjælpestyrker og formentlig udsendelse af flere end de planlagte 50 amerikanske jægersoldater til det nordlige Syrien.
For de politiske ledere i Frankrig og resten af Europa, der gerne havde set en eskalering af det amerikanske militære engagement i Irak og Syrien, er Obamas forsigtige, trinvise strategi i bekæmpelsen mod IS utvivlsomt frustrerende. Den amerikanske leder kan prise sig lykkelig for, at hans franske modpart, Francois Hollande, ikke tog konsekvensen til fulde af sin krigserklæring mod Islamisk Stat og aktiverede artikel 5 i den Nordatlantiske Traktat, der pålægger medlemsstaterne at komme en angreben NATO-partner til undsætning militært. Det ville have bragt Obama i et pinligt dilemma.
Læs også: IS-ekspert: Krig vil kun gøre ondt værre
I stedet gav Hollande ordre til nålestiksbombardementer af IS-mål i kalifatets hovedby Raqqa i Syrien, der i forvejen var kortlagt af amerikanerne. Men at reagere på grundlag af ens berettigede desperation og vrede over de koldblodige mord på 129 mennesker i Paris i fredags er ikke opskriften på en succesfuld strategi. Det er tværtimod at gå i en fælde lagt af Islamisk Stat og bekræfte, at dens eskalering af konflikten til at omfatte terroranslag mod civile i Europa er den rigtige strategi. Forudsigeligt vil de franske luftbombardementer (hangarskibet Charles De Gaulle er på vej til det østlige Middelhav) – som det er sket så ofte siden terrorangrebet mod USA den 11. september 2001 – give sig udslag i en vellykket rekruttering blandt internt fordrevne sunnitter i Irak og Syrien og unge indvandrere, der føler sig fremmedgjorte og udstødte i Frankrig og i andre europæiske lande.
Det kan godt være, at man i Europa og USA anser massemord på snesevis af civile for at være hinsides det menneskeligt begribelige. Det er det selvsagt ikke i Islamisk Stats øjne af mange forskellige årsager – ikke mindst en apokalyptisk religiøs tro. Men timingen af attentaterne i Paris bør ikke undgå opmærksomhed. De skete netop, som Islamisk Stat er på retræte i Syrien og inden et forventet angreb på Raqqa ført an af amerikanskstøttede kurdiske styrker samt et mindre kontingent yazidier og sunniarabere. Man kan meget vel tolke terroranslaget, der utvivlsomt var beordret fra centralt hold, for at være præventivt såvel som en hævnakt. Det kan med andre ord udmærket forholde sig sådan, at kvasi-staten IS med en væbnet styrke på flere titusinde soldater faktisk ’tænker’ som en stat, der ligger i krig med andre stater. I den forstand kan man tolke denne type massemord som et enkelt værktøj i Islamisk Stats arsenal. En ekspert sammenlignede i går i The New York Times anvendelsen af terror med en konventionel krigsmagts flyvevåben, som IS jo ikke besidder.
Det gør ikke massemord til en legitim krigsførelse, ligeså lidt som Bashar al-Assads massive luftbombardementer mod sine egne borgere er det. Begge dele er terrorisme og krigsforbrydelser. Men de betragtninger bør ikke lede USA og dets allierede i Europa og Mellemøsten til konklusionen, at den eneste løsning på kort sigt er at tilintetgøre IS og afsætte Assad. Det kan være den langsigtede strategi. Lige nu gælder det om at udradere en sand trussel mod Europa, en islamistisk hær af jihadister, og det kan kun lade sig gøre med hjælp fra Rusland, Iran og ja, netop tyrannen al-Assad. Vestlige allierede har før indgået en usmagelig, men nødvendig alliance med det mindste onde, Stalins Sovjetunionen, mod det største onde, Hitlers Tyskland.
Om nødvendigt bør denne alliance måske overveje – som terroreksperten Loretta Napoleoni foreslog i gårsdagens avis – endda at tale med IS. Det er der faktisk præcedens for. I korsfarernes tid var det kutyme for frankere og arabere, der lå i krig med hinanden gennem 150 år, at indgå fredsaftaler i perioder. Dengang i 1100- og 1200-tallet var man vant til at møde fjenden og se ham direkte i øjnene. Det er en historie, begge sider kan lære af i dag.

