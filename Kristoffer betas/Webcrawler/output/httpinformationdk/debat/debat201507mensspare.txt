Mens sparekniven svinges, sidder syge børn i kø
Der sidder nogle regnedrenge et sted langt væk fra hospitalerne og fantaserer om, at alt kan accelereres. For min søn og uendeligt mange andre er resultatet det modsatte: Vi venter og venter, mens personalet på børneafdelingen undskylder og undskylder
Kronikørens søn ventede i halvandet døgn på at få opereret sin brækkede arm. På hospitalet sad en anden mor med sin søn, som havde måttet vente fra fredag til torsdag på en operation. Nu venter de på at blive tilset af en læge. De viste personer har intet med kronikkens personer at gøre.

KRONIK&nbsp;&ndash; Jeg sidder med min søn på 13 år, som brækkede sit håndled for halvandet døgn siden. Og vi venter og venter og venter på, at han kan blive lagt i narkose og få det ordnet.Knoglerne har forskubbet sig nogle centimeter, så det hele skal rykkes på plads igen, før det bliver lagt i gips. Han har virkelig ondt og har været fastende i 15 timer nu. Ved siden af sidder en anden mor med en anden søn, som har måttet vente fra fredag til torsdag (altså næsten en uge), før hans brækkede arm kunne blive opereret. Nu venter de på at blive tilset af en læge, så de kan komme hjem.Det er ikke godt nok, og det erbestemtikke personalets skyld. Personalet her på børneafdelingen gør, hvad de kan, for at håndtere utålmodige patienter og forældre som mig og den anden mor på stuen. De har ingen som helst indflydelse på ventetiderne, der skyldes, at operationsafdelingen ikke kan følge med. En af operationslægerne har været forbi og forsikret mig om, at de ikke har glemt os, og at min søn nok skal blive opereret i dag. Det blev godt nok ikke om formiddagen, som planlagt, men måske ved 19-tiden. Hvis vi er heldige. Forsinkelserne skyldes, som hun forklarede, at der var nogle andre operationer, der trak ud, og akutte operationer, der kom til. Den slags gør, at brækkede arme og håndled bliver skubbet til senere. Det tror jeg, alle kan forstå.FlaskehalsHospitalsvæsnet er efterhånden blevet så beskåret og stramt styret, at tingene er ved at bryde sammen. Det er blevet &rsquo;suboptimeret&rsquo; og &rsquo;dimensioneret&rsquo; i en grad, der har gjort det hele sårbart.Der skal ikke ret meget til, før én afdeling bliver flaskehals, og andre afdelinger, som f.eks. den omtalte børneafdeling, bliver fuldstændig lammet af, at det hele går på standby. De to nævnte drenge her er nemlig ikke undtagelser, de er snarere udtryk for det, der er blevet normalen, og det er ikke okay &ndash; hverken for børn, forældre eller personale.Personalet her på børneafdelingen er ligesom forældrene top-frustrerede, for det er dem, der dag efter dag skal viderebringe alle beskederne til utilfredse mødre og fædre om, at nu er operationerne af deres børn igen udskudt &ndash; sommetider til dagen efter eller dagen efter igen. Personalet venter også. De venter og venter. De undskylder og undskylder. Og de kan desværre ikke rigtig sige noget om noget.En gang imellem rykker de operationsafdelingen, som er den flaskehals, vi alle sammen venter på. Men de kan ikke gøre det ret tit, for når de ringer, forstyrrer de jo de travle kolleger og kommer måske på den måde til at forsinke operationerne endnu mere. Operationsafdelingen arbejder på højtryk, og en operationsstue står ikke ledig længere end den tid, det tager at gøre den ren til næste patient (har jeg fået at vide).De opererer også om natten. Det er altså ikke personalets skyld. Det er ikke dem, min vrede retter sig imod.Det, jeg bliver vred over, er, at nogen åbenbart er så forhippede på at optimere og strømline bestemte afdelinger i en sådan grad, at der ikke er nogen buffer tilbage.Dybt utilfredsstillendeDer må sidde nogle regnedrenge et sted &ndash; langt væk fra de afdelinger, det drejer sig om, og fantasere om, at det kan lade sig gøre at accelerere alting i sådan en grad, at både personale og faciliteter udnyttes maksimalt og aldrig står uudnyttede hen. Men et sådant &rsquo;strømlinet&rsquo; system er ikke i stand til at håndtere det uplanlagte. Enhver buffer er skåret væk, og resultatet er, at systemet bliver sårbart og ikke kan følge med, hvis en operation trækker ud, eller der kommer akutte operationer ind. Og forsinkelserne forplanter sig rundt til andre afdelinger, hvor ventende patienter hober sig op.Det samme gør frustrationerne og alle de afledte opgaver med at smertebehandle og passe de ventende patienter, rykke, undskylde og svare: &raquo;Det kan vi desværre ikke rigtig sige noget om.&laquo; Den &rsquo;ledige tid&rsquo;, man vil undgå ét sted i systemet, resulterer i masser af dårligt udnyttet tid et andet sted i systemet, hvor afdelingerne virker, som om det hele står på standby. Og det er ikke kun i særlige tilfælde &ndash; det er dag ud og dag ind. Det må være dybt utilfredsstillende som professionel i sundhedsvæsnet at skulle stå i den position.Læsset vælterHvornår er det lige, at vi begynder at acceptere, at et sundhedsvæsen er afhængigt af, at der er tid tilovers for at kunne fungere. Et hospital skal helst have et beredskab, der står til rådighed. For en økonom kan denne beredskabstid selvfølgelig godt ligne spildtid, der med fordel kan optimeres væk.Men vores hospitalsvæsen er nået til et punkt, hvor opgaverne er blevet så tæt pakket, forløbene så accelererede og tiden så stramt styret, at vi står med et sundhedssystem, der slet ikke kan håndtere, at folk bliver syge på uforudsete tidspunkter, at operationer trækker ud, eller at der kommer akutte skader. Hele ideen med at have et sundhedsvæsen er, at det kan stå til rådighed, når behovet er der. Men nu virker det, som om noget uforudset kan få hele læsset til at vælte &ndash; ikke bare en gang imellem, men dagligt.Vi bliver nødt til at bruge flere penge på driften af hospitalerne, og der bliver nødt til at være en vis mængde tid tilovers, så man &ndash; for det meste i hvert fald &ndash; kan håndtere det uforudsete. Hold nu op med at nedlægge sengepladser og sammenlægge afdelinger i håb om, at personalet &ndash; med lidt hjælp fra diverse effektiviseringseksperter &ndash; kan lære at arbejdesmarter, not harder. Vi kan ikke få det hele for det halve.Ikke flere konsulenterBrug pengene på driften af de steder i sundhedsvæsnet, hvor der er flaskehalse. Pengene skal ikke bruges til at ansætte dyre optimeringskonsulenter og effektiviseringseksperter, der håbefuldt satser på at spare et sted i systemet, men som måske bare ender med at skubbe problemerne et andet sted hen. Pengene skal heller ikke bruges til konstant at omorganisere i et desperat håb, om at denne gang har vi fundet de vises sten og den helt rigtige og mest optimale organisering, som gør, at vi får mere for mindre.Vi har ikke brug for, at hospitalerne indrettes efter optimistisk ønsketænkning om, hvor få ressourcer vi burde kunne nøjes med. Det viser sig alligevel ikke at holde stik, og så opstår de situationer som den på børneafdelingen.Det vil være en katastrofe, hvis driften af vores sygehusvæsen skulle blive underlagt nulvækst, og det vil også være en katastrofe, hvis ikke politikerne snart begynder at tage driften af sygehusene alvorligt. Man kan omorganisere og optimere nok så meget, men hvis ikke der er personale til at løse de helt basale opgaver i sundhedsvæsnet, så hjælper det absolut intet.Nana Katrine Vaaben er antropolog og forsker på UCC
