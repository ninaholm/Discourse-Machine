En forudsigelig fiasko



 Gymnasiereformen fra 2005 har øget skellet mellem unge fra veluddannede familier og unge fra familier, hvor forældrene ingen videregående uddannelse har.
Det viser en netop offentliggjort evaluering fra Danmarks Evalueringsinstitut (EVA). I 2009 var forskellen på gymnasieelever fra den øverste og nederste socialgruppe på hele 2,9 karakterpoint, hvilket er 0,3 point mere end i 2006.
Konklusionen er trist, men ikke overraskende. For det skortede ikke på advarsler fra gymnasielærere og eksperter i årene op til reformens gennemførelse. Advarslerne gik især på, at reformens større vægtning af tværfagligt projektarbejde og ansvar for egen læring ville svække de svageste elever.
Men forandring skulle der til og det i en fart. Siden er det lovkompleks, som det brede flertal bag reformen kaldte ’historisk’, blevet justeret adskillige gange. De alt for mange fodfejl i reformens første år betød ikke overraskende, at det første kuld reformstudenter lidt i spøg blev kendt som skraldespands-årgangen.
En evaluering foretaget et år efter at den første årgang blev færdig viste imidlertid, at flertallet af gymnasielærere mente, at elevernes evne til at bøje tyske verber og løse ligninger var blevet ringere efter reformen. Det kaos, der herskede i reformens første år, har uden tvivl også haft en afsmittende effekt på den sociale ulighed i gymnasiet, som viser sig i den aktuelle evaluering.
Ifølge gymnasierektorernes formand, Jens Boe Nielsen, er det dog hverken reformens, gymnasiernes eller politikernes fejl, at uligheden i gymnasiet er blevet større. Det er forældrenes egen fejl, hvis deres børn ikke klarer sig godt, lød beskeden i går i Berlingske.
»Hvis vi skal løfte uddannelsesniveauet, skal forældrene vise større interesse,« sagde gymnasieformanden.
Han foreslår forældrene at sørge for regelmæssige måltider og faste sengetider samt tjek af fravær og karakterer. Måske man i et snuptag også skulle indføre folkeskolens skole-hjem-samtaler og øget forældreinddragelse på ungdomsuddannelserne, så vi virkelig kan holde ungdomssløvsindet fra døren. Og formentlig gøre de unge endnu mere skoletrætte på grund af omklamrende voksne.
Undersøgelsen af karakterforskellene peger imidlertid tilbage på gymnasiet selv og ikke på uengagerede forældre – et fænomen, der så vidt vides ikke kun ses blandt de mindst uddannede.
Det er nemlig ikke i den daglige præstation i timerne, at karakterforskellene i gymnasiet for alvor sætter ind, men i det afsluttende studieretningsprojekt i 3. g.
Og det bekræfter netop, at unge med en uddannelsessvag baggrund har det svært med det frie projektarbejde. Her burde det være gymnasiernes ansvar at give unge, der ikke kan få hjælp hjemmefra, vejledning og lektiehjælp. En hjælp som i dag primært benyttes af de ressourcestærke elever.
Den sociale skævhed har ligget latent i gymnasiereformen, men løsningen er næppe det klassiske greb med at give forældrene skyldfølelse eller at vælte gymnasiet omkuld igen med flere store justeringer og reformer.
Kritikken i det almene gymnasium og stx går i dag ofte på, at det er blevet for nemt at komme i gymnasiet. Og popularitet er jo svær ting, men måske det var i gymnasiernes interesse at optage færre og bedre egnede elever – og så tage ansvar for dem, der kommer ind.
For det almene gymnasium er ikke den eneste guldrandede vej til en uddannelse. Det manglende udbud af praktikpladser får mange unge til klogeligt at vælge erhvervsuddannelserne fra.
I stedet kunne det politiske flertal og de klassiske gymnasier lade sig inspirere af de knap så søgte handels (hhx)- og teknikgymnasier (htx), som har mere praktisk orienteret undervisning. Eller i det mindste forsøge at sende flere unge i den retning.
EVA’s undersøgelse viser nemlig også, at htx som den eneste uddannelse har hævet de svageste elevers karakterer fra 2006 til 2009, mens hhx har klart de mindste forskelle mellem unge med højtuddannede forældre og unge fra familier, hvor forældrene ingen uddannelse har.

