Ro i klassen, helhedsskole, gruppearbejde og arbejdstidsaftaler
Det fyger med argumenter i den standende danske debat om folkeskolen. I USA står slaget mellem Bibelen og videnskaben. Og om hvorvidt slaveriet virkelig var så slemt


 Der er mange grunde til, at skoledebatten er så vigtig. Og det handler begribeligvis ikke blot om, hvad børn lærer eller ikke lærer. Skolen er som bekendt kulturbærende. Intetsteds kan man ’læse’ et samfund bedre. Vis mig din skole, og jeg kan fortælle dig historien om det samfund, du kommer fra. Kampen om skolen er en værdikamp om kulturen.
Det tænkte jeg over, da jeg forleden sad jeg i USA og læste i en udgave af Weekendavisen, som en flink dansk bekendt havde haft med over til mig. Avisen havde sendt en journalist til Oslo for at se på en gymnasieskole af den moderne slags, som vi også kender i Danmark. Sådan en med fleksible klasseværelser og med læreren som coach eller mentor. Eleverne praktiserer i vidt omfang selvstyring og har et betydeligt ansvar for egen læring. Tanken er at træne de unge mennesker til bedre at manøvrere i det højteknologiske vidensamfund, hvor gammeldags autoriteter i vidt omfang står for fald på arbejdsmarkedet, og hvor det er værdsat med kritiske individer, som ikke bare løser opgaver, men også har talent for refleksion og samarbejde med kollegerne.
Der var bare – kunne man forstå på reportagen – det problem, at det gik ad helvede til. De elever, der ikke kom fra akademiske hjem, var ukoncentrerede og lyttede for det meste til musik, mens de mere eller mindre konstant udfordrede den autoritet, som man kunne mærke, de syntes, at læreren burde have, men som vedkommende altså netop savnede. Samtidig endte de naturligvis med at få dårlige karakterer.
Budskabet med artiklen var ikke til at tage fejl af: Det var en lidt mere ekstrem version af den kritik, vi hører igen og igen i den aktuelle danske diskussion af folkeskolereformen: at det f.eks. ikke hjælper stort at øge antallet af undervisningstimer, hvis vi ikke samtidig tackler ’autoritets-dilemmaet’. Her i avisen har vi også bidraget til festen gennem en reportage for nylig, der fortalte om, hvordan der i finske skoler (som bekendt verdens bedste ifølge PISA) er totalt ro i klassen og koncentration om undervisningen. Børnene står på række, og de respekterede lærere er højtuddannede fra universiteterne, hvor det sågar er svært at komme ind på den eftertragtede uddannelse.
Sådan ser skoledebatten ikke ud i USA. Her findes ikke nationale undervisningsplaner – det ansvar henhører under de enkelte stater. Og her kan det gå festligt til – især hvis man tager sydpå. Aktuelt forsøger The Texas Association of School Boards f.eks. at omskrive borgerrettighedsbevægelsens historie. Det der med slaveriet var ikke så slemt endda, og borgerkrigen mellem nord- og sydstaterne handlede mere om den enkelte stats ret til selvbestemmelse, hedder det. I Texas har skolebestyrelserne også – ligesom i staterne Louisiana, Utah og South Dakota – vedtaget, at der skal undervises i ’konkurrerende politiske teorier’ om klimaforandringer, der med andre ord ikke handler om videnskab, men om holdninger. Og i biologi er lærerne forpligtede til at sidestille skabelsesberetningen med Darwins teorier; kreationisme kaldes det. I dele af Texas får skolebørnene derfor også at vide – med reference til Bibelen – at Jorden er omkring 6.000 år gammel!
I gymnasierne i Texas og Mississippi får de unge at vide, at abstinence – seksuel afholdenhed før ægteskabet – er den bedste prævention samt bedste måde at undgå seksuelt overførte sygdomme på. Og at homoseksuelle er syge. Overtegnede gætter fromt på, at de statistikker, som viser, at de samme stater har USA-rekord i indkøb af porno til hjemmebrug, næppe finder vej til samfundsfagstimerne.
Og i Louisiana kan man finde skolebøger, der fortæller, at 1960’ernes ’hippiekultur’ var bygget på »unge mennesker, der ikke gik i bad, men som bar laset, beskidt tøj. De var uden manerer, tog narko og hørte rockmusik, og mange af de populære orkestrer dyrkede eksotiske asiatiske kulturer eller satanisme.«
Slagene om undervisningsplanerne viser på den ene side en del om værdikampene i dagens USA. Men for overtegnede har de også en anden effekt: Pludselig synes de problemer, vi har i den nordiske folkeskole, at være helt fredelige og overkommelige til sammenligning. Ikke at det nødvendigvis trøster Danmarks Lærerforening. Slet ikke. Men det sætter nu alligevel debatten i et vist perspektiv.
Annegrethe Rasmussen er udenrigskorrespondent og blogger på www.usanu.dk

