Private har også et socialt ansvar



 
	Der skal mere konkurrence om de offentlige opgaver, hvis det står til Produktivitetskommissionen. Ifølge kommissionen skal man undgå at bruge sociale klausuler i offentlige kontrakter og indkøbsaftaler. Argumentet er, at det indskrænker konkurrencen og gør det uklart, om ordregiveren får den laveste pris.

	Nu skal man jo altid være påpasselig med at motivforske. Men det undrer os virkelig, at økonomerne ikke har tænkt lidt mere over netop den anbefaling. For hvis kommissionens ønsketænkning om at øge udliciteringen til tæt på 100 procent bliver effektueret, hvordan skal den offentlige opgave med at sikre praktikpladser og skaffe beskæftigelse til udsatte grupper så løses? Det hænger ikke sammen.

	Hvorfor skal de private skånes for et bredere socialt ansvar? Og handler det her i virkeligheden om at skabe en ulige og unfair konkurrence mellem de offentlige og de private arbejdspladser? Man kunne godt få den tanke.

	Efter vores vurdering vil samme krav til alle private tilbudsgivere, som de krav det offentlige stiller til sig selv, i sagens natur hverken begrænse eller forvride konkurrencen. Vi er enige med Kommissionen om behovet for at forbedre den danske produktivitet, og om at en af de bedste veje til øget produktivitet er gennem øget uddannelse og kompetenceudvikling og via et velfungerende og bæredygtigt arbejdsmarked. Netop derfor bør sociale klausuler indgå i de offentlige udbud – ellers kan opgaven ikke løftes.

	Privates medansvar

	Kommunerne og den øvrige offentlige sektor har et særligt ansvar for såvel uddannelsespolitik som beskæftigelsespolitik. Og den offentlige sektor kan kun løfte det ansvar, hvis private virksomheder, som løser opgaver for det offentlige, også får et medansvar for disse opgaver.

	Den erkendelse er mange kommuner heldigvis for længst kommet til. Aarhus Kommune har eksempelvis gennem de seneste 10 år stillet krav om sociale klausuler ved udbud, og Gentofte Kommune med flere har vedtaget politikker og retningslinjer for håndteringen af kravene på en saglig og gennemskuelig måde.

	Sociale klausuler er hverken en samfundsmæssig omkostning eller en begrænsning i konkurrencen. Det er sund fornuft. Vi bør derfor skærpe kravene til de offentlige udbydere og gerne gennem lovkrav til kommunerne.Det vil sikre øget produktivitet, da langt flere får uddannelse og kommer i beskæftigelse.

Ellen Lykkegaard, 3F, og Dennis Kristensen, FOA

