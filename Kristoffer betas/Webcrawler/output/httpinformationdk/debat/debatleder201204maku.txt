Makuleringsmiskmask



 I forgårs bekendtgjorde justitsminister Morten Bødskov (S), at regeringen nu vil »få skabt klarhed« over makulering af f.eks. Ole Sohns og tidligere statsministres personsager – en sag, som oppositionen med knap tre års forsinkelse i forhold til PET-Kommissionen i 2009 har fået øje på. Inden efteråret skal en juraprofessor derfor udrede »PET’s sagsakter på det politiske område«, forklarede Bødskov. Men det skal kun ske på et skriftligt grundlag.
Bødskov blev trukket til truget af Enhedslisten, der dermed forskertsede muligheden for en grundigere undersøgelse, som oppositionen foreslog. V og K ville udvide udredningen til også at omfatte mundtlige afhøringer af tidligere PET-folk, embedsmænd og måske også ministre. Oppositionen afviser, at Bødskovs udredning vil bringe nyt frem: Regeringen får det svar, man allerede kender.
Oppositionen har i hvert fald ret i, at det let antager et komisk skær at skulle udrede makulerede dokumenter alene på et skriftligt grundlag uden at skulle udspørge dem, der foretog eller gav ordre til makuleringen. De makulerede papirer findes i sagens natur ikke længere.
Og når Bødskov i Folketinget udtaler sin ubetingede tillid til nuværende og tidligere ledelser af efterretningstjenesten, kan det da give anledning til tvivl om, hvor dybt jura-professoren kan stikke spaden. Samme tvivl opstår, når PET i en ni sider lang redegørelse for længst har afvist, at så meget som en eneste A4-side er makuleret i strid med gældende regler.
Oppositionens forargelse over PET-makuleringerne er imidlertid opskruet til lejligheden og derfor rent hykleri.
Da SF tilbage i 1998 foreslog, at en undersøgelseskommission skulle se nærmere på PET’s registreringer, afviste den socialdemokratiske justitsminister Frank Jensen forslaget med begrundelsen, at »store dele af det skriftlige materiale« var makuleret »efter de regler, der gælder for PET«. Derfor var en kommission nødsaget til at »bygge på et meget ufuldstændigt og tilfældigt dokumentationsmateriale« samt »afhøringer af mennesker, der skal forklare, hvad der nøjagtigt skete og hvorfor i den og den sag for 10, 15, 20 år siden«, som ministeren sagde.
Et år senere havde Frank Jensen så skiftet mening og fremsatte lovforslag om en PET-Kommission. Nu var det så blevet Venstres daværende retsordfører Birthe Rønn Hornbechs tur til at fremføre nøjagtig de samme argumenter for, at PET ikke skulle undersøges: Meget var makuleret, og det var tvivlsomt, om de implicerede overhovedet kunne huske noget. Dertil kom, som også den konservative Bendt Bendtsen lagde stor vægt på, at det var udtryk for mistillid overhovedet at lave sådan en undersøgelse, som SF oprindelig havde foreslået. Venstrefløjens eneste interesse var nemlig at genere PET mest muligt, og Bendtsen anklagede derfor SR-regeringen for at være hoppet på venstrefløjens limpind.
Ti år senere kom så PET-Kommissionens redegørelse på 16 bind. Til trods for at kommissionen gang på gang undervejs i de 4.600 sider gjorde klart, at den ikke havde haft fuld adgang til PET-arkivet på grund af tidligere omfattende makuleringer, løftede daværende justitsminister Brian Mikkelsen (K) ikke et øjenbryn. Heller ikke folketingsmedlemmerne fra V og K, der derefter brugte mere end to år i Folketingets Udvalg for Forretningsordenen på at få skrevet en beretning om PET-Kommissionen, har på noget tidspunkt gjort anskrig over makuleringerne.
Sletningerne i PET-arkivet blev først politisk interessante for oppositionen, da den tidligere DKP-formand Ole Sohn blev erhvervsminister.
Det er årsagen til, at V og K nu vil have en PET-undersøgelse, der går længere end Bødskovs udredning. Nu er en dybtgående undersøgelse med afhøringer åbenbart ikke længere udtryk for mistillid til tjenesten.
Venstres retsordfører Karsten Lauritzen vil også have klarlagt, om socialdemokratiske justitsministre i løbet af 1990’erne ’belejligt’ har fået makuleret belastende oplysninger i PET-arkivet om ’vennerne’. Det kunne være oplysninger om kontakter til Sovjet-diplomater eller måske om ’venskabs’-besøg i østlande.
At Lauritzen hermed indirekte anklager PET’s ledelse for at have bøjet sig for utilbørlig politisk pression samtidig med at han udtrykker sin tillid til tjenesten, gør kun billedet endnu mere broget.

