Hvorfor kan Lille Per ikke være brun?
Selvfølgelig skulle ungdomsfilmen ’MGP-Missionen’ have afslag af Filminstituttet. Men begrundelsen burde ikke have været hovedrolleindehaverens farve, men derimod at den som de fleste andre danske film og tv-serier fastholder brune danskere i stereotype roller, som holder dem uden for fællesskabet
Hvor ville det have været forfriskende, hvis Filminstituttet havde afvist ’MGP-Missionen’ med begrundelsen, at den er klichéfuld og ville øge cementeringen af strukturel diskrimination.


 En lille uges tid har folkene bag Filminstituttet brugt på at sige undskyld. Man indrømmer blankt, at det var ’uheldigt’, at man som en del af begrundelsen for at afvise filmen MGP-Missionen nævnte, at en af hovedrolleindehaverne havde anden etnisk baggrund end dansk.
Siden historien kom frem, har alle fra brune skuespillere til klummeskribenter med rette undsagt instituttets diskriminerende tankegang.
Debatten er vigtig, fordi den synliggør den diskrimination, som ofte benægtes. Den giver oprejsning til de brune danskere, som oplever, at deres virkelighedsopfattelse bliver undsagt. Når man som brun påpeger diskriminerende forhold, får man ofte at vide, at man ser spøgelser. I denne sag har spøgelset materialiseret sig sort på hvidt. Tingenes tilstand i mediebranchen er svær at fornægte.
Det ironiske er imidlertid, at debatten tager afsæt i et afslag på en film, som i sig selv lægger an til at opretholde diskriminerende, stereotype forestillinger om brune danskere. I film- og tv-universet er de henvist til roller som gangstere, undertrykkende fædre, forstillede tørklædebærende piger eller kvinder i klemme mellem to ’kulturer’.
Plottet i MGP-Missionen lægger sig fornemt i den tradition: Brune Sawsan har fået et nummer godkendt til MGP, men hendes muslimske far nægter hende at deltage. Heldigvis kommer hvide Karl fra Jylland – en ærkedansker, forstås – hende til undsætning. Han opfordrer Sawsan til at trodse sin far, og sammen stikker de af til Jylland. Karl er den hvide hjælper, der skal frisætte den brune undertrykte fra hendes snæversynede kultur – en fortælling, som desværre er gentaget til hudløshed i den danske medieverden.
Brunhed er med andre ord lig med problemer, der løses af den hvide. Den hvide hjælper den uoplyste brune stakkel til at blive en del af ’sammenhængskraften’ – ikke som ligeværdig, men som dømt til taknemmelighed. Hvis det ikke var fuldkommen grotesk, gammeldags og – om noget – provinsielt, kunne man næsten grine af det. Næsten. Men det er tragisk. Danske medier, film og tv er med til at fastholde billeder og opfattelser af ikke-hvide danskere i fastlåste kategorier. Som oftest er kategorierne negative og afspejler den lave sociale status, som magteliten tildeler den brune dansker. De holdninger, som de magtfulde mediefolk (oven i købet primært hvide mænd – men lad det nu ligge) mener findes i provinsen, afspejler nok nærmere egne holdninger.
Hvor ville det have været forfriskende, hvis Filminstituttet havde afvist MGP-Missionen med begrundelsen, at den er klichéfuld og ville øge cementeringen af strukturel diskrimination. Men desværre stod deres egen diskriminerende tankegang i vejen for den erkendelse.
Krænkende
Uden for film- og tv-verdenen er brune danskere læger, lærere, mødre og fædre. Vi køber ind og har kærestesorg, går tur med hunden – og mange af os bor i provinsen. Hvor er vi i det danske mediebillede? Hvorfor skal vi – brune danske børn, unge og voksne – ikke have lov til at føle os inkluderet i den danskhed, der vises i medierne? Hvorfor kan vi kun få lov til at se folk, der ligner os selv i negative eller stereotype afbildninger?
Mønstret i dansk film og tv krænker vores værdighed. Vi føler os ikke værdsat, inkluderede eller ligeværdige. Vi kan ikke engang få lov til bare at være en ligegyldig del af det danske landskab.
Medierne har et stort ansvar. Den fjerde statsmagt påvirker, hvordan vi ser hinanden og hvilke kategorier og stereotyper, vi opererer med. Når de brune gang på gang er de primitive, kriminelle eller repræsentanter for andre problemer, bliver det en sandhed, som vi alle annammer – om vi vil det eller ej. En sandhed, vi bærer videre og reproducerer i de dele af vores liv, hvor vi har adgang til magt og autoritet. I vores hoveder bliver det en kendsgerning, at den store og i øvrigt meget varierede gruppe af brune og mørkhårede afviger fra den hvide demokrat. Minoriteterne i Danmark får kun mulighed for at se sig selv på den måde, som den massive hvide majoritet giver plads til.
Selvfølgelig er der også problemer, når man er brun i Danmark. Men bortset fra racismen er de sjældent begrundet i pigmentering. Det triste er, at problemerne let forstærkes af diskriminationen. Af at den brede hvide befolkning – også i storbyen og i velhaverkvartererne, og også de velmenende socialdemokrater og radikale – har en forestilling om, at brun hud er lig med problemer, og at de brune skal hjælpes. Det går ikke alene ud over de brunes identitet og selvforståelse. Også de gode hvide påvirkes: De indtager ved stor ildhu rollen som redningsfolkene – men de ønsker ikke at være ligeværdige.
Dyr diskrimination
Eksklusion og diskrimination påvirker. Uanset om den er direkte eller indirekte – bevidst eller ubevidst – skaber diskrimination langt flere problemer (og omkostninger), end samfundet ønsker at se i øjnene. Alene de økonomiske omkostninger, som den slags medfører, burde i disse skrabede tider få os til at tænke os om og tage fat i de virkelige udfordringer.
Vi ved, at racisme og diskrimination, udelukkelse og stereotyper har ægte, målbare konsekvenser for de mennesker, som udsættes for det. Og det er kun majoriteten – magten – der kan gøre noget ved det. Majoriteten skal tage ansvar. Filminstituttet skal tage ansvar. DR skal tage ansvar. Ja, selv TV 2 burde tage ansvar. Og regeringen og oppositionen skal tage ansvar.
Det kan gøres meget håndfast og konkret, hvis der en vilje til det. Men tilsyneladende er det en svær mission for politikere at begive sig ud på. Faren for at falde over sin egen vanetænkning og fordomme er overhængende. Det beviste Michael Astrup, kulturordfører for Venstre tydeligt i den forgangne uge, da han udtalte:
»Selv om en film skal være en publikumssucces, så kan den jo sagtens belyse den verden, vi lever i her i 2012. Og tage fat i nogle samfundsproblemer. Det behøver jo ikke at være Far til Fire det hele.«
Udtalelsen var ment som et forsøg på at bakke op om brune skuespilleres repræsentation på lærredet, men afslører reelt blot den dybt indlejrede diskriminerende holdning, der præger det politiske liv fra venstre eller højre. I Astrups univers fortæller film med brune skuespillere negative historier. At Far til Fire faktisk kunne være både sød og charmerende, dansk og brun på en og samme tid, og at brune også kan spille de helt almindelige roller, som Mads og Charlotte tildeles, falder ham slet ikke ind.
For selv om det er de roller, brune danskere har i virkelighedens verden, er det utænkeligt, at de skulle kunne indtage dem i dansk film. Og her har vi tragedien. Måske er det de blinde, der leder de blinde, når ønsket om at udføre det gode i virkeligheden bliver en pæn måde at dække over diskriminationen.

