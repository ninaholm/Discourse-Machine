Budgetgallopfest



 Selv med overskridelser efter noder andrager nationens blåt indpakkede DR-gave kun godt halvanden procent af den såkaldte bankpakke, men musikhuset er næsten tre gange så dyrt som budgetteret - 1,6 mia. mod 600 mio. kr. Hvad kunne man ellers have fået for pengene? Et stykke letbane mellem Fredericia og Århus eller adskillige kilometer motorvejsudvidelse og børneinstitutioner eller en masse musik-udsendelser og varierede programudbud. Selvfølgelig kan man ikke opstille den slags Bjørn Lomborgske sammenligninger til vurdering af kulturelle klimaforandringer. Men man kan spørge på en anden led: Ville vi have undværet bygningsmonumenter som Amalienborg og Aarhus Teater? Københavns Rådhus? Eller Radiohuset med koncertsal? - så længe bygningskomplekset var stort nok til æteren, og nu hvor Musikkonservatoriet har overtaget det hele.
Tilbage i 1990'erne var der stor diskussion om, hvorvidt hovedstaden manglede et nyt musikhus. Der blev afholdt arkitektkonkurrence på dén smalle og vanskelige byggegrund ved havnefronten i København, hvor nu Rem Koolhaas projekterer for Real-dania. Og da musikhuset ikke blev til noget, fik Det kongelige Biblioteks udvidelse indbygget et mindre musikrum. En koncertsal kunne også kombineres med en ny Opera i Ørestaden, som det dengang blev overvejet. Men da Mærsk Møller ved årtusindskiftet slog til, og med skattesparede fondsmidler egenrådigt betalte gildet vis-a-vis Amalienborg, gik dén Amager-vision i vasken. Samtidig blev projekteringen af et spektakulært nyt Rigsarkiv i Ørestaden stoppet, angiveligt på grund af økonomien, men måske mest fordi huset så for utraditionelt ud. Tilbage stod nu tanker om et nyt DR-koncerthus til at redde arkitektur-alibiet i dén Ørestad, der blev vedtaget af daværende regering for at finansiere en citymetro mellem Kastrup og Vanløse. Og fordi Rigsarkivets tyske arkitekter var frosset ud, blev en dårlig chauvinistisk samvittighed til økonomisk gunst for udenlandske Jean Nouvel, da han skulle realisere sit fra starten tydeligvis kostbare førstepræmieprojekt i arkitektkonkurrencen.
Dén kringlede historie er der formentlig (og -håbentlig) ikke mange, der skænker en tanke i aften, når DR blænder op for showet. Lige så forhåbentlig kommer der også gang i billedprojektionerne uden på den blå indpakning. 
Og så kan alle vi, der ikke har fået plads i det orangefarvede tilskuerrums 1.800 sæder eller i det røde, det sorte og det krydsfinérfarvede musikstudie, følge festlighederne på fladskærm eller i dabradioen. Men helst på tv for at få syn for sagn og indblik i Nouvels fantastiske rum, mylderet på trapperne og etagerne mellem salenes klodser, før musikken går i gang og i pauser mellem noderne. Det er dén ramme, vi får for pengene langt ud i fremtiden. Men underbudgettering er en dårlig offentlig vane. Især hvis der fortsat skal være råd til spektakulære byggeforbilleder.

