Bekvem udskydelse



 "Det er klart, at hvis vi pludselig kan få en aftale med Irak, er der selvfølgelig ingen grund til at sidde og forhandle vilkårsforbedringer." 
- Integrationsminister Birthe Rønn Hornbech (V).
Det var en politisk bekvem nyhed, som onsdag spadserede over Sundet til de danske medier. Sverige har indgået en aftale med de irakiske myndigheder, som åbner for tvangshjemsendelse af afviste asylansøgere i Sverige, hvis alle andre muligheder er udtømte. Danmark har trods meget intense forsøg og et langvarigt diplomatisk pres ikke været i nærheden af at kunne opnå en lignende aftale, derfor sidder i hundredvis af irakiske asylansøgere og sygner hen år efter år i de danske centre. De nægter at rejse frivilligt hjem til det krigshærgede land. Med den overraskende svenske aftale vejrer både det forslåede Ny Alliance, integrationsminister Birthe Rønn Hornbech (V) og Dansk Folkeparti nu morgenluft med hensyn til at slippe ud af de pinagtige og besværlige forhandlinger om forbedrede forhold for de danske asylansøgere. De irakiske flygtninges psykiske tilstand, selvmord og de traumatiserede børn har præget en hel valgkamp og den politiske dagsorden både før og efter. Hvis det nu bliver muligt også for Danmark at sende de afviste asylansøgere hjem med tvang, så løser det hele sig måske af sig selv, og pinagtighederne kan slutte. 
Men inden optimismen og lettelsen breder sig, er der grund til at studere den svenske aftale og fortolkningerne af den lidt nærmere. Det er nemlig langt fra sådan, at svenskerne nu kan sætte hundredvis af afviste irakiske flygtninge på næste fly til Bagdad. FN's Flygtningehøjkommissariat (UNHCR) er nemlig fortsat modstander af at lade flygtninge vende hjem til det centrale og sydlige Irak. Sikkerheden og situationen for menneskerettighederne er trods fredeligere forhold fortsat ikke gode nok. Hvad angår det kurdiske Nordirak, så accepterer UNHCR hjemsendelser, men det skal foregå frivilligt. Og ingen forestiller sig, at Sverige vil foretage sig noget, der sker i direkte strid med Flygtningehøjkommissariatets anbefalinger. Også den irakiske udenrigsminister, Hoshyar Zebari, har over for det irakiske nyhedsbureau VOI lagt vægt på, at hjemsendelserne skal ske frivilligt. Så den svenske aftale er efter alt at dømme blevet groft overfortolket af de danske politikere, som opfordrer til en ny forhandlingsrunde med irakerne. 
Og lige som tidligere integrationsminister Rikke Hvilshøj i månedsvis holdt offentligheden hen med falske forhåbninger om, at en aftale med irakerne var lige på trapperne, så forsøger Rønn Hornbech nu måske noget tilsvarende med udgangspunkt i en tvivlsom svensk aftale. Dermed kan en fornyet tro på, at irakerne kan sendes hjem, endnu engang sende forhandlingerne om bedre forhold til hjørnespark. Det vil være ret bekvemt for alle, fordi de politiske posi-tioner i månedsvis har været så fastlåste, at et forlig ikke kan nås, uden at nogen står tilbage som de store tabere.

