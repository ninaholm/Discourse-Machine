Duellen: 'Vi må forholde os til, om rufferiloven er lige for alle'
Flemming Møller Mortensen (S) vil have afgjort, om rufferiloven er lige for alle; også for prostituerede, der udfører et lovligt erhverv, og de udlejere, der tjener penge på lovlig prostitution


 »Prøv at forestille dig en udlejer, der ikke ved, hvem han eller hun udlejer til, og ikke ved, at der udøves prostitution i lejemålet, så synes jeg, det er helt forkert at straffe sådan en udlejer.«
Den generelle holdning hos Socialdemokraterne er, at prostitution i Danmark skal være ulovlig. Det nordjyske folketingsmedlem for Socialdemokraterne Flemming Møller Mortensen ønsker da også at komme »et marked med utrolig stor sort økonomi og stor menneskelig fornedrelse« til livs. Men mens prostitution er lovlig, »er vi nødt til at forholde os til det«, siger han.
I starten af sidste uge blev en 63-årig nordjysk mand dømt for rufferi, da han havde modtaget betaling for værelser, der blandt andet blev brugt af prostituerede.
Derfor stillede Flemming Møller Mortensen et spørgsmål til justitsminister Lars Barfoed (K) den 15. december.
»Det, jeg beder justitsministeren om, er ene og alene at forholde sig til forholdet mellem rufferiloven og det at udleje eksempelvis en lejlighed til en person, der måtte bedrive et legalt prostitutionserhverv.«
- Men hvordan skal man sikre sig, at udlejeren kun benytter lejligheden  - eller værelset - til prostitution, der foregår legalt ?
»Det er jo i og for sig det, jeg spørger justitsministeren om. Spørgsmålet er, om der i loven er noget til hinder for, at man rent faktisk lejer bevidst ud til en person, som vil drive legal prostitution.«
Revisoren tjener på prostitution
Flemming Møller Mortensen giver et eksempel på, hvor loven skal være lige for alle:
»Hvis eksempelvis Lone bedriver legal prostitution, så kan hun få en revisor til at gennemse sit regnskab. Dermed tjener revisoren penge på Lones prostitution, men det siger vi jo ikke noget til. Hvorfor skal en udlejer så ikke have lov til at tjene på Lone, så længe hendes prostitution foregår lovligt?«
- Men hvordan ville du sikre, at prostitutionen i et værelse foregik lovligt ?
»Jeg ønsker ikke at gå ind i, hvordan det skal gøres. Dertil har vi jo vores myndigheder.«
- Størstedelen af de prostituerede i Danmark er jo personer, der gør det af tvang, og så er det jo ikke lovligt. Hvilken signalværdi vil en lovliggørelse sende ?
»S har en kongresbeslutning, der siger, at vi entydigt er imod prostitution, legal eller ej. Derfor frygter jeg heller ikke signalværdien. Det, jeg blot vil i denne sag, er at få afgjort, om loven til stadighed er lige for alle. Ellers har vi et problem.«


