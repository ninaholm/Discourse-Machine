Kig nu på embedsværket i stedet
Det virkeligt bekymrende ved skattesagen er ikke, at en minister muligvis kunne finde på at forsøge at påvirke udfaldet af sagen om en politisk modstander, men at det måske lykkedes Troels Lund Poulsen at få sin departementschef Peter Loft med på ideen


Den såkaldte ’skattesag’ har rejst fornyet debat om ministre og kommunikationsrådgivere, der prøver at score politiske point ved ufine metoder.Men som så ofte før, når mediestormen raser, så er der grund til at overveje, hvad der ikke fokuseres på. For skattesagen handler nemlig ikke kun om et muligt læk af personlige oplysninger, men langt vigtigere om et angiveligt forsøg på at påvirke indholdet af en afgørelse, som embedsværket skulle træffe om en statsministerkandidat.Den handler med andre ord først og fremmest om et påstået forsøg på at påvirke udfaldet af et kommende folketingsvalg.Mediernes fokus er — som vanligt — først og fremmest rettet mod dem selv, og vi skal derfor nu atter trækkes en tur rundt i manegen med endnu en ulidelig cirkulær diskussion om kildebeskyttelse. Og når dækningen af sagen endelig rettes mod andet end spin, læk og de selvglade medier selv, så rettes den mod det politiske niveau og dermed også Troels Lund Poulsen (V).Men set med demokratiske briller er det måske ikke det mest interessante i den del af sagen.Det er selvfølgelig altid trist, hvis en minister og dennes spindoktor ikke kan modstå fristelsen til at forsøge at påvirke en konkret afgørelse, men lad os nu være ærlige og erkende, at det jo ikke rigtig kommer bag på os, at det sker.Politikere er nu engang (kun) politikere, og kommunikationsrådgivere er (kun) kommunikationsrådgivere, og det er jo ikke just fordi, vi har særlig høje demokratiske forventninger til, hvordan sådanne typer opfører sig.Vi skal selvfølgelig altid stille krav til politikerne og deres rådgivere om, at de skal opføre sig ordentligt, men vi må ikke være for naive og blinde for, hvor fristende det trods alt kan være for svage sjæle at se stort på etik og moral, når presset er størst.Det kræver da heller ikke en særlig veludviklet politisk sans at se, hvor stor fristelsen var for Troels Lund i skattesagen.Da Thornings sag havnede hos Skat, stod regeringen til at tabe et kommende folketingsvalg, og tænk nu, hvis man kunne få embedsværket til at fremstille Thorning som en skattepolitisk hykler.Alt dette betyder, at det mest interessante ved skattesagen måske ikke er Troels Lund Poulsen, men derimod departementschefen i Skatteministeriet, Peter Loft. For det er nemlig kun, hvis politiske kamphaner som Troels Lund Poulsen kan få embedsfolk som netop Loft til at bistå dem i den politiske kamp, at de politiske intentioner kan realiseres.Ligesom Tamil-sagen først blev rigtig grim, da Erik Ninn-Hansens embedsfolk i Justitsministeriet ikke længere kunne modstå det politiske pres fra deres minister, går skattesagen først for alvor galt i det øjeblik, hvor embedsværket med Peter Loft i spidsen angiveligt lod sig presse af Troels Lund.Det virkeligt bekymrende ved sagen er derfor heller ikke, at en minister muligvis kunne finde på forsøge at påvirke udfaldet af en konkret afgørelse i en sag vedrørende en politisk modstander, men at det måske lykkedes ham at få sin departementschef med på ideen.Hvis vi skal have tiltro til, at den politiske kamp holdes inden for acceptable demokratiske rammer, så skal vi også have tiltro til, at embedsværket er i stand til at bevare balancen mellem loyal ministerbetjening og uafhængig administration af ressortområderne.Departementschefen skal agere som et filter mellem det politiske og det administrative, og skattesagen kan vise sig at være ualmindeligt bekymrende for vores demokrati, fordi den måske viser, at ikke alle embedsmænd er sig dette ansvar bevidst.Anders Henriksen er ph.d. ved Det Juridiske Fakultet, Københavns Universitet
