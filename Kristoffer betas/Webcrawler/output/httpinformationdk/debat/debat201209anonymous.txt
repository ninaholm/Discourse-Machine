Anonymous er aktivt medborgerskab
Ethvert levende demokrati udvikles igennem anerkendelsen af aktivt medborgerskab. Derfor bør hacktivisterne i Anonymous ikke negligeres som et internetfænomen eller en flok lovløse hackere. De er derimod nye generationers fortolkning af, hvordan man kan udøve aktivt medborgerskab
Er der noget, som kan pisse Anonymous af, er det, når de store træder på de små. Og vreden bliver kun stærkere, hvis det obstruerer den frie strøm af information og ytringsfrihed. Derfor reagerer bevægelsen så voldsomt, når eksempelvis WikiLeaks er truet. Her en demonstration foran Ecuadors ambassade i Storbrittanien, hvor WikiLeaks-stifteren Julian Assange befinder sig.


 I de seneste år har internetaktivisterne Anonymous slået deres navn fast verden over. Spektakulære internetangreb på organisationer lige fra Scientology til 3F har fået masser af medieopmærksomhed, og aktivisterne er blevet udråbt til vandaler og terrorister – en gruppe, der truer stabilitet og orden i samfundet. Den udlægning holder ikke.
Vil man forstå Anonymous, kunne man passende begynde med at konstatere, at der ikke er tale om en gruppe, men om en bevægelse. Ikke en fælles front, men et kollektiv bestående af en lang række forskellige netværk og arbejdsgrupper, som ofte er i modstrid med hinanden. De er langt fra altid enige om de handlinger, der bliver gennemført i Anonymous’ navn – det gjaldt f.eks. kampagnen mod 3F’s hjemmeside i forbindelse med sagen om Vejlegården – men de respekterer kollektivets grundlæggende præmis: At alle kan påtage sig navnet.
Anonymous opstod i 2003, hvor et billede af en hovedløs person i jakkesæt hurtigt blev logoet for en mindre skare anonyme computernørder, som kaldte sig selv Anonymous og udøvede kollaborativ trolling (skrev provokerende indlæg på netfora for at fremkalde hidsig debat uden nødvendigvis selv at stå inde for de fremførte holdninger, red.).
I 2008 kom gruppens første store aktion. Den var rettet mod Scientology. Årsagen var, at den religiøse bevægelse forsøgte at undgå, at en video med skuespilleren Tom Cruise florerede på nettet. Censuren vakte så meget harme hos Anonymous, at de satte sig som mål at »tilintetgøre Scientology« i informations- og ytringsfrihedens navn.
Deres våben var alt fra gadeprotester og drengestreger til digitale protester og hacking. Resultatet var bl.a. en række demonstrationer med tusindvis af deltagere i USA, Europa, Australien og New Zealand.
Herefter gik Anonymous stille med dørene indtil 2010, hvor kollektivet igen rejste sig. Denne gang havde en række betalingsvirksomheder annulleret deres aftaler med WikiLeaks i forbindelse med den opsigtsvækkende frigivelse af hemmeligstemplede dokumenter. Er der noget, som kan pisse Anonymous af, er det, når de store træder på de små. Og vreden bliver kun stærkere, hvis det obstruerer den frie strøm af information- og ytringsfrihed. Skal man fastslå kollektivets ideologi, ville den være noget i retning af informationsfrihed.
Aktivister, ikke vandaler
Siden indsatsen imod Scientology har Anonymous’ foretrukne våben været at lægge deres modstanderes hjemmesider ned med såkaldte DDoS-angreb. Det har givet dem prædikatet ’hackere’ i de traditionelle medier. Men betegnelsen er forkert og overser Anonymous’ demokratiske betydning.
Definitionen af et hack er kort sagt, at et computersystems beskyttelse brydes, og der udøves digital vandalisme, tyveri eller brydes med fortrolighed. Den definition passer dårligt på Anonymous’ indsatser.
Når netværket udfører sine angreb, foregår det forenklet sagt ved, at et stort antal deltagere, anonymt, benytter det samme stykke software til at besøge en hjemmeside, indtil den går ned. Effekten er, at andre forhindres i at besøge siden. Den type angreb kan altså opfattes som en sit down-protest, hvor man blokerer adgangen til et givent sted. Som f.eks. da studerende på KU blokerede rektors kontor tilbage i 1968. Og ligesom sit down-protester ikke er indbrud, er Anonymous’ typiske angreb heller ikke hacking.
Hackeretik
Der findes ganske vist en række eksempler på hacking fra Anonymous’ hånd, men ifølge den førende forsker i Anonymous, antropologen Gabriella Coleman, er kun en meget lille andel af netværkets deltagere rent faktisk hackere. Langt de fleste deltagere er de førnævnte computernørder, som går meget op i diverse subkulturer og tilbringer rigtig meget tid online. De er generelt enige i hackeretikken – herunder troen på, at informationsdeling er et positivt gode.
Fordi computernørderne i Anonymous har samme værdisæt som hackerne, er det oplagt for dem at deltage i digitale protester. Dette kan betegnes som hacktivisme, men ikke hacking, og heri ligger en meget væsentlig forskel. Hacktivisme betyder lovlig og ulovlig brug af digitale værktøjer med et politisk formål. I begrebet ligger altså en forståelse om aktivt medborgerskab.
Selv om angreb, der lægger hjemmesider ned, er ulovlige i mange lande, bør man ikke afskrive deres medborgerlige kvaliteter. Borgerretsbevægelsen i USA eller kvinders kamp for ligestilling var heller ikke lovlige i første omgang, ikke desto mindre har bevægelserne vundet den demokratiske værdikamp på sigt.
Anonymitet som fællesskab
Anonymiteten, som deltagerne udøver under et angreb, går igen i Anonymous’ organisationskultur og skaber mulighed for fællesskab og demokrati.
Anonymous kalder selv deres organisationsform for hivemind, sværm-bevidsthed, hvilket skal forstås som en billedlig parallel på, hvordan bisværme bevæger og organiserer sig. Forskellen fra bi-analogien er dog, at Anonymous ikke har nogen leder eller centralt regulerende instans – ingen bidronning, om man vil. Bierne og deltagerne i Anonymous er individer, men anonymiseres qua kollektivet, fordi de bevæger sig samlet og simultant. Dette kræver en kultur, hvor man ikke gør sig selv genkendelig. Endnu væsentligere er det, at man ikke skiller sig ud i forhold til de andre individer i sværmen. Derfor må den enkelte deltager ikke føre sig frem som leder ved f.eks. at stå frem og italesætte sig selv som primus motor i en specifik operation.
Igennem et handlende fællesskab skabes en kultur, som har til hensigt at eliminere magtcentralisering inden for egne organisatoriske rammer. At anse Anonymous’ angreb for at være enkeltstående destruktive handlinger uden at forstå det kulturelle værdisæt bagved, er at banalisere handlingernes civile væsentlighed. Anonymous er i sig selv en protest mod det etablerede samfund – ikke alene igennem sine handlinger, men qua sin blotte eksistens.
Fællesskabet er udtryk for det samme paradigmeskift, som vi oplever med den voldsomme udbredelse af sociale medier som Facebook. Dette paradigmeskift er både kulturelt, økonomisk og politisk og påvirker allerede alt fra handel til fællesskab, igennem kollaborativ deltagelse og involvering. Anonymous er en naturlig del af netværkssamfundet, og deltagerne er indfødte internet(med)borgere, som naturligt tilegner sig og benytter de muligheder, dette samfund tilbyder.
Naturligvis skaber netværket på en række store demokratiske udfordringer, bl.a. for borgerens selvforståelse og måden hvorpå medborgerskabet udøves og manifesteres. At medborgerens identitet elimineres hos Anonymous, er en farlig glidebane. Men samtidig kan denne tendens slippe nye demokratiske kræfter løs. Det er netop her, i krydsfeltet mellem disse modsætninger, Anonymous’ demokratiske væsentlighed vokser. Demokratiet ændrer sig for tiden, ligesom det altid gør!
Mads Munck Petersson er digital rådgiver, produktudvikler og ekstern lektor på IT Universitetet
Er nettets sande magthavere anonyme, eller er det medierne, der alt for ivrigt giver mikrofonen til enhver Guy Fawkes-maske? Information inviterer sammen med Bitbureauet og Harddisken/P1 til oplysning og diskussion om hacktivisme. Arrangementet foregår i Informations kantine i dag fra klokken 16.

