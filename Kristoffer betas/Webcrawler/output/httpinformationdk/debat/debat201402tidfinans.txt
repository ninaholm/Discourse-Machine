Det er tid til finansskat



 
	Danmark skal gå forrest, når der om kort tid indføres en finansskat (FTT) i EU. 11 lande forhandler for tiden om de konkrete vilkår og ubegribeligt nok er Danmark stadig ikke med ved forhandlingsbordet.

	Både Hollande i Frankrig og Merkel i Tyskland er enige om, at en finansskat er vejen frem for at tæmme destabiliserende handler på finansmarkederne. At Danmark fortsat passivt står på sidelinjen er ved at være pinligt.

	Finansskatten er en skat på finansielle transaktioner på mellem 0,1 og 0,01 procent. 11 lande er indtil videre gået sammen om at indføre skatten uden de resterende medlemslande. De 11 lande udgør tilsammen to tredjedele af det samlede BNP i EU. Finansskatten vil potentielt indbringe et provenu på cirka 260 milliarder kroner for de deltagende lande, og ifølge EU-Kommissionens beregninger vil dette provenu – hvis det geninvesteres fornuftigt – kunne give en positiv effekt på BNP på 0,2 procent. Det passer altså ikke, når Margrethe Vestager (R) i flere år har påstået, at finansskatten er væksthæmmende.

	Det er vigtigt at understrege, at finansskatten ikke er en mirakelkur, men den er et væsentligt skridt på vejen mod mere stabile finansmarkeder. Og måske vigtigst af alt er den blevet det offentligt kendte symbol på kampen mod grådige aktiespekulanter.

	Finansskat er S-politik

	EU har eksempelvis i al stilfærdighed indført et forbud mod Naked Credit Default Swabs (NCDS), som er forsikringer på aktier, man ikke ejer. Det var i høj grad spekulationer i NCDS’er, som tvang Grækenlands økonomi i knæ. EU’s forbud mod disse er en kæmpe sejr, men det er gået under radaren hos de fleste medier. Indførslen af en finansskat vil være den offentlige sejr, der er nødvendig for at genetablere tilliden mellem befolkninger, regeringer og finansielle institutioner, så vi endegyldigt kan lægge krisen bag os.

	S-kongressen vedtog endnu en gang tilbage i september, at en finansskat er socialdemokratisk politik. Det er tid til, at statsministeren lytter til sit bagland, og det er tid til, at Margrethe Vestager dropper de dårlige undskyldninger.

	Regeringen skal vise, at Danmark vil EU, og at man mener det, når man siger, at de finansspekulanter, som skabte krisen, både skal tøjles i fremtiden og være med til at betale regningen.

Andreas Dinesen, København

