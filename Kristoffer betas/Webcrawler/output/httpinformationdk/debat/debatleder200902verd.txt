Verden ifølge Iran



 AT VERDENSBILLEDET ser anderledes ud behøver ikke at betyde, at verden har ændret sig. Denne i grunden banale sandhed falder lige for efter den iranske præsident Ahmadinejads tale i går i Teheran, hvor han til en udkommanderet millionmængde tog imod præsident Obamas invitation fra i forgårs til at falde i snak om temaer af fælles interesse. Obama har sat sine folk på at finde 'åbninger' til Teheran, og Ahmedinejad hjalp ham beredvilligt: 'terrorisme, eliminering af atomvåben, reorganisering af FN's Sikkerhedsråd og bekæmpelse af narkosmugling'.
Og ja, det aktuelle verdensbillede ser unægtelig anderledes ud med indsættelsen af den intellektuelt vakse og oratorisk forførende sorte mand i Washington. Men er dét, han faktisk siger, substantielt anderledes end hans inkompetente forgængers western-jargon?
Vel, æææh, hmmm - Nøh. I forhold til Mellemøsten signalerer han ændrede prioriteter, men ikke nogen ny politik på de områder, hvor en ny politik er påkrævet, hvis den skal batte noget, nemlig Israel-Palæstina-konflikten og Iran. 
DET ENESTE nye i Obamas henvendelse til iranerne er den erklærede vilje til at se dem direkte i øjnene uden mudrende og nølende europæiske mellemled. Det er naturligvis positivt, problemet er bare, at USA ikke har frafaldet kravet om, at direkte forhandlinger betinges af et stop for det igangværende iranske atomprogram. Omvendt har Iran ikke droppet kravet om betingelsesløse forhandlinger i en - som den lidt pudsige populist-præsident udtrykte det - 'atmosfære af gensidig respekt'. 
Endvidere bør man hæfte sig ved Mahmoud Ahmadinejads position i det iranske magthierarki: Han er formelt statsoverhoved, men underlagt den åndelige leder, Ali Khamenei, som benyttede fejringen af 30-års dagen for den islamiske revolution til at skamrose Irans to forbundsfæller i Mellemøsten, Hamas og Hizbollah for deres 'vilje til at bekrige Israel og sprede den islamiske revolutions principper'. 
HER nærmer vi os en konkret kerne i de spæde tilnærmelser mellem USA og Iran. Der er næppe tvivl om, at Obamas nye administration er utryg ved udsigten til, at en ny højreregering i Israel vil angribe iranerne militært uden at kere sig om grønt lys fra Det Hvide Hus. 
I aftes var det endnu usikkert, om den nye leder i Israel bliver Benyamin Netanyahu, men hans forhistorie i forhold til USA er sigende: Efter Bill Clintons første møde med ham i 1996 knurrede Clinton ifølge rådgiveren Dennis Ross' erindringer: "Netanyahu tror, han er en supermagt, og at vi er her for at adlyde hans mindste vink". For Israel er Irans erhvervelse af kernevåben ikke bare et strategisk, men et eksistentielt problem, der ikke kan ignoreres. Når Obama går ud og rækker hånden frem til iranerne, er det et vink med en vognstang til israelerne om ikke at forløbe sig. Men de er ikke uenige i substansen: At Iran er hovedproblemet for en holdbar 'pax americana'. 
IRAN kan række hånden ud, men næppe opnå noget håndtryk. For prisen er amerikansk accept af en handel, hvor Iran opgiver sit kernevåben-program til gengæld for israelsk atom-afrustning under international kontrol. Den vare kan Obama ikke levere - i hvert fald ikke nu.
Når Ahmadinejad er positiv nu, hænger det også sammen med præsidentvalget i juni, hvor hans modkandidat er de sene 90'eres reform-præsident Mohammed Khatami, der i sine to perioder (1997-2005) genopstiller til en tredje periode med bevidstheden om, at selv den mest hjernevaskede iraner ikke køber prædikatet 'Den store Satan', når han ser den karismatiske Obama på en tv-skærm. Khatami ved, at Iran er et af de få muslimske lande, hvor USA faktisk er folkeligt populær. Selv George W. Bush kunne ikke hamle op med det iranske regimes henrettelses-hastighed - ifølge den iranske modstandsbevægelse i eksil blev 59 iranere hængt alene i januar. Også Ahmadinejad har indset, at det giver stemmer at åbne op mod USA.
En anden faktor er nok så vigtig i den nye tilnærmelse, nemlig at Tyrkiet puster Iran i nakken som uafhængig og selvbevidst aktør i forhold til Vesten. Hidtil har iranerne - og altså shia-sekten, som udgør ca. 15 pct. af alle muslimer - haft monopol som rollemodel i den arabiske verden, men premierminister Erdogans stunt mod Shimon Peres i Davos bragte en sunni-muslimsk (og demokratisk valgt) tyrkisk regering ind på podiet. Tyrkiet er i dag mere populær i 'den arabiske gade' end de to traditionelt dominerende sunni-magter, Saudi-Arabien og Egypten. Og de er sunni'er som de fleste arabere. På den måde ser verden nu konkret anderledes ud. Man kan håbe på, tendensen breder sig. 

