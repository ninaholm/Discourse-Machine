Stormen
'og lisom dette blændværks løse bygning/ skal stolte borge, skybekranste tårne/ og høje templer, ja den hele klode/ med alle dens beboere forgå' - bare en hyldest til denne jord


 »Tilgi jeg«, med PH's, Poul Henningsens ord fra 1941, »sir et letsindigt ord. Det er klogt, at De forstår det straks. Bare en hyldest til denne jord«:
Denne klode, hvis jordskælv forleden ud for Japans kyst har ikke mindre end ændret selve klodens akse! Ifølge de internationale telegrambureauers referater af USAs Geologiske Institut har jordskælvet skubbet jordens akse godt 10 centimeter! Jordskælvet, der målte 8,9 på richterskalaen (nu opdateret til 9,0 på skalaen, el), var desuden så kraftigt, at hele den japanske ø har flyttet sig 2,4 meter!
Jordskælvet er det kraftigste i Japan i 140 år, og det udløste en 10 meter høj tsunamibølge, der pløjede sig gennem byer på Japans nordøstlige kyst, hvor den tilintetgjorde alt på sin vej!
Japansk tv rapporterer, at omkring 10.000 mennesker savnes i alene den japanske havneby Minamisanriku. Det svarer til over halvdelen af byens 17.000 indbyggere.
Jamen, havde mennesket skabt i den almægtige Guds billede, som Bibelen udtrykker det da ikke på forhånd taget højde for denne usle jords momentvise skælven, så også den kan beherskes af os? Jo, bestemt. Men som Berlingskes Lars Henrik Aagaard konstaterer: »Japan var forberedt på det helt store jordskælv. Men slet ikke dér, hvor det opstod«!
»I mere end 40 år har Japan ventet på, at det helt store og katastrofale jordskælv vil ryste nationen i dens grundvold. I fredags kom det så. (...) Det ramte bare slet ikke dér, hvor japanske seismologer havde forventet det. Alle jordskælveksperternes pile pegede i retning af, at megaskælvet ville blive udløst fra den såkaldte Tokai-forkastning et højaktivt »ar« i undergrunden der løber lidt sydvest for Stor- tokyo og områdets ca. 35 mio. indbyggere. Historiske optegnelser viser, at der opstår jordskælv på mindst 8,0 richter i Tokai-forkastningen med omtrent 150 års mellemrum. Sidste gang, det skete, var i 1854, så i princippet burde det være lige op over. Fredagens uhyggeligt voldsomme skælv blev imidlertid udløst under Stillehavet ca. 370 km nord Tokyo og godt 100 km øst for storbyen Sendai i et dybhavsområde, hvor den enorme kontinentalplade, Stillehavspladen, glider ind under den japanske landmasse i en proces, der kaldes subduktion. En så vældig dynamisk proces fremkalder helt naturgivent og kontinuerligt en lang række halvstore og ikke mindst mindre jordskælv, men ingen havde forudset en så voldsom chokudløsning i netop det område. (...) Desværre findes der ikke i dag pålidelige metoder til at forudsige præcist hvor og hvornår, at store jordskælv vil slå til. Man kan kun lave sandsynlighedsberegninger .... Dog er det tankevækkende, at bare to dage før kæmpeskælvet blev et nærliggende havbundsområde ramt af et skælv på hele 7,9 richter i det, der nu nærmest på betegnes som et forskælv.«
Falsk tryghed
Tankevækkende er det forhåbentlig også, at japanernes såkaldte tsunami-skjolde af beton langs 40 procent af deres 35.000 km store kystlinje i bl.a. New York Times nu af sagkyndige anklages for at »skabe falsk tryghed«. Fordi den gamle primitive erkendelse af havet som mennesket i sidste instans overmægtigt, og som det derfor kan være klogest simpelt hen til tider at flygte fra, sættes over styr af det moderne fremskridts forsikringer om, at vi mennesker skabt i Den Almægtiges billede i kraft af vores naturvidenskab og deraf følgende teknologi, teknik og globaliserede pengeøkonomi kan styre jordens vandmasser, som vi vil.
Dette moderne storhedsvanvid, som Shakespeare for 400 år siden ikke behøvede afvente »blændværkets løse bygninger« i dagens Japan, men allerede i sit stykke om og af navn Stormenkunne afvise med ordene, at »stolte borge, skybekranste tårne/ og høje templer, ja den hele klode/ med alle dens beboere (dog til sidst skal) forgå.«
Løsest af alle blændværkets stolte bygninger er i disse timer dog Japans atomkraftværker. Der nu paradoksalt/diabolsk truer med kunstigt af mennesket selv at forøge den naturgivne afhængighed, de ellers skulle frigøre mennesket fra, til en tifold værre katastrofe. End naturafhængigheden i sig selv aktuelt havde behøvet at være. Med Informations ord fra i går:
»Mens Japan kæmper med de uoverskuelige ødelæggelser efter jordskælv og tsunami, lever en del af befolkningen i fortsat frygt for endnu en katastrofe: Et havari med stort radioaktivt udslip på en eller flere af de jordskælvsramte reaktorer på stillehavskysten, godt 200 km nord for Tokyo.«
De indledende ord, som jeg tillod mig at gøre til mine egne, var ifølge Poul Henningsen inspireret af netop Shakespeares Stormen og det måske mest bevingede ord fra stykket:
Vi er af samme stof som vore drømme
	Vort korte liv omkranses af et blund.
Hvad PH digtede videre på med bl.a. ordene:
	 
I dit korte liv er hver time dyr,
	Hvert sekund et dyrt sekund.
	...
	Det haster med det kys.
	Den kommer, før du tror,
	Den drømmeløse søvn.
Bare en hyldest til denne jord.

