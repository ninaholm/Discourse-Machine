Litteratur kan ikke eksporteres
Litteratur kan kun importeres! Hvis det skal lykkes at interessere eksempelvis amerikanerne for dansk litteratur, må interessen have en lokal forankring i USA


 Konsensus omkring 'den gode litteratur' er en smuk tanke, lanceret af Marianne Stidsen i debatten om det danske nummer af The Literary Review (16. juni). Men jeg er ikke så sikker på, at den holder. Det svarer lidt til Højholts ironiske idé om at samle hele virkeligheden på ét sted for at gøre tingene mere overskuelige. 
Som redaktør af The Literary Review har Thomas Kennedy udført et solidt stykke arbejde. Foruden at redigere har han selv oversat en del af teksterne, og enhver ved, hvor krævende dét er. Men at temanummeret overhovedet kom på tale skyldes vel ene og alene, at Kennedy i USA har påtaget sig rollen som ambassadør for A/S Dansk Litteratur. Desværre er situationen jo ikke den, at folk i New York af sig selv sidder og længes efter ny dansk poesi og prosa; hvad der skrives uden for USA rager dem i almindelighed ikke en pepsi. 
I efteråret deltog jeg i litterære festivaler i Canada og USA med en digtsamling udgivet i Toronto. Turen varede omtrent en måned, og undervejs var der rig lejlighed til at udspørge gode amerikanske kolleger om deres kendskab til dansk skrivekunst. Resultatet var beskæmmende, det var så at sige umuligt at lokke navnet på en nulevende dansk forfatter ud af dem. Det underlige er, at folk derovre er præcis lige så selvoptagne, som vi er.
Amerikanerne kender H.C. Andersen og Peter Høeg - og ved nærmere eftertanke kender de også Karen Blixen. Og det er så det. Gennem årtier har det været forsøgt at eksportere dansk litteratur, uden det store held. Når det sker, at en dansk forfatter bliver læst i udlandet - som Peter Høeg globalt, eller en del forfattere regionalt - har det andre årsager, der reelt er lige så uforudsigelige, som grunden til at én bog bliver bestseller herhjemme, mens en anden bliver glemt.
Konklusionen må være, at det ikke kan lade sig gøre at eksportere litteratur. Litteratur kan kun importeres! Hvis det skal lykkes at interessere eksempelvis amerikanerne for dansk litteratur, må interessen have en lokal forankring i USA. Konsensus eller ej, det nytter ikke at komme anstigende med det vi synes, man bør interessere sig for. Også i udlandet vil folk selv vælge menuen.
Og her er vi så heldige at have en kompetent amerikaner ombord. Thomas Kennedy har boet og arbejdet i Danmark i årtier uden at give afkald på sin amerikanske rundhorisont. Om livet i DK har han skrevet The Copenhagen Quartet, fire romaner om danske årstider og dansk mentalitet. Og så har han altså redigeret dette danske nummer af The Literary Review.
Det skal han ikke have utak for. Naturligvis er der gode kolleger, man godt kunne savne her, sådan må det være, når det nu er umuligt at samle hele virkeligheden på ét sted. Men overordnet set er der tale om en indsats, der fortjener respekt.
Niels Hav er forfatter

