'Løgnagtigt at henvise til EU-sparekrav'
Regeringen og Dansk Folkepartis spareplan blev i går gennemført med henvisning til EU-krav, der ikke findes. Det mener Marianne Jelved (R), som opfordrer regeringen til at tage ansvaret for sin egen politik
'Claus Hjort Frederiksen taler mod bedre vidende,' siger Marianne Jelved.


 Efter en lille uges forhandlinger blev regeringspartierne og Dansk Folkeparti i går enige om den såkaldte genopretningsplan, der skal sikre besparelser på 24 milliarder kroner på statsbudgettet. Spareplanen er af forligspartierne, herunder finansminster Claus Hjort Frederiksen (V), blevet fremlagt som en nødvendighed, hvis Danmark skal overholde EU's krav om økonomisk stabilitet. Men EU har ingen kompetence til at diktere konkrete besparelser i medlemslandende, og det er derfor direkte løgnagtigt, når regeringen gennemtrumfer spareplanen med henvisning til den såkaldte stabilitets- og vækstpagt. Det mener den tidligere økonomiminister Marianne Jelved (R), der i sin tid var med til at forhandle de gældende regler på plads i EU.
»Det er korrekt, at EU-pagten kræver, at budgetunderskuddet ikke overstiger tre procent af BNP, men kommissionen har ingen kompetence til at sige, hvad et medlemsland skal gøre for at leve op til betingelserne. Det er en meget vigtig pointe i stabilitets- og vækstpagten, at det er de enkelte lande, som har ansvaret for finanspolitikken og bestemmer, hvilke indgreb, man foretager,« siger hun.
- Er det ikke vigtigt, at Danmark lever op til rammebetingelsen på de tre procent?
»Jeg synes bestemt, at Danmark skal leve op til de krav, vi har indvilget i at underlægge os. Faktisk mener jeg, at vi burde gøre meget mere end det, regeringen foreslår, for at nedbringe budgetunderskuddet. For selv om besparelserne bringer os ned på EU's krav, så står vi stadig med et problem, nemlig et meget stort underskud på tre procent af BNP. Det er tilladt, men uholdbart i længden, hvilket også fremgår af regeringens egne fremskrivninger, der selv med konvergensprogrammet viser et underskud på 50 milliarder kroner i år 2020.«
- Hvis vi ikke skal spare, hvordan har du så forestillet dig, at Danmark skal kunne leve op til EU's betingelser?
»Vi burde tænke langt mere perspektivrigt. Vi burde overveje, hvad der skal til for at få en større arbejdsstyrke, der vil skabe økonomisk vækst og dermed muligheder for at sikre vores velfærdssamfund. Det er der perspektiv i. Derfor er det selvfølgelig et plaster på såret, set med radikale øjne, at regeringen vil gennemføre en dagpengereform som en del af genopretningsplanen. Det er en strukturrefrom, der ændrer adfærd, og som derfor mere glidende og langsigtet vil hjælpe til at dække det hul, som vi har i den offentlige økonomi.«
Bange for reformer
- Hvis regeringen ikke er tvunget til at spare, hvorfor tror du så, at den gør det?
»Det er, fordi den ikke er moden til at gå reformvejen.«
- Men kunne det ikke skyldes, at regeringen faktisk mener, at besparelser er den mest fordelagtige måde at løse de økonomiske problemer på?
»Jeg tror, at regeringen er bange for at foreslå reformer. Det er derfor, den afviser dem gang på gang.«
- Hvis den ikke tør, er det vel fordi befolkningen ikke er glad for reformer. Er det ikke legi-timt nok at tage hensyn til det?
»Nej, for det er da regeringens opgave som landets ledere at ændre opinionen ved at tale om nødvendigheden af at løse problemerne på en mere langsigtet måde. Danmark er et folkeoplysningsland, og her skal den politiske ledelse sætte sig i spidsen. Vi kan ikke spare os ud af problemerne.«
- Vi kunne vel bare spare endnu mere, end regeringen lægger op til?
»Det er ikke holdbart. Hvis vi bare havde lavet besparelser hele vejen op gennem 90'erne, havde vi aldrig fået en sund økonomi. Det samme gælder i dag. Vi er nødt til at øge arbejdsstyrken med 100.000 par nye hænder, hvis vi skal sikre den arbejdsstyrke, der skal til for at finansiere velfærdssamfundet.«
- Det er som bekendt oppositionens standpunkt. Drejer det her sig ikke bare om politiske forskelle?
»Nej, for det er ikke kun os, der mener det her. De økonomiske vismænd og alverdens universitetsøkonomer er enige i det, jeg lige har sagt.«
- Claus Hjort Frederiksen hævder, at tendensen i EU går mod strammere regler, strammere justits med de enkelte lande?
»Claus Hjort Frederiksen taler mod bedre vidende i denne sag. Det er løgnagtigt, når han siger, at EU-Kommisionen forlanger konkrete sparekrav. Han fremstiller EU som en instans, der bestemmer over os, og på den måde får han det til at se ud, som om regeringen er uskyldige i de politiske valg, den foretager.


