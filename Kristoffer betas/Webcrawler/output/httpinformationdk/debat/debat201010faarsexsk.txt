Får jeg sex i de her sko?
Det er ugleset, når kvinder bruger deres seksualitet til at få magt. Men måske er det på tide, at vi gør op med den pæne pige og finder sensitiviteten og sanseligheden frem - om ikke andet for vores egen skyld


 Kvinder har magt. Masser af magt. Især erotisk magt. Over mændene. Den er bare ikke comme-il-faut at bruge. Hvis man gør det, bliver man til en statusløs Fønsby-klon, der knalder sig til penge og tv-tid og må bære rundt på tunge, tunge fordele, som alligevel ender med at vælte én omkuld.
Den pæne pige blev ellers sendt ad Bloksbjerg til, dengang kvinderne afbrændte bh'er. Men når det kommer til at bruge sin sensualitet og seksualitet som et middel til at opnå fordele, kommer hun susende tilbage og husker os på, at det er lavt, fejt og grimt at bruge sin kvindelighed i egen sags tjeneste.
Men hvorfor egentlig? Er der i virkeligheden ikke tale om en falsk bevidsthed? En mand må gerne træne sin krop, vise den frem og høste masser af status på at være veltrænet, stærk og mobil, for det viser indirekte, at han er en god forsørger og har stor beskyttelsesværdi.
Den stærke mandekrop er oven i købet blevet fejret siden tidernes morgen i diverse konkurrencer, og i dag hyldes kropslig intelligens stadig til overmål i både underholdningsbranchen og blandt pengemænd.
Men en kvinde må altså ikke dyrke sin krop lige så åbenlyst. Tværtimod bliver det oftest mistænkeliggjort og ikke mindst nedgjort.
Årsagen til denne forskel kan måske findes i værdisætningen af den erotiske kapital. Mænd har traditionelt siddet på den økonomiske, politiske og kulturelle kapital, mens kvinder nødtørftigt ejer en andel af den sociale kapital. Til gengæld er vi i generationer blevet stækket i at bruge den erotiske kapitalform, som vi fra naturens side har mere af end mændene, blot fordi de har et større behov for sex end kvinder (ja, sådan viser de fleste undersøgelser at det stadig er!).
At have erotisk kapital handler om at besidde skønhed, sexappeal, charme, livlighed, seksualitet og social præsentation. Mænd som Beckham har det til overmål, men det ligger stadig mest til kvinder at have det.
Det gode ved at have erotisk kapital er, at det kan give en fordel i forhold til mediernes opmærksomhed, ægteskab, arbejde, politik, sport og kunst. Alligevel vil mange kvinder ikke bruge deres erotiske kapital åbenlyst, fordi det ikke anses for at være værdigt i sammenligning med en god uddannelse eller et karriereforløb.
Kirken har været med til at gøre denne kapitalform syndig. Hvilket var en bekvem måde at uskadeliggøre en magt, som kvinderne kunne have over mændene, hvis de altså ville bruge den bevidst. På den måde var det muligt for kirkens mænd at skabe en magtstruktur, hvor kun de ejede det, der var værd at eje, mens kvinderne hele tiden måtte underlægge sig kirkens idealer om dydighed. Og bingo, kvinderne blev magtesløse.
Grå er utroværdigt
Er der nogen ide i at fortsætte den selvpålagte undertrykkelse i 2010? Jeg tror det ikke. Tværtimod opfordrer jeg en hvilken som helst kvinde til at få kontakt med sin kvindelighed ved at begynde at mærke og dyrke sin seksualitet, som adgang til mere livskraft og livsglæde - og ikke mindst som en genvej til sin kreativitet, som må siges at være en værdifuld dyd i vores innovative samfund.
Et af de meget enkle og overkommelige måder at gøre det på, er at dyrke sit udseende - blandt andet ved at klæde sig, så man føler sig attraktiv og stråler. Selvværd overgår nemlig klassisk skønhed, som det mest attraktive, der findes!
For nogle år siden var jeg til nogle forelæsninger på Harvard. I disse prominente omgivelser blev vi indviet i tidens kønsspecifikke udfordringer i det amerikanske erhvervsliv. Bl.a. af en kvinde, der bedst kan beskrives med farven grå. Hun havde et gråt jakkesæt på, der ville være for stort til Amin Jensen. Hendes hår var en praktisk grå hjelm, der strittede i alle retninger. Hendes sko var en grå firkantet mokkasin med tykke gummisåler. Det, hun sagde, var relevant og fornuftigt, men hun var så kedelig at høre på, at folk begyndte at falde i søvn eller legede med deres mobiltelefoner.
Hendes ikke-stråling var så aseksuel, at hun fuldstændig havde mistet det liv, der tiltrækker opmærksomhed. Derved kontraproducerede hun i forhold til at skabe troværdighed. Det hjalp ikke hende at optræde som en mand, for hun var jo kvinde. Hun endte med at udslette sig selv.
Jeg læste engang en undersøgelse, der viste, at mænd finder kvinder, der er kvindeligt klædt mere troværdige end kvinder, der klæder sig som mænd. Hvorfor? Fordi der ikke er signalforvirring, og derfor kan de lytte til hende på flere niveauer. Også det faglige. Mænd er jo ikke dumme!
Køb dig et par sko
Men det handler ikke om at klæde sig på for mændenes skyld. Det handler om at fejre sig selv og sin kvindelighed, og dermed sin livskraft, sensualitet og seksualitet, ved at klæde sig på en måde, så man hele tiden kommer i kontakt med den side af sig selv. Den danske kultur er ikke en udpræget sanselig kultur, og derfor har vi ikke tradition for at kvinder flirter sig gennem livet. Denne mangel på sanselighed vil jeg vove at påstå er et tab af livsglæde.
Og har ikke en pind at gøre med frigørelse eller undertrykkelse. Danske kvinder er muligvis ikke ligestillede hele vejen, men vi magter at forsørge os selv og kan selv skaffe os den sociale status, vi ønsker, hvis vi arbejder hårdt nok for det.
Vi er altså ikke længere afhængige af en mand for at opnå social sikkerhed i samfundet. Hvorfor i himlens navn skulle vi så ikke lege med vores krop og vores udseende, hvis det kan føre os tættere på vores egen livsglæde og nydelse ved egen eksistens?
Får du sex i dine sko? Eller formuleret på en anden måde: Føler du dig levende, sanselig og i vibrerende kontakt med livet? Hvis ikke, kan det være, at du skal investere i et par nye sko, der får dig til at føle dig både attraktiv og flirtende - med livet. Sko er et overkommeligt middel at bruge, fordi de grundlæggende er erotiske og minder os om, at vi har frihed til at gå, hvorhen vi vil. At vi har mulighed for at fortælle præcis den historie vi ønsker at fortælle om os selv, uanset hvor meget vi vejer, og hvordan vi ellers ser ud. Den erotiske kapital sidder nemlig mellem ørerne - på dig!
Emilia van Hauen er sociolog, forfatter og foredragsholder. Hver fredag skiftes Renée Toft Simonsen, Mette Bom, Emilia van Hauen og Pernille Rosenkrantz-Theil til at skrive på denne plads

