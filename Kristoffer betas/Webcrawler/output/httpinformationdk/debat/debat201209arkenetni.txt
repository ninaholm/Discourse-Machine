Arken: Vi etnificerer ikke Indien
Der er intet kulturracistisk i, at Arkens udstilling ’India Art Now’, giver sine besøgende et indblik i indisk historie, kultur og udvikling. På den måde undgår man netop en etnificering af Indien, siger Arkens direktør


 Nina Poulsen peger i kronikken ’Indisk samtidskunst – global eller universel?’ på en form for kulturracisme i den måde, Arken–Museet for Moderne Kunst præsenterer sin nye udstillingIndia Art Now på.
Mens vestlig kunst kan opleves uden større forfortælling, fortæller Arkens guider om Indiens historie, kultur og udvikling for at skabe en forståelsesmæssig kontekst for de indiske samtidsværker.
Den kritik preller af på Arkens direktør, Christian Gether: »Der er ingen tvivl om, at vi sætter udstillingen India Art Now ind i en samfundsmæssig sammenhæng. Det er en god forudsætning for at forstå den kultur, som det nye indiske kunstudtryk er udsprunget fra,« siger han og fortsætter:
»Jeg mener faktisk, at vi undgår at etnificere indisk kunst til handle om kvinder i sari og mænd, der tæmmer slanger. Hvis vi ikke introducerede kunsten, er vi med til at fastholde beskueren i sin traditionelle fornemmelse af, hvordan indere er, og hvordan indisk kunst skal se ud. Og så rykkede vores udstilling jo ingen vegne,« siger han.
– Hvordan undgår man en etnificering ved at fortælle om Indiens historie, kultur og økonomi?
»Det kan forklares bedst ud fra følgende eksempel,« siger Christian Gether og fortæller, at han udenfor Delhi besøgte nogle indiske kunstnere, som er med i Arkens udstilling. De havde lige haft besøg af nogle amerikanske kunstfolk, som selv havde taget egne dunke med rent vand og ekstra batterier til deres computere med.
»Det blev de indiske kunstnere stødt over. Ved at sætte de indiske værker ind i en kontekst, undgår vi den her lidt koloniale forestilling om, hvem inderne er.«
– Dagens kronikør kritiserer udstillingen ’India Art Now’ for at tilhøre en superliga og ikke være repræsentativ for, hvad der sker på den indiske kunstscene. Hvad siger du til det?
»Jeg synes, det er tydeligt at se, at Nina Poulsen er antropolog og har sin måde at arbejde på,« siger Christian Gether og pointerer, at Arken ikke er et antropologisk museum, men et kunstmuseum.
»Vi har taget et udsnit af den indiske moderne kunst, som ligger i krydsfeltet mellem det indiske og det globale, og vi ligger ikke skjul på, at vi har været igennem en udvælgelsesproces, hvor vi har valgt indiske værker, som peger i en global retning,« lyder det fra Christian Gether.

