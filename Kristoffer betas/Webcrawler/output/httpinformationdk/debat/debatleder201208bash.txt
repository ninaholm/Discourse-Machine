Efter Bashar



 Det iøjnefaldende ved folkeretsjurist Anders Henriksens kommentar i gårsdagens Information var overskriften: ’Humanitære interventioner kan være bedst uden FN-mandat’. I al korthed beklager Henriksen Kinas og Ruslands ’benspænd’, for hvad han kalder ’det internationale samfunds forsøg på at gennemtvinge en fredelig løsning (på den syriske konflikt)’. Og med henvisning til Kosovokrigen i 1999 mener han, at hvis en intervention uden legitimt folkeretsligt mandat fra FN gennemføres, vil ’dette tab af legitimation være til at overse’.
Nu vil militær intervention – legitim eller ej – næppe tilvejebringe en ’fredelig løsning’, eftersom et angreb udefra på det syriske regime (’humanitært’ eller ej), kan få uoverskuelige følger, ikke kun for den syriske civilbefolkning, men for civile i hele regionen. Det var ikke for sjov at Bashar al-Assad i oktober sidste år sagde til britiske Sunday Express, at ’en udenlandsk intervention vil udløse et jordskælv’. I modsætning til Libyens Muammar Gaddafi har Syrien haft forbundsfæller – Iran, Hizbollah og bag dem Rusland og Kina. Vestens manglende appetit på militær indgriben bunder altså i risikoen for en regional krig, der kan involvere Tyrkiet, Israel, Libanon, Iran, Saudi-Arabien, Qatar og Irak. Dertil føjes risikoen ved angreb på amerikanske baser og flådeenheder samt lukning af Hormuzstrædet.
Men i dag er intervention udefra længere væk end nogensinde, da Vesten vurderer, at der ikke er noget behov, med eller uden folkeretslig legitimitet. Bissen blev skruet på med amerikanernes, briternes og franskmændenes rømning af deres ambassader i begyndelsen af dette år. En blind kunne føle med sin stok, at det var en indirekte krigserklæring (og forholdsregel mod gidseltagning efter iransk 444 dage-model).
Så sent som i går kundgjorde William Hague, den britiske udenrigsminister, at hans regering donerer endnu et antal millioner dollar i bistand til FSA, Den Frie Syriske Armé. Skillingerne er godt nok øremærkede til ’ikkedræbende’ grej, bl.a. skudsikre veste (!), højteknologisk kommunikationsudstyr, køretøjer, telte, kikkerter og hvad en militærstyrke ellers har brug for. Det ’dræbende’ isenkram leveres af Hagues venner i Doha og Riyadh, hvilket SNC, den syriske oppositionsparaply, nyligt har bekræftet. Træning og uddannelse af oprørshæren varetages af CIA, det britiske MI5, formentlig det tyrkiske MIT og – ifølge nogle rapporter, der ikke er bekræftede, men ikke desto mindre sandsynlige – såmænd det israelske Mossad, der angiveligt ’opererer diskret’ i Syrien, som de gjorde i Irak i 2003-4, indtil det blev afsløret af en israelsk avis. Og der er globale jihadkrigere, der har deres helt egen dagsorden. Intervention pr. vikar har været i fuld gang i et halvt år eller mere. På regimets side opererer iranske rådgivere mindre diskret som ’pilgrimme’ og russiske våbenleverancer til Bashar al-Assads styrker var i revoltens begyndelse regelmæssige.
De militære oprørere har den seneste måned, med direkte angreb på de hidtil sikre centre, Damaskus og Aleppo, og etablering af en de facto-bufferzone mellem den tyrkiske grænse og Aleppos forstæder, opvist succes. Den syriske hær går ikke i clinch med oprørerne, men nøjes med at dænge dem til med artillerigranater og angribe dem med kampfly – risikoen for massedeserteringer er simpelt hen for overhængende til, at infanteriet sendes frem. Ingen er længere i tvivl om, at det syriske regimes dage er talte.
Det var baggrunden for den forløbne uges prosyriske Teheran-konference med 28 lande, der havde til formål at danne en diplomatisk modvægt til ’Syriens venner’-klubben af vestlige og sunnitiske stater.
Og det er begrundelsen for Ruslands, Kinas og Irans støtte til udnævnelsen af en ny FN-mægler efter Kofi Annan – den tidligere algeriske udenrigsminister, Lahkdar Brahimi. Og det var baggrunden for den iranske udenrigsministers nylige besøg i Tyrkiet og den iranske sikkerhedschefs visit i Damaskus. Iran og konsorter vil sikre, at de har en rolle, når Bashar al-Assad er faldet.
Og alt dette er årsagen til, at udenlandsk intervention ikke længere er aktuel. Alle forbereder sig på tiden efter al-Assad.

