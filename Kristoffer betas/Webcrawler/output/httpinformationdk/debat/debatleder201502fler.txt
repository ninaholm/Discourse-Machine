Flere kvinder til salg
LEDER


 Selv om der er overvægt af kvinder på Kunstakademiet og i kunstnernes brancheorganisationer, optager mænd tre fjerdedele af pladsen på de danske gallerivægge. Og nej, det er ikke, fordi mænd er bedre kunstnere end kvinder. Som man kunne læse i gårsdagens Information, skyldes forskellen bl.a., at kvinder er mindre risikovillige og har mindre selvtillid end mænd.
Men der er også en anden grund: Alt tyder på, at galleristerne ubevidst vurderer kunst af kvinder som mindre salgbar end kunst lavet af mænd; muligvis fordi Picasso, Pollock og resten af den mandsdominerede kunsthistorie hvisker dem i øret, at kvinder sælger dårligt.
Er det et problem? Ja. Både for de dygtige kvinder, som mærker konsekvenserne af stereotype ideer, men også for samfundet. Mænd og kvinder er ikke ens – hverken biologisk eller kulturelt – og kvindekunst formidler indsigter, som mandekunst ikke formår. Derfor gør en skæv kønsfordeling kunsten fattigere. Og hvis man (som undertegnede) mener, at kunst påvirker samfundet, gør fraværet af kvindelige blikke også samfundet fattigere.
Skævheden bør rettes op. Målet er ikke fifty-fifty, men fri og lige adgang for alle og en anerkendelse af, at kvinder er lige så gode kunstnere som mænd.
Og hvordan gør vi så det? For mange feminister er svaret let: kvindekvoter. På museer, udstillinger og akademier. Men det er absurd at bekæmpe kønsdiskrimination med kønsdiskrimination, og i et meritokratisk samfund er kønskvoter en aparte konstruktion.
Men hvad kan vi så gøre? Jo, vi skal gøre det, du gør lige nu, kære læser: læse, reflektere og forstå. Gennem kritisk refleksion og åben debat synliggøres de latente psykologiske mekanismer, der skaber stereotyper. Og hvis vi kan se dem, kan vi afmontere dem. Så spred ordet. Sig det højt: Kvinder er lige så gode kunstnere som mænd. Og nævn det lige for galleristerne. Så kan vi måske få flere kvinder til salg.

