Dommedag



 »Samfundet vil krakelere, hvis der ikke bliver gjort noget.«

Erhvervsmanden Asger Aamund

Danmark ender som en andenrangs velfærdsnation, hvis ikke snart politikerne vågner op og sætter gang i reformer. Ja, samfundet står ligefrem over for at ville krakelere, mener Asger Aamund. Han og cheføkonom i interesseorganisationen Dansk Industri (DI) Klaus Rasmussen ser overraskende meget sorte skyer i horisonten i gårsdagens Jyllands-Posten. DI mener, at der er en betydelig risiko for, at Danmark ender som et lavtlønsområde inden for 30-40 år. Tiden som et rigt land er med andre ord ved at rinde ud for det lille kongerige. Men heldigvis er der tid endnu til at vende skuden, hvis erhvervslivet får langt bedre vilkår ... mener altså erhvervslivet. Man vil gerne have lavere skatter, flere penge til forskning, bedre uddannede medarbejdere og meget andet. Risikovillige penge til iværksættere for eksempel – ikke bankernes penge, men andres penge, forstås.
For Asger Aamund og resten af sortseerne i det for tiden lidt mindre pulserende erhvervsliv er der brug for at sætte et par ting på plads. De nordiske lande er sluppet langt blidere gennem finanskrisen. Financial Times skrev for nylig om fænomenet under overskriften »Et lysende eksempel«.
Skandinavien er ramt lige så hårdt som resten af verden, men den særlige nordiske samfundsmodel har betydet, at man hurtigere har kunnet trække sig ud af sumpen. Derfor vender internationale ledere blikket mod os – det fleksible arbejdsmarked, det høje beskyttelsesniveau, den udbyggede offentlige sektor er dele af forklaringen – ikke af problemet. At børnepasning, uddannelse, sundhedssektor og ældreforsorg er tilgængelig og gratis, er en forudsætning for en stabil arbejdskraft og en god konkurrenceevne. Det høje skattetryk burde i stedet glæde Asger Aamund og hans ligesindede blandt industriens dommedagsprofeter. På internationale ranglister figurerer Danmark øverst blandt verdens mest dynamiske, mest konkurrencedygtige og slagkraftige lande. Det er World Economic Forum, tidsskriftet Forbes og senest en undersøgelse fra World Competitiveness Center, der sætter Danmark højest. Aamund og dansk industri producerer og gør forretninger i et smørhul – i verdens bedste erhvervsklima.
Så hvad er det egentlige ærinde for industrien ved at hyle så højt og kræve reformer og male fanden på væggen? En nærliggende tanke er et ønske om at gøde jorden for den debat, som vil følge i kølvandet på regeringens arbejdsmarkedskommission, som offentliggøres om kort tid. Kommissionen har mildest talt mistet sin lydhørhed, efter at ledigheden i Danmark er begyndt at stige med stor hastighed. Så hvis erhvervslederne skal have skatterne ned, dagpengene beskåret og efterlønnen væk, så er det i den grad op ad bakke under den nuværende krise. Er det derfor, dommedagstrommen er blevet støvet af?

