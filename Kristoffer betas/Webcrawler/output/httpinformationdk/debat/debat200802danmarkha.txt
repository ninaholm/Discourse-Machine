Danmark som hælernation
Det er umuligt at opnå den totale sikkerhed uden at undertrykke de fundamentale friheds-rettigheder som vores samfund er bygget på


 Den 11. september 2001 blev der sået et frø af angst - angsten for terror.
Det frø er siden hen blevet passet og plejet blandt andet efter terrorangrebene i Madrid 2004 og i London 2005. Danske politikere og medier har ydet en massiv pleje af denne ukrudtsspire. 
Senest har vi set, hvordan to udlændinge, der har boet i Danmark i mange år, er blevet fængslet og har fået inddraget deres opholdstilladelser, uden at de har haft mulighed for at få deres sag prøvet ved en domstol. Den eneste begrundelse, der er tilgængeli, er, at myndighederne mener, at de er til fare for landets sikkerhed.
Formanden for landets forsvarsadvokater, Henrik Stagetorn, siger 11. januar til Politiken: "Vi taler om folk, der har fået opholdstilladelse og levet i Danmark i mange år, men som altså ikke får en rettergang som alle andre. Det er efter min opfattelse i strid med menneskerettighedskonventionens helt grundlæggende bestemmelser om, at man er uskyldig, indtil ens skyld er bevist ved en retssag."
Stagetorns udtalelse underbygges af seniorforsker ved Institut for Menneskerettigheder Kim U. Kjær. Han kalder det i Nyhedsavisen for "dybt betænkeligt, at hverken udlændingen, hans advokat eller asylmyndighederne har adgang til sagens detaljer. Det burde være uacceptabelt i en retsstat."
Det var ved Folketingets vedtagelse af terrorpakken i 2002, at det blev muligt at udvise udlændinge med opholdstilladelse i Danmark, hvis PET vurderer, at disse udgør en sikkerhedsrisiko.
Man vælger med andre ord at underminere retsvæsenet ved at ophøje politiet til den dømmende magt. Jeg har svært ved at forestille mig en trussel, der ikke tåler at komme for en dansk dommer.
Kompromis med værdier
De politiske kommentarer til brugen af antiterrorloven tyder på, at vores retssamfund har trange kår. Retsordfører i Venstre Kim Andersen siger til TV2 Nyhederne 14. januar: "At netop brugen af bestemmelserne viser, at det var rigtigt at indføre dem."
Ifølge Berlingske Tidende ser Socialdemokraternes retsordfører Karen Hækkerup ingen grund til at ændre terrorloven. Det vigtigste må være at sikre, at der ikke sker terror i Danmark, mener hun.
Hans Jørgen Bonnichsen udtalte til Danmarks Radio 6. september 2006 ved stramningen af terrorloven: "Prisen for flere stramninger kan blive vore frihedsrettigheder. Man kan komme til at skubbe retsstaten fra sig. Så forlader man de vestlige værdier, som man har kæmpet for i 200 år."
Den 30. oktober 2005 udgav den tværministerielle arbejdsgruppe om terrorbekæmpelse en rapport om det danske samfunds indsats og beredskab mod terror. Allerede i indledningen af denne slås det fast: "Terrorismen er en trussel mod den enkelte, det danske samfund og de værdier, det bygger på." Lige nu er vi ved at gå på kompromis med netop de værdier politikerne siger, at de vil værne om.
Justitsminister Lene Espersen (K) siger 5. oktober 2007 til Politiken: "Udtalelser afgivet under tortur er uden nogen som helst bevisværdi, og anklagemyndigheden må ikke må påberåbe sig sådanne beviser under en straffesag ved domstolene.(-) Derimod er der ikke regler i dansk ret, som hindrer politiet i at virke for at forebygge og opklare forbrydelser, selvom en oplysning, som politiet bliver bekendt med, eventuelt kan være fremkommet ved andres brug af tortur. Heri ligger der absolut ingen accept af eller tilslutning til tortur begået af myndigheder i andre lande." 
Frem for alt strider brugen af torturofres tilståelser imod grundlæggende danske retsprincipper. 
PET-chef Jakob Scharf udtrykte i efteråret et ønske om et samarbejde med nordafrikanske og mellemøstlige efterretningstjenester. Det affødte en debat om, hvorvidt dansk politi skal have mulighed for at benytte sig af efterretninger fremkommet ved andres brug af tortur.
Armene over kors 
Justitsminister Lene Espersen forestillede sig 5. oktober 2007 dette scenario i Politiken: "Politiet får et tip fra en udenlandsk kilde om, at der vil blive sprængt en terrorbombe i en dansk storby om 14 dage. Selv om politiet har en mistanke om, at oplysningerne kan være fremkommet ved tortur, skal politiet i et sådant tilfælde ikke bare sidde med armene over kors, men både kan og skal forsøge at hindre den alvorlige terrorforbrydelse."
Et samarbejde med stater, hvis politi benytter sig af tortur, kan sammenlignes med hæleri. Vi er principielt imod det, at I bruger tortur, men vi vil stadig gerne have anpart i produktet. En hæler, der principielt er imod tyvens indbrud, men stadig gerne vil have glæde af udbyttet. Denne hælers fordømmelse af tyveriet klinger hult!
Tidligere PET-chef Hans Jørgen Bonnichsen skriver 13. oktober 2007 i Berlingske Tidende: "Det er en glidebane, som jeg på det kraftigste vil advare imod. Og det er næppe den mest effektive måde at påvirke andre til at overholde de fundamentale menneskerettigheder."
Indtil flere gange har det vist sig, at det lader sig gøre at gennemføre terroraktioner trods mere og mere pigtråd rullet ud om borgernes frihedsrettigheder. 
Det er umuligt at opnå den totale sikkerhed uden at undertrykke de fundamentale frihedsrettigheder som vores samfund er bygget på - og som vi siger, at vi vil forsvare. 
Er toget med destinationen 'total sikkerhed' et gennemkørende tog, der får vedvarende energi af passagerernes frygt? Et tog der pløjer forbi stationer med alle vores grundlæggende demokratiske retsprincipper?
Vil befolkningen i sidste ende synes, at det er værd at betale den pris? Og i forlængelse af den tværministerielle arbejdsgruppes definition af terror, ville det at betale en så høj pris ikke bare være at samle tråden op, hvor terroristen slap?
Thomas Østerlin Koch er studerende

