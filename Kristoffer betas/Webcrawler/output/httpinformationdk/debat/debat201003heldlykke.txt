Held og lykke med ligestillingen, ligestillingsminister
Kvinder har både ret til frihed fra fysisk og psykisk undertrykkelse og frihed til at udvikle sig personligt, familiemæssigt og karrieremæssigt på lige fod med mænd
Måske vil den nye ligestillingsminister, Lykke Friis, være mere entusiatisk end de to forgængere.


 Kære Lykke Friis,
Tillykke med din nye titel som ligestillingsminister. Det er dejligt at se, at vi har fået en handlekraftig minister, der tilmed er velbevandret i EU-stoffet. For der er nok at tage fat på. Der er behov for en ligestillingsminister, der både har indsigt i de udfordringer, vi står over for, og udsyn over andre landes måder at gribe ligestillingsproblematikken an på.
Dine forgængere på posten har desværre ikke vist den store interesse for deres ressortområde. Karen Jespersen havde mest af alt travlt med at kæmpe med sin egen muslimforskrækkelse, mens Inger Støjberg mente, at vi allerede havde opnået fuld ligestilling i Danmark. Begge dine forgængere må således anses for at mangle både indsigt og udsyn.
Det er vores håb, at du vil gribe ligestillingspolitikken anderledes entusiastisk an, for vi står over for store udfordringer, hvoraf vi her vil pege på tre af de største.
Efterlev EU-direktiver
Vi kunne jo passende starte med at få implementeret det ligebehandlingsdirektiv fra 2002, som er blevet syltet så længe, at Kommissionen nu truer med at slæbe Danmark for EF-Domstolen. Danmark har ikke oprettet et ligestillingsorgan, som direktivet foreskriver, og har nu modtaget to advarsler, således at næste stop er EF-domstolen. Regeringen har nu svaret, at den vil oprette et organ, men stadig har EU-kommissionen intet set til hverken udkast til lovtekst eller budget.
Konsekvenserne af ikke at have et ligestillingsorgan er store - især for Danmarks kvinder. De mangler et organ, der kan vejlede og støtte dem i klagesager over kønsdiskrimination, hvad enten det gælder løn eller andre forhold. Dette er helt afgørende for, at vi kan få udryddet kønsdiskrimination på arbejdsmarkedet.
Ligeledes er det en central opgave for det - indtil videre ikke-eksisterende - organ at skulle foretage uvildige undersøgelser af ligestillingens tilstand i Danmark, og på baggrund af disse undersøgelser levere en række anbefalinger til politikerne.
>Få alle talenter i spil
For det andet har vi brug for at få alle talenter i spil. Allerede i 2002, da den norske erhvervsminister - der var konservativ - indførte kvoter i virksomhedernes bestyrelser, offentlige såvel som private, betonede han, at det skam ikke var af hensyn til kvinderne, men simpelthen fordi Norge ikke havde råd til andet. Alle talenter skulle i spil, hvis Norge skulle klare sig i den globale konkurrence, og derfor var det ikke nok kun at rekruttere emner fra under 50 procent af befolkningen. Snart fulgte den spanske regering efter, og nu arbejder selv den franske præsident Nicolas Sarkozy med et lovforslag om kvoter i alle ledende organer i Frankrig. Simpelthen fordi de ikke har råd til andet. Men i Danmark er man fortsat afvisende.
Nu har regeringen så fremlagt en plan, der skal få Danmark i top 10 på stort set alle økonomiske parametre, men man går uden om det åbenlyse. Nemlig at få fat i den uudnyttede talentmasse. Du har jo før været fortaler for en økonomisk ordning, der skulle sørge for flere kvindelige professorer på Københavns Universitet. På akkurat samme måde håber vi, at du er parat til at gøre op med de mandsdominerede bestyrelser. Antallet af kvinder i virksomhedsbestyrelser udgør ca. syv procent. Derfor er det på tide, at vi får indført kvoter i bestyrelserne i Danmark. Hvis man anerkender, at der er lige så mange kvalificerede kvinder som mænd, så skulle det ikke være sværere at finde dygtige kvinder til bestyrelserne.
Stop volden mod kvinder
For det tredje er der brug for en ny og meget mere målrettet indsats, når det gælder de 28.000 kvinder i Danmark, der får tæsk af deres partner. 70.000 kvinder udsættes for vold af mænd i almindelighed - 25 af dem med døden til følge. Det er ikke fair, at disse udsatte kvinder ikke får en ordentlig beskyttelse. Et polititilhold er ikke nok, hvis ikke man har mulighed for at sikre sig, at det bliver overholdt. I både Frankrig, Norge og Spanien er man gået aktivt ind i kampen mod vold. I Spanien har man produceret GPS-fodlænker til de mænd, der chikanerer tidligere partnere og ikke overholder et polititilhold. Samme sikkerhed må vi som minimum kunne stille danske kvinder. Det er over et år siden, at Socialdemokraterne fremlagde forslag om fodlænker til voldelige mænd. Imens regeringen nedsætter udvalg efter udvalg lever 28.000 kvinder et liv i frygt. Vi håber, du vil hjælpe disse kvinder til et bedre liv.
Reel ligestilling går på to ben - kvinder har både ret til frihed fra fysisk og psykisk undertrykkelse og frihed til at udvikle sig personligt, familiemæssigt og karrieremæssigt på lige fod med mænd.
Afslutningsvis skal du have held og lykke med dit arbejde som ligestillingsminister - forhåbentlig vil det skyldes mere Lykke end held, hvis ligestillingen forbedres de kommende år.
God 8. marts!
Jane Korczak er næstformand i 3F, og Britta Thomsen (S) er medlem af Europa-Parlamentet

