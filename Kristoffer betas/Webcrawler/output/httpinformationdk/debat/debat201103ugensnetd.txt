Ugens netdebat: fuck Debatten



 I lørdags skrev Annegrethe Rasmussen en klumme om debatklimaet i Danmark. Artiklen var direkte affødt af den hidsige debat, hun en uge tidligere skabte med et debatindlæg i Politiken, der advokerede for mere disciplin i danske skoler. Hun mener, at debatklimaet har ændret sig til det markant værre, og at den ofte direkte nedrige tone, hun oplever som svar på sine tanker, er udtryk for, at vi mangler almindelig pli.
Artiklen har meget sigende skabt en masse debat på information.dk. Læser Ib Jørgensen mener, at Rasmussen tilhører en kommunikationsoverklasse, der dagligt udtaler sig om alt mellem himmel og jord i medierne. »Jeres klasse kender ikke til den afmagt, som er herskende i befolkningen. Men når der åbnes op for reaktioner, såsom kommentarmuligheden ved jeres indlæg, så får i afmagten lige i hovedet. Og det kan godt være grimt.«
»For ikke ret mange år siden gik kritikken på at alle tog på hinanden med fløjlshandsker, og at engagement ikke var tilladt«, minder Thomas Jensen om, og han mener i øvrigt, at mange af dem, der blander sig i kommentarfelterne, er fra en stor gruppe, der aldrig før er kommet til orde. »De af dem, der bliver taget alvorligt, lærer også at moderere sig«, oplever han.
Skjald Draugr tror, at nettets anonymitet med tiden smitter af på folks opførsel generelt: »De tilegner sig nogle vaner i den anonyme sfære, der kan være svære at undertrykke i dagligdagen. Men i så fald er det et globalt fænomen. Det kan så godt være, at danskernes manglende inventar af overfladiske høflighedsfloskler gør, at det hér kan virke lidt mere råt, men sjældent dødeligt«.
Mere respekt
»På en måde tror jeg, en af de dårlige sider ved den særlige individualitetskultur, vi har i Danmark, er, at mennesker udtrykker sig selv på mange måder og laver deres egne  også ubehøvlede  regler«, skriver Niklas Iversen. Han konkluderer: »Vi har ladet alt, inklusive høflighed, være op til den enkelte, og mange har valgt den fra«.
Charlotte Mikkelsen har erfaring fra supportarbejde, og hun oplever, at kommunikationsklimaet er blevet hårdere. »Desværre er det mere normen end undtagelsen, at man i stedet for at trække vejret dybt, slynger om sig med  ukvemsord«, skriver hun og fortsætter:
»Jeg synes det er sørgeligt, at vi ikke kan tale sammen eller debattere med hinanden, uden at det skal blive en konkurrence i at vise, hvor groft man kan udtrykke sig. Vi er meget gode til at glemme, at alle har krav på at møde respekt fra andre«.
Som en kreativ krølle på debatten, foreslår Merete Bøye, at man måske skulle indføre undervisning i debatkultur i skolen.
Information bringer hver fredag et uddrag af ugens mest interessante kommentarer på information.dk

