Branchefolk: Misvisende tal skævvrider musikdebat
Diskussionen om at tage fra den klassiske musik og give til den rytmiske er præget af misvisende tal, mener flere branchefolk. De kritiserer, at kulturministeren lader kirkemusik tælle som klassisk. Uffe Elbæk har respekt for kritikken, men afviser den


 »Der er en demokratisk kulturpolitisk udfordring, når klassisk musik har to milliarder at gøre godt med, mens den rytmiske har én milliard.«
Sådan har kulturminister Uffe Elbæks (R) argument lydt, når han har skullet begrunde, hvorfor han vil tage penge fra den klassiske musik og give til den rytmiske. Her senest citeret fra Information i oktober. Men ministerens regnestykke — som baserer sig på oprundede tal fra en Rambøll-analyse fra 2010 — giver ifølge flere kritikere et misvisende billede af den reelle støttefordeling.
»Der er ikke nogen, der har noget imod at give penge til rytmisk musik, men beslutningen skal været baseret på rigtige tal,« siger Søren Rastogi, der er underviser på Det Kgl. Danske Musikkonservatorium og initiativtager til hjemmesiden Klassisk Musik Nu.
Sagen er, at ministerens regnestykke medregner de 499 mio. kroner, som Kirkeministeriet hvert år bruger på musik i de danske folkekirker. Trækker man dem ud af regnestykket, er støtten til klassisk musik kun på cirka 1,4 mia. kr. mod 1 mia. kr. til rytmisk musik. Og det er en mere rimelig måde at gøre tingene op på, mener Søren Rastogi:
»Når du går til begravelse i en landsbykirke og sidder og synger salmer, er det så rimeligt at sige, at du har været til klassisk koncert? Det synes vi ikke. Problemet er, at når kirkemusikken tages med i det klassiske område, så ser det ud, som om at den klassiske musik får dobbelt så meget støtte som den rytmiske. Men det er langt fra den virkelighed, vi befinder os i,« siger han.
Rektor ved Det Kgl. Danske Musikkonservatorium i København Bertel Krarup kalder ministerens tal »fuldstændig misvisende«.
»Kirkemusikere — og det vil sige organister — er jo primært tjenestemænd, som er ansat til at stå for musikken i forbindelse med kirkelige handlinger. Så at indregne kirkelige handlinger som støtte til musiklivet giver et helt forkert billede,« siger han.
»Det er rigtigt, at nogle organister også honoreres for at spille koncerter. Men det er en forsvindende lille del. Og mange får forbløffende lidt for at spille koncerter, så de gør det i en noget beskeden målestok.«
En kategori for sig
Uffe Savery har et ben i både den klassiske og den rytmiske lejr, da han er musikchef for Sjællands Symfoniorkester og samtidig den ene halvdel af slagtøjsgruppen Safri Duo. Han mener, at det ville give et mere retvisende billede af støttefordelingen, hvis man trak den halve milliard fra.
»Diskussionen får et forkert fagligt udgangspunkt, når man medregner kirkemusik som klassisk musik,« siger han og hævder, at de færreste af os ville sige, at vi havde været til klassisk koncert, når vi havde været til en gudstjeneste eller et bryllup.
»Det er en vigtig nuance, som skal med, når man laver sit regnestykke, hvis ikke det skal blive fordrejet. Almindelig klassisk koncertvirksomhed kan ikke sammenlignes med at spille til en gudstjeneste. Hvis vi nu var et land, der havde rig tradition for gospelmusik, ville kirkemusikken jo heller ikke tælle med som rytmisk musik. Det er en kategori for sig selv,« siger han og påpeger, at pengene i øvrigt ikke kommer fra Kulturministeriet, men Kirkeministeriet.
»Jeg vil ikke bebrejde kulturministeren, men snarere måden, Rambøllanalysen er blevet udarbejdet på. På den anden side kan man selvfølgelig sige, at det fremgår af pengestrømsanalysen, at den halve milliard kommer fra kirken, så det er en fortolkning at vælge at lade det indregne som en del af det klassiske musikmiljø.«
— Og du er uenig i kulturministerens fortolkning?
»Ja, det er jeg.«
Elbæk afviser kritik
Kulturminister Uffe Elbæk siger til Information, at han har »respekt for«, at der er andre måder at regne støttefordelingen ud på, men at det ikke ændrer på hans ambitioner om at lave en ny musikhandlingsplan.
»Den bundne opgave med at gøre en større indsats for den rytmiske musik er ikke afhængig af, om fordelingsnøglen er 2 til 1 mia. kr. i den klassiske musiks favør, eller om den er 1,4 til 1. Det vigtige er at se på, hvordan vi kan styrke musikken bredt og øge samspillet mellem den rytmiske og klassiske musik.«
— Men er du enig i, at det er problematisk at medregne den halve milliard fra kirkerne?
»Nej, det er jeg sådan set ikke. Jeg skal ikke gøre mig klog på, hvorfor Rambøll har valgt at lægge snittet, som de har, men min egen vurdering er, at korene og organisterne ude i kirkerne også er en stærk del af fødekæden i forhold til den klassiske musik, og derfor er det berettiget at lægge dem sammen.«
— Men dem, Information har talt med, siger, at man ikke kan sidestille en gudstjeneste med en klassisk koncert?
»Nej, en gudstjeneste er ikke en klassisk koncert i gængs forstand, men den er en del af et fagligt miljø og en økonomi, som overvejende hører den klassiske scene til. Men jeg er med på, at man kan diskutere det, og jeg vil også gerne diskutere det. Jeg lytter til alle gode argumenter, og det vil man også kunne komme til at se i det endelige udspil.«

