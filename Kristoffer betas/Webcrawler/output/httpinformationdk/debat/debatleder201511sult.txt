Sultanen Erdogans dilemma
LEDER


 Siden 1568 har tyrkere og russere ført 12 krige mod hinanden, i reglen med russerne som vindere bortset fra Krim-krigen 1853-56, hvor den tyrkiske sultan fik hjælp fra franskmænd, italienere, briter og polske frivillige fra Polonezköy, den polske landsby uden for Istanbul, som de svinekødspisende polske officerer i eksil fik anvist af sultanen i 1842 efter flere fejlslagne oprør mod det russiske zarregime. Til denne dag serveres flæskesteg på byens hotel, og på gravpladsen mindes de faldne for russisk overmagt.
Set fra Ankara er russerne nu på fjendefærd for trettende gang, denne gang i ledtog med tyrkernes anden historiske arvefjende: perserne i Iran. Nu som før er konfliktens omdrejningspunkt regional indflydelse, denne gang i Syrien, og nu som før står en (neo-)osmannisk sultan-epigon over for en (neo-)zaristisk kloning. I selvhævdelse ligner de hinanden bortset fra jakkesættenes benlængde.
Aktuelt er stridighederne koncentreret om kontrollen med Kizildag, bjergområdet nord for Latakia, der grænser op til den tyrkiske Hatay-provins og er befolket af arabere, kurdere og turkmenere og etnisk tyrkiske syrere. Til forleden kontrolleret af enheder fra tyrkisk-vestligt støttede oprørsstyrker, men i weekenden erobret af syriske regimestyrker efter fire dages bombardement af russiske kampfly, der har sendt de syriske turkmenere på flugt i tusinder til Tyrkiet.
Netop det område havde Ankara-regeringen udset som fristed for flygtninge fra det øvrige Syrien, hvilket præsident Recep Tayyip Erdogan drøftede med præsident Barack Obama på G20-mødet i Antalya i forrige uge. Tyrkernes plan var at etablere en ’sikret zone’ – helst med amerikansk accept af et flyforbud, hvilket Obama afviste – der so oder so ville holde flygtningene i Syrien og samtidig afskære kurdiske syrere fra at forbinde området med kurdiske enklaver længere mod vest.
Det er i den sammenhæng tirsdagens nedskydning af det russiske kampfly, der krænkede tyrkisk luftrum i 17 sekunder, skal ses. Den russiske intervention i Syrien – der udadtil er solgt som deltagelse i krigen mod Islamisk Stat, men indadtil skal sikre al-Assad-regimets overlevelse, om det så bliver i en alawitisk ministat fra Damaskus til kysten – er et hårdt slag mod Erdogans allerede kollapsede udenrigspolitik.
Putins luftvåben – og nu også indsættelsen af russiske landtropper – har koncentreret aktiviteterne i områder, hvor Islamisk Stat aldrig har været – som f.eks. Kizildag. For et syns skyld har russerne bombet IS i hovedbyen Raqqa en enkelt gang eller to, men ellers har de hældt missiler i hovedet på oprørsstyrker, der er umiddelbare trusler mod al-Assad-regimet. Ikke for den tyrkiske diktators indolent brune øjnes skyld, men – som det fremgik af Vibeke Sperlings analyse her i avisen tirsdag – for at sikre tilstedeværelse.
Flådebasen i Tartus og adgangen til det østlige Middelhav. Ifølge den tyrkiske tænketank, Edam, der er specialiseret i NATO-anliggender, er russernes hensigt endvidere at etablere flybaser i en al Assad-kontrolleret stat – eller ministat.
Men hvad der især bekymrer Ankara er russernes venskabelige relationer til kurderne – de syriske kurdere i det PKK-allierede parti, PYD, der også er allieret med USA og uforstyrret har dannet autonome enklaver syd for den tyrkiske grænse, og som reelt, om ikke formelt, er i alliance med al-Assad. Således har PYD-lederen Saleh Muslim erklæret, at »hvis Assad-regimet kollapser på grund af salafisterne (læs: IS), vil det være en katastrofe.«
Men også kurderne i det autonome nordirakiske KRG (Kurdistans Regionale Regering), hidtil Tyrkiets eneste allierede mod syd, har hilst russisk engagement mod IS i Irak velkommen, og i forvejen taler russerne (oversat af iranske tolke!) med Haidar al-Abadis shiastyre i Bagdad, ligesom de to parter deler efterretninger om Islamisk Stats bevægelser – til nogen irritation for amerikanerne, der også deler efterretninger med Bagdad om IS for at kunne gennemføre flyangreb.
Formelt er IS alle parters fjende. Men parterne har modstridende interesser, hvilket Putins hånlige stempling af Erdogan som ’terroristernes allierede’ med henvisning til tyrkernes tidligere tolerance over for IS understregede. Og med kun lunken støtte fra USA og NATO ligner Erdogan en taber. Måske skulle han besøge kirkegården i Polonez og lære af forgængernes fejltagelser.

