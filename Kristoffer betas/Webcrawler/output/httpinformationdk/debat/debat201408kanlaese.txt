Hvis du kan læse dette
Som barn kunne jeg ikke forestille mig noget mere skræmmende end at være lærer. Jeg vidste, hvor nådesløse vi var, og at jeg ville blive en af dem, der forlod lokalet tudende


Godt, lad os lave et eksperiment,&laquo; sagde vikaren. Vi gik i sjette klasse, det var i 1986 på Vibenshus Skole på Østerbro i København.&raquo;Hvem er imod atomkraft?&laquo;Det var let. Vi rakte alle sammen hånden i vejret. Så holdt vikaren et sindsoprivende og engageret lille foredrag om kulkraftens problematikker.&raquo;Atomkraft er et utrolig rent alternativ til kul. Hvem er nu imod atomkraft?&laquo;Alle nølede. Hvis bare man sikrede anlæggene, var det så ikke et bedre alternativ?&raquo;Stol aldrig på jeres egne skråsikre tro på, hvordan verden er indrettet,&laquo; tordnede vikaren. &raquo;Undersøg tingene. Diskuter dem. Bliv klogere.&laquo;Sådan husker jeg det. Det lærte mig noget om demokrati.Året efter havde vi en anden vikar, Anne, i dansk i tre måneder, fordi vores egen lærer var gået ned med stress, eller måske var det faktisk nogle hjerteproblemer. Vi elskede Anne. Hun lod os skrive fristil og historier, det var helt uhørt. En dag delte hun en stak blanke sedler ud og fik os til at skrive ned, hvem der var mest og mindst populær i klassen. Derefter samlede hun sedlerne sammen, kortlagde hele klassens sociale struktur og tegnede den op på tavlen. Det var så benhårdt. Jeg var i chok. Men jeg tror ikke, at det var hårdere end at gå rundt og være nederst i hierarkiet hver dag. Det var lidt som at fortælle om et mareridt, et traume eller et skelet, man har i skabet. Det bliver ikke værre af at komme frem i lyset. Tværtimod bliver det måske muligt at forholde sig til og tackle. Det lærte mig noget om sociale hierarkier, om spilleregler og anstændighed og tabuer.I 2. g. havde jeg valgt tysk, vores lærer hed Bente og præsenterede os for det ene strålende stykke litteratur efter det andet. Vi læste og oversatte og fortolkede og oplevede teksterne åbne sig for vores øjne. En dag var vi pludselig en hel håndfuld eller mere fra holdet, der ikke havde læst dagens kapitel i Homo Faber.Bente blev så vred. Og skuffet. Vi kunne ikke diskutere en tekst, vi ikke havde læst, undervisningen var ødelagt. Og det gik op for mig, at man kunne brænde for sit fag. At det kunne være vigtigt at læse Max Frisch og Stefan Zweig, og at man gik glip af noget, hvis ikke man gjorde sig umage. Det lærte mig noget om engagement. Det lærte mig noget om at læse og noget om at lære.Der var én ting, jeg vidste, at jeg ikke skulle være, da jeg var barn. Lærer. Begge mine forældre var lærere, de mødte hinanden på lilleskolen. Min far plejer at underholde med, at lærerne engang på et af de mange lærermøder om, hvordan skolen kunne blive bedre, efter timers diskussion konkluderede, at hvis skolen VIRKELIG skulle udvikle sig optimalt, skulle man afskaffe eleverne. Det var faktisk dem, der skabte alle problemerne. Og som barn kunne jeg ikke forestille mig noget mere skræmmende end at være lærer. Jeg havde Nynne i al for frisk erindring. Vikaren, der forlod klasselokalet grædende, og som vi aldrig så igen. Jeg vidste, hvor nådesløse vi var, og at jeg ville blive en af dem, der forlod lokalet tudende.Der skal noget til, før man stiller sig derop. Ikke bare fordi man risikerer at forlade lokalet tudende. Men fordi det er så vild en opgave, man tager på sig, når man træder ind i et klasselokale. Man påtager sig at lære børnene basale faglige færdigheder, men samtidig påtager man sig også at lære dem noget om, hvad fællesskab er, hvad det vil sige at brænde for noget, og om hvordan vi opfører os over for hinanden.At den opgave er så vigtig, er selvfølgelig ikke ensbetydende med, at alle lærere er gode lærere eller gør deres arbejde ordentligt. Jeg har mødt apatiske, ukvalificerede og arrogante lærere, der fik alt til at visne omkring sig. Men de har været få.&raquo;Hvis du kan læse dette &ndash; tak en lærer,&laquo; lød teksten på et klistermærke i bagruden af en bil, jeg så forleden.Jeg har én gang sagt tak. Jeg skrev et kort til Bente og prøvede at forklare, hvad hendes undervisning havde betydet. Hun skrev tilbage og nævnte i den forbindelse, at det var jeg den eneste, der nogensinde havde gjort. Én elev. I en livstid som lærer.Jeg vil forsøge at huske at sige tak, når jeg møder de gode lærere, dem, der skal være pejlemærker for mine børn igennem livet. Ligesom Anne og Bente og ham vikaren, der næsten fik mig til at gå ind for atomkraft.Julie Top-Nørgaard er pædagogstuderende og skribent.
