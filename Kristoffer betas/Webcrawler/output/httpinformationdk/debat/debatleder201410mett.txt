Mette Frederiksens valg
LEDER


 Ingen kan undre sig over, at Helle Thorning-Schmidt ønskede Mette Frederiksen som landets justitsminister. Mindre oplagt er det til gengæld, hvorfor Mette Frederiksen valgte at sige ja til Justitsministeriet.
Med gårsdagens ministerrokade synes det stedse mere klart, at et af den forestående valgkamps altoverskyggende temaer bliver: Flygtninge. Eller rettere: Hvordan Danmark undgår flygtninge.
Med Mette Frederiksen har Helle Thorning-Schmidt indsat sit partis vel nok stærkeste politiker i det ministerium, hvorfra den politik primært skal føres. Mette Frederiksen er klar i tanke og tale, og hun nyder tillid blandt kolleger såvel som vælgere. Det får hun brug for, når hun nu skal gå med hovedet forrest ind i den kamp, regeringen synes rede til at føre med de borgerlige partier om den strammeste udlændingepolitik.
Hvis de seneste dage kan tjene som vidnesbyrd om, hvad der venter i valgkampen, kan det kun blive en brutal og beskidt omgang.
Uden skelen til hverken internationale konventioner eller almindelig medmenneskelighed diskuteres i disse dage muligheden for at flyve flygtninge fra Danmark til afrikanske lande. Dansk Folkeparti kom med forslaget, der af Venstres ledelse kaldes »interessante tanker«.
Mette Frederiksen skal nu placere sit parti og regeringen i den rullende overbudspolitik, som tidligere på ugen fik ny hastighed af Helle Thorning-Schmidt selv. Det skete, da statsministeren i sin åbningstale i Folketinget bebudede et lovforslag, der skal afskære flygtninge fra blandt andet Syrien i at blive familiesammenført med deres børn og ægtefæller før tidligst efter et års ophold.
Som ny minister bliver det Mette Frederiksen, der skal forsvare og realisere det lovforslag.
Akkurat som det bliver hende, der ventes at svare igen med nye politiske tiltag, når den borgerlige opposition anført af Dansk Folkeparti efter al sandsynlighed vil drive flygtningepolitikken endnu længere ud på absurditetens overdrev. Intet tyder således på, at regeringen foreløbig kommer til at trække en streg i sandet for, hvor langt den agter at gå.
I sine første udtalelser som justitsminister betonede Mette Frederiksen den balance, der bliver afgørende for hende og regeringen. På den ene side har Danmark et medmenneskeligt ansvar til at hjælpe flygtninge, der kommer til Danmark, sagde hun. På den anden skal der findes en realisme i forhold til antallet af fordrevne, Danmark kan tage imod.
Men hvor går grænsen? Internt i regeringen accepteres stramningerne foreløbig, fordi Danmark »står i en helt ekstraordinær situation« med prognoser om i alt 20.000 flygtninge.
Spørgsmålet er, hvor langt de radikale kan være med. Alene denne uges stramninger gør ondt langt ind i den radikale folketingsgruppe og langt ude i det radikale bagland.
Hvis flygtningepolitikken gør ondt på de radikale, så slipper Mette Frederiksen nu ansvaret for sit eget partis politiske banesår: dagpengereformen.
Som beskæftigelsesminister har hun gang på gang forklaret nye løsninger, der skal hjælpe de tusindvis af ledige, der står til at miste dagpenge, men de færreste har endnu kunnet konstatere en reel effekt.
Helle Thorning-Schmidt har forsøgt at langtidsparkere sagen til den anden side af det næste folketingsvalg, og som ny beskæftigelsesminister skal Henrik Dam Kristensen primært sørge for at sige og gøre så lidt som muligt. Den egenskab viste han talent for i går på Amalienborg Slotsplads: »Nå vi kommer med en løsning, er det en rigtig god løsning. Og den løsning kommer på det rigtige tidspunkt,« sagde han
Tja, bom-bom, det kan man sige, men hvis man siger det, har man så egentlig sagt noget?
Efter den ottende ministerrokade og et politisk reformprojekt, vælgerne tilsyneladende for længst har vendt ryggen, er det vanskeligt at se, hvordan regeringen kan gøre sig håb om genvalg.
Men hvis det kommende folketingsvalg kommer til at handle om flygtninge- og udlændingepolitik, vil Mette Frederiksen være en klar styrkelse af en svag regering. Særligt hvis hun formår at skabe den balance mellem humanisme og realisme i udlændingepolitikken, som hun taler om om.

