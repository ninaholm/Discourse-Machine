Hvem slog feminisme-debatten ihjel?
De blå feminister var en parentes i ligestillingskampen – en del af en kampagne, der skulle mobilisere kvindelige vælgere for blå blok op til valget i 2011. Det var aldrig andet end et liberalistisk projekt, siger afgående Kvinfo-direktør Elisabeth Møller Jensen i en afskedssalut
Elisabeth Møller Jensen er født i 1946. Hun blev i 1990 direktør på Kvinfo – en stilling hun forlader 1. februar 2014 for at gå på pension. Her er hun fotograferet i havestuen hjemme i privaten.

Der er mange, der har udlagt teksten om Elisabeth Møller Jensen, Kvinfos afgående direktør. Og få, der som hende har taget skraldet i fuld offentlighed. Hun er blevet tillagt motiver og onde hensigter, men har – ifølge hendes kritikere – selv bedrevet motivforskning under bæltestedet hos andre.»Jeg har udløst en række skandaler, men hvis du ønsker forandringer, så deler du folk,« som hun siger.Information er troppet op på hendes adresse i Valby, hvor blæsten rusker. Meget passende som et symbol på den blæst, Elisabeth Møller Jensen har formået at sætte i gang med sine holdninger i tidens løb. Nu går hun af efter 24 år som direktør for Kvinfo, så hvordan udlægger hun selv teksten om kampen for ligestilling og sin egen rolle i den?Hun forlader en af de mest markante ligestillingsposter, mens opfattelsen af, at kønsdebatten er mere eller mindre død, breder sig. Ligestillingsdebatten blev ganske vist en profileringsrampe for nye ansigter som f.eks. borgerlige kvinder bag bloggen Damefrokosten, journalist Leny Malicinski og blogger på Berlingske Anne Sophia Hermansen. Men debatten blev så skinger, at folk begyndte at holde sig for ørene, eller som journalist Torben Steno konstaterede på landsdækkende tv, så havde kønsdebatten udviklet sig til et skrigekor med små 30-40 deltagere. Nogle meldte sig simpelthen ud. Kvinderne bag Damefrokosten, Lea Stentoft og Camilla–Dorthea Bundgaard, er ikke så aktive længere, og for nylig konstaterede Hermansen, at kønsdebatten virker afblæst.Men indtrykket af, at der skulle være nogen – herunder direktøren selv – i de forløbne år, der har slået feminismedebatten ihjel, deler Elisabeth Møller Jensen ikke.» Ligestillingsdebatten går i bølger. Det, tror jeg, er meget naturligt.«Bekymrende holdsningsskred– Er der overhovedet mere at komme efter, hvis debatten er nede i en bølgedal, de profilerede ligestillingstiltag fra regeringen er begravet, og kønsforskere konkluderer, at ligestillingskampen er sat år tilbage?»En ting er, hvad der sker på Christiansborg. Noget andet er, hvad der sker i familien og i samfundet. Der er en stor forandringsagenda hos unge mænd, og de er bærere af fremtidens ligestillingspolitik. At mændene deltager er jo en forudsætning for, at det overhovedet hænger sammen i familierne, så det stopper jo ikke hos politikerne. Umiddelbart efter at den øremærkede barsel var faldet, viste en måling, at to tredjedele af mændene var parate til øremærket barsel som rettighed til fædre. Den proces har fuld fart på i familierne,« siger Elisabeth Møller Jensen, mens hun sidder i sin sofa med en fem måneder gammel hvalp kravlende på skødet. Rødstrømpen, der blev kvindepolitisk bevidst på sit danskstudium på universitetet i 1970’erne, er blevet bedstemor. Og hun klæder sig som en moderne en af slagsen: Kort nederdel, nylonstrømper og læbestift. Og det er måske også Elisabeth Møller Jensens alder, der gør, at hun hellere vil se ligestillingskampens samtidshistorie i et større perspektiv og ikke kun hæfte sig ved den periode, hvor de såkaldte blå feminister meldte sig på banen. Der har altid eksisteret borgerlige feminister. Men det hårde angreb fra de ’nye’ blå er en parentes, mener Møller Jensen.– Handlede det ikke om, at du og statsinstitutionen Kvinfo havde monopol på debatten og ikke kunne lukke andre synspunkter ind?»Nej, det handlede om, at de borgerlige skulle mobilisere nogle kvinder til valgkampen i 2011. Allerede Anders Fogh Rasmussen havde et problem med kvinderne, fordi flere stemmer rødt end blåt. Derfor skulle der mobiliseres flere borgerlige kvinder under fanerne. En af måderne, man kunne gøre det på, var at stifte Damefrokosten – som ingen endnu har fundet ud af, hvem finansierer. Mens den borgerlige presse i form af Berlingske fulgte op med blogs, debatindlæg og kronikker fra kvinder med borgerlig observans. Det var en helt systematisk kampagne, hvor avisen altid sørgede for, at nogle bestemte fik det sidste ord. Og det er da helt legitimt. Men efter, de tabte valget, har det helt skiftet karakter. F.eks. er Damefrokosten nu bare et liberalt magasin, og det ligger ret stille.«– Men der var et hul i debatten, som blev udfyldt af nogle med andre holdninger. Havde du svært ved at håndtere det?»Kvinderne bag Damefrokosten skrev en kronik om ligestillingspolitik. Det vigtigste ligestillingspolitiske redskab var, at man skulle nedsætte topskatten. Det har jo intet med ligestilling at gøre. Men jeg hilser da velkomment, at de begynder at formulere sig omkring det. Så kan jeg bare sige, måske skulle I gå hjem og tænke jer lidt bedre om.«At de blå feminister er blevet stille, understreger ifølge Elisabeth Møller Jensen yderligere, at opgøret ikke handlede om ligestilling, men om et liberalt angreb på velfærdsstaten.– Er det ikke snarere sådan, at de borgerlige vandt ligestillingskampen, når alle de røde ligestillingstiltag er forsvundet fra regeringsgrundlaget?»Den øremærkede barsel er nu overladt til arbejdsmarkedets parter, og det kan være, de er bedre til at finde ud af det. Men udvik- lingen kommer som sagt. Kvinfo har aldrig gjort sig til et med, at man skulle forbyde købesex. Men jeg synes, at holdningsskredet og idealiseringen af prostitution er bekymrende, for jeg bryder mig ikke om prostitution.«ServerettenI 1990’erne ligestillingsdebat var der også ballade. Kvindeligt Selskab blev oprettet som støtteforening for Kvinfo og mobiliserede en masse kendte kvinder som Ritt Bjerregaard og andre kvindelige meningsdannere, institutionen skabte debat ved at servere champagne i Cirkusbygningen til Den Internationale Kvindedag, og Årets Pikhoved blev uddelt for første og sidste gang.– Hvad er forskellen på den gang og nu i debatten?»Før var det os, der havde serveretten. Sådan havde det stort set været i alle årene, og så var nogen, der havde fået nok. De ville ikke bare have serveretten, de ville også lukke os. Manfo blev jo oprettet for at nedlægge Kvinfo.«– Er feminisme ikke en lukket klub for dem, der er enige?»Man kunne da godt have været pæn og høflig og diskutere nogle af synspunkterne med Manfo. Men det handler jo ikke om ligestilling, det ville være fuldstændig naivt at tro.«På et tidspunkt ændrer Elisabeth Møller Jensen stil på Facebook, hvor debatten om speltkusser og kønskamp ellers kører på fuldt drøn, og »skruer ned for charmen«, som hun siger. Hun har moret sig offentligt over den anonyme blogger Bitterfissens angreb på en anden blogger, Anne Sophia Hermansen. Og hvis man spørger, om Elisabeth Møller Jensen har fortrudt noget og er blevet klogere, så er det et eksempel.»Der kom jeg til at dumme mig. Jeg kunne ikke skrive det som direktør for Kvinfo. Men grænserne mellem det offentlig og det private på Facebook skulle jeg lære.« (Elisabeth Møller Jensen skrev på Facebook, at bloggeren Bitterfissens personangreb på en anden blogger, Anne Sophia Hermansen, var morsomt: »Spørger mig selv, om jeg er et dårligt menneske, når jeg morer mig over Bitterfissen Bethanys blog? Bethany gør alt det, man ikke må: Går efter personen. Gør grin med folks navne. Sigter konsekvent under bæltestedet ...« Det blev af kritikere udlagt, som om en statslig støttet »feministisk« institution blåstemplede et perfidt personangreb,red.).– Kan man være for impulsiv i din position?»Jeg har en ret god intuition, men nogle gange skal den lige rundt om hovedet. Og det er svært at være spontan, når man taler på vegne af en institution, det kan jeg ikke anbefale.«I stedet henvender Elisabeth Møller Jensen sig indimellem mere uformelt til andre kvinder og mænd, der ytrer sig i ligestillingsdebatten, hvis hun synes, noget er rigtigt sagt eller godt skrevet.»Men det er nu ikke strategisk. Faktisk synes jeg, at Kvinfo har forsømt at række ud mod den nye generations kvinder. Vi gjorde det i 1990’erne med Kvindeligt Selskab, men vi kunne have gjort meget mere i de senere år. Men der har været meget arbejde med vores andre projekter.« En anden sag, der har været svær for Elisabeth Møller Jensen, er værdidebatten. I et interview med Politiken siger hun, at det er indvandrerkvindernes egen sag at frigøre sig.»Hvis jeg havde været klogere, ville jeg jo ikke have fremstillet det, som om det var deres egen sag. For det synes jeg ikke, det er. Jeg synes, værdidebatten var en belastning, og jeg kom til at sige, at jeg ikke ville spændes for højrefløjens vogn. Og det var dumt sagt, for jeg ville jo heller ikke spændes for venstrefløjens vogn.«Elisabeth Møller Jensen synes, at Kvinfo fandt et svar på kritikken af kvindebevægelsens manglende engagement i indvandrerkvinders ligestilling. Det sker i form af det såkaldte Mentornetværk, hvor indvandrerkvinder kobles med en mentor.Ikke bare om kvinder»Det er jo et solidaritetsprojekt. Det, jeg ikke kunne finde ud af sige, det viste vi i praksis i det ligeværdige møde, som mentornetværket er. Det er mentees ønsker, der sætter dagordenen for mentor, som så også bliver klogere. Det kan ikke være dansk, hvid feminisme, der definerer, hvad der er rigtig og forkert.«Kvinfos støtter har talt om, at Kvinfo og Elisabeth Møller Jensen er blevet »dæmoniseret.«Og tidligere har Møller Jensen sagt, at Kvinfo for en skare tæt på Liberal Alliance var blevet, hvad Institut for Menneskerettigheder var for Dansk Folkeparti. Men det er ironisk nok i kraft af den borgerlige regering og Dansk Folkepartis værdikamp på ligestillingsområdet, at Kvinfo vokser sig stor i budget og arbejdsopgaver i 00’erne. Der sker gennem Mentornetværket og institutionens Mellemøst- og Nordafrika-projekter for at fremme ligestillingen i den arabiske verden.Så alt i alt er ligestillingskampen i årene under Elisabeth Møller Jensen kommet til at handle om andet end etniske danske middelklassekvinders rettigheder. Men det er ikke noget, Kvinfo og Elisabeth Møller Jensen er blevet presset til, siger hun. Sådan har det altid været.»Feminisme er jo meget større, end at det bare handler om kvinder. I 1970’erne var det f.eks. en del af en antiimperialistisk kamp. Det er i de perioder, hvor det forbinder sig med noget større end kvinder, at det rykker. Hvis alt handler om at stille kvinder lige præcis det samme sted som mændene, så sker der ikke ret meget. Det viste den franske kvinderetsforkæmper Olympe de Gouges, da hun skrev kvinder i den franske menneskerettighedserklæring i 1791. Hun tilføjede, at den vigtigste ytringsfrihed var, at kvinderne nu kunne fortælle, hvem der var far til deres uægte børn. Pointen er, at en og en ikke er to. Når man tilføjer kvinden, bliver det til noget helt tredje, og man sætter nye ting i spil f.eks. reproduktive og seksuelle rettigheder. Og så kan du ændre det hele,« siger Elisabeth Møller Jensen.
