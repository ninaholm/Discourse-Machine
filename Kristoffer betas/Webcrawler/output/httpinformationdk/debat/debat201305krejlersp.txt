Krejlerspillet om folkeskolen



 
	Asger Baunsbaks kloge pointe i kronikken 24, maj er, at teknokraterne udformer den nye folkeskole. Det er de universitetsuddannede administratorer, der ingen personlig erfaring har med folkeskolen, med børn eller med undervisning. Derfor er der et kæmpebehov for at få opbygget en ny og skolerelevant kompetence i Undervisningsministeriet, og på den måde få skabt muligheden for en dialog mellem centraladministration og de ansvarlige i kommunerne. Og videre: Der er brug for at inddrage befolkningen i udformningen af den nye skole. Der er behov for en kommission for folkeskolen.

	Baunsbak har fuldstændig ret. Hertil kommer, hvad der er næsten lige så katastrofalt, at folkeskolens fremtid i disse dage og uger kan blive afgjort i et slags politisk krejlerspil, hvor udsigt til at score politiske point tilsyneladende prioriteres højere end en saglig vurdering og forståelse af, hvad udfordringen egentlig er for folkeskolen. Den handler om at indkredse en ny faglighed. Det vil sige at definere, hvad der skal være grundlaget i skolens formidling samt hvilke krav, der skal stilles til en ny tids lærer- og elevrolle. Det er en faglighed, der udover viden også omfatter personlige aspekter, det vil sige elevens involvering og stillingtagen.

	Man tager sig til hovedet

	Selve skolen som institution er altså til alvorlig revision. Det er udfordringen for den nye skole – en udfordring, der unægtelig sættes i relief af kravene i forhandlingerne fra Venstre, de konservative og Dansk Folkeparti. Et af dem er at give karakterer fra 4. klasse. Undskyld, men man tager sig nærmest til hovedet i afmagt over den afstand, der synes at være mellem det politiske niveau og dybden af den udfordring, vi står over for.

	Et forlig på det grundlag kan være katastrofalt for folkeskolen. Derfor er Baunsbaks forslag en overvejelse værd: Hast ikke reformen igennem, udsæt den og forbered den grundigt.

	 

Per Schultz Jørgensen, professor emeritus, dr.phil.

