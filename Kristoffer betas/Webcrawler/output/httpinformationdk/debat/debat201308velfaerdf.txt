Velfærd i fritiden
Vi skal arbejde mere, mener økonomer og politikere. For at bevare velfærden, forstås. Men de fleste synes, at fritid er et stort velfærdsgode, og ’for meget arbejde’ hører til top fem på listen over, hvad folk fortryder på dødslejet


 
	Tænketanken Kraka har regnet ud, at hvis danskerne går med til at skære en dag af deres årlige ferie, så øges arbejdsudbuddet med 10.000 personer, de offentlige finanser forbedres med to milliarder kroner og bruttonationalproduktet stiger med seks milliarder kroner årligt.

	Endnu bedre går det, hvis Danmark indfører amerikanske tilstande og helt opgiver retten til betalt ferie. Vipti, vapti, vupti – så stiger arbejdsudbuddet med hele 250.000 personer, de statslige finanser forbedres med 50 milliarder kroner og bruttonationalproduktet med 150 milliarder kroner.

	Så hvorfor ikke bare gå i gang når »en uges mindre ferie og afskaffelsen af to-tre overflødige helligdage kunne løse mange problemer for Danmark,« som professor Peter Nedergaard skriver på sin Facebookside?

	Det er der mindst fire gode grunde til:

	For det første glemmer økonomer alt det ulønnede arbejde. I internationale sammenligninger af arbejdstiden falder skandinaver og hollændere ud som dovne med under 35 timers gennemsnitlig arbejdstid, mens grækere er hyperflittige med godt 44 timer. Billedet ændrer sig imidlertid, når man inddrager beskæftigelsesfrekvensen. Lande med kort arbejdstid har høj beskæftigelsesfrekvens – Danmark eksempelvis 16-18 procent højere end Grækenland.

	Det handler om husmødre. I begyndelsen af 1960’erne, da arbejdstiden var 48 timer i Danmark, blev omkring 860.000 såkaldt hjemmegående husmødre forsørget af deres mand, som til gengæld kunne nøjes med at levere 29 minutters dagligt husarbejde. I dag er husmødre et barndomsminde, kvinders erhvervsfrekvens nærmer sig mænds, og mænds husarbejde er svulmet til to timer og 17 minutter om dagen.

	Selv om danske mænds ugentlige lønnede arbejdstid er faldet med 11 timer, betyder deres indsats på hjemmefronten, at deres samlede ugentlige arbejdstid kun er faldet lidt under to timer siden 1964.

	For det andet indfanger opgørelser over den formelle arbejdstid, ikke, at arbejdstiden i stadig flere jobfunktioner flyder ud over de kontraktlige 37 timer om uge, for arbejdet foregår i hovedet, eller på nettet – og begge steder er der adgang 24/7. Det er en væsentlig forklaring på, at stress og anden psykisk sygdom er en voksende årsag til sygemeldinger i Danmark.

	For det tredje har nationaløkonomer det fundamentale problem, at de kun regner med den velstand, der produceres i markedssammenhænge. Et brød bagt og solgt af bageren giver bonus på både bruttonationalprodukt og beskæftigelse, det samme gør en carport bygget af en tømrer, og et barn passet i en daginstitution. Derimod fanger økonomer ikke den velstand, der produceres uden for markedet: Hjemmelavet mad, gør-det-selv i hus og have, og alt det frivillige sociale arbejde.

	For det fjerde kan økonomer slet ikke opfange velfærden i den skønhed, der omgiver haveejerens knokleri, stoltheden over et vellykket selvbyggeri, glæden ved at have tid til sin familie og venner, fællesskabsfølelsen i Mødrehjælpens genbrugsbutik eller idrætsforeningen. Det er grunden til, at folk i almindelighed definerer velfærd helt anderledes end økonomerne.

	Økonomerne vil øge arbejdstiden, så samfundet får et større indkomstgrundlag til at finansiere velfærdsstaten. Velfærdsstatens ve og vel bliver altså brugt som argument mod det, som folk i generationer har opfattet som et velfærdsgode: fri tid, hvor de selv bestemmer gøremål og rytme. Det er da paradoksalt!

	En krølle på halen er top fem listen over, hvad døende oftest fortryder. Den findes i bogen Top Five Regrets of the Dying skrevet af en australsk hospice-sygeplejerske. Den mest almindelige fortrydelse lyder: »Gid, jeg havde haft mod til at være tro mod mig selv og ikke blot leve op til andres forventninger«. Den næste på listen lyder: »Jeg ville ønske, jeg ikke havde arbejdet så meget.« Denne kommentar har sygeplejersken hørt fra alle døende mænd, hun har plejet. De følte sig snydt for deres børns barndom, for samvær med deres elskede og deres venner.

	Økonomer er selvfølgelig gode til at regne, men velfærd og livets mening finder de ikke med en regnemaskine.

Pia Fris Laneth er forfatter, journalist, filminstruktør og fortæller

