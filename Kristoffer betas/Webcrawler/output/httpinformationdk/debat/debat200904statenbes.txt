Staten skal ikke bestemme, hvordan vi skal leve
Det er ikke rimeligt, at mindretallets sundhedsproblemer partout medføre restriktioner for det flertal, som godt kan nyde med måde


 Regeringen vil hæve danskernes lave middellevealder med tre år over de næste 10 år, og Forebyggelseskommissionen har barslet med sine anbefalinger. Fokus på forebyggelse er logisk. Usund kost, rygning, alkohol og for lidt motion er årsag til 40 pct. af alle sygdomme og tidlige dødsfald. Kronisk syge mennesker lægger beslag på mange ydelser i et trængt sundhedssystem. 
Sundheden er socialt skæv selv i et samfund som det danske, hvor skatten er høj og omfordelingen betragtelig. Informationskampagner er hørt af de ressourcestærke, men er ignoreret af de svagere stillede, hvis sundhed trænger til et løft. Dér opleves rådene som moralsk oprustning fra en frelst elite. 
Har man båret et familiemedlem på 50 år til graven, fordi han var storryger og fik kræft - har man set hans hustrus og børns fortvivlelse, får man lyst til at kræve forbud og tvang og flå cigaretten ud af munden på alle rygere på gaden; en Big Mother-impuls! 
En død forårsaget af tobak er ingen blid, æstetisk oplevelse - hverken for den syge eller familien. 
Selv rygning, hvor ingen udsættes for passiv røg, er ingen privat sag. Vi er et fællesskab, og når én skades på sundheden, breder sorg, konsekvenser og udgifter sig som ringe i vandet. 
Et balancepunkt
De mennesker, der tager let på folkesundhed, siger, at det gælder kvalitet frem for kvantitet; at lidt færre, men fede og sjove år foretrækkes frem for flere mere mådeholdne. De glemmer, at livsnyderne i de sidste år ofte har den glædesløse rolle som kronikere. 
Men standser man op, ser man farerne ved et Big Mother-samfund, som vil tvinge til sundhed og gøre det til en borgerpligt at leve i 100 år. Her vil 'Den Store Moder', i den bedste mening selvfølgelig, tage det personlige ansvar fra os, rive citronmåner og colaer ud af vores hænder, og hun vil kærligt - men bestemt - ekspedere os over i det totalitære, hvor dagens fedtfattige ret er social kontrol, adfærdsregulering, forbud, ekstra afgifter, opdeling i de rene og urene. 
Vi ender i et frelst og arbitrært samfund, hvor sensationer og letbenet videnskab bestemmer, at det, der er giftigt den ene dag, er frigivet den anden. Vejen til helvede er brolagt med gode intentioner, og forebyggelsesdiskussionen sætter vores 'Big Mother'-impuls på prøve. 
Det gælder om at balancere - men også acceptere - at intet endegyldigt svar findes. Verden er uperfekt, og mennesker styres af passioner og af gode og dårlige vaner. 
Personligt er jeg fristet til at neddrosle ideologisk omklamring og i stedet, nøgternt og kontant, lægge afgifter på det usunde og sænke momsen på det sunde. 
Men virker afgifter og differentieret moms? Højere afgifter giver mere grænsehandel, bilos ved de sønderjyske veje og hårde tider for vores detailhandel. Og hvad angår nedsat moms, er gulerødder og hvidkål i forvejen billigere end chips og piratos. 
Grænser for politik
Skal et mindretals problemer partout medføre restriktioner for det flertal, som godt kan nyde med måde? Er det rimeligt, at flertallet, som kan administrere frihed, påtvinges nye afgifter, fordi et mindretal ikke styrer sig? 
Nogle foreslår, at vi selv betaler for de sundhedsydelser, vi bruger. Det vil give incitament til gode vaner, når prisen for den enes usunde levevis ikke væltes over på den anden. Men regnestykket er ikke entydigt. Rygerne kan hævde, at de nok koster mere i sundhedsudgifter, men at de til gengæld ikke hæver pension og sociale ydelser så længe som sundhedsapostlene. 
Mit håb er, at vi ikke fortaber os i Forebyggelseskommissionens Big Mother-KRAM (kost, rygning, alkohol, motion), men også har øje for anden forebyggelse - nemlig det gode liv. Jeg tror, at har vi gode liv, får vi også lyst til at leve sundere: 
Sundhed er et arbejdsliv med et fint arbejdsmiljø uden mobning og med medbestemmelse. Sundhed er byer med rimelig ren luft og rent vand og uden infernalske støjgener. Sundhed er bygninger og parker med plads; i det hele taget byplanlægning og arkitektur med bevægelse tænkt ind. Sundhed er sportsmuligheder i fritiden og idræt i skoledagen. Sundhed er mad uden farlige tilsætningsstoffer. Sundhed er et attraktivt erhvervsklima. 
Undersøgelser viser, at de, der ekskluderes fra fællesskabet, er mere syge og dør tidligere end erhvervsaktive. Job er vigtige, også for folkesundheden.
I sidste instans kan ikke selv det mest sociale, fintmaskede samfund forhindre nogen i at gå i hundene, hvis de vil det. 
Der er grænser for politik. Men Big Mother kan skabe gode rammer og så trække sig. Resten er op til os selv og det personlige ansvar. 
Karsten Skawbo-Jensen er formand for Patientforeningen Danmark, formand for Landsforeningen mod Brystkræft og kandidat til EU-Parlamentet for de konservative

