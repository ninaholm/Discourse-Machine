Kan 2020-planerne løse de store udfordringer?
Det kommende folketingsvalg bliver et valg mellem forskellige økonomiske langtidsplaner. Men kan 2020  planerne løse de økonomiske udfordringer


 Den internationale økonomi tegner til lavvækst så langt øjet rækker. Og under lavvækst handler den centrale økonomiske udfordring om at stimulere økonomiens efterspørgselsside for at få beskæftigelsen op og arbejdsløsheden ned.
Regeringen har fremlagt 'Reformpakken 2020'. Målet er at forbedre de offentlige finanser med 47 mia. kr. i 2020. Udover besparelser i Genopretningsaftalen består hovedvirkemidlet i, at man gennem Dagpengereformen og Tilbagetrækningsreformen vil øge arbejdsudbuddet med i alt 135.000 personer.
I VK's plan antages dette omsat i øget beskæftigelse, takket være reformerne selv og 'konjunkturerne'. Problemet er imidlertid, at på grund af lavvækst vil der ikke være en øget efterspørgsel til dette udbud af arbejdskraft. Regeringen har ganske vist søsat en bolig og servicepakke, nedsættelse af selskabsskatten og seneste Holdbar vækst med øget renoveringsfradrag og lempelse af afgifter på huskøb.
Men ingen af disse tiltag vil have stor beskæftigelseseffekt. Ifølge regeringen er beskæftigelseseffekten af Holdbar Vækst i 2012 og 2013 højst 6-8.000 personer. Tilsammen kan vækstinitiativerne vurderes at give maksimalt 20.000 arbejdspladser mere.
VK's hul er meget stort
Af Reformpakken 2020's forøgelse af arbejdsudbuddet med 135.000 er der altså en manko på 115.000 personer, hvor det ikke er til at se, hvor beskæftigelsen skal komme fra?
VK leverer ikke selv arbejdspladserne og der ingen udsigt er til, at 'konjunkturerne' skaber dem. Alt i alt betyder det, at af planens budgetforbedringer på 47 mia. kr. er der et hul i finansieringen på op til 30 mia. kr. årligt. Hertil kommer usikkerhed om størrelsesordenen af udbetaling af efterlønsbidrag og seniorførtidspension, som kan belaste de offentlige finanser med 510 mia. yderligere.
VK har i en landsdækkende kampagne kritiseret oppositionens økonomiske plan for at indebære et årligt underskud på 39 mia. kr., hvilket i 2020 skulle indebære en statsgæld på 320 mia. kr. Men et sådant hul kan altså i høj grad risikere at optræde i regeringens egen plan. Det ligner at kaste sten i glashuset?
Oppositionens løsning
S-SF's plan Fair Løsning 2020 vil som regeringens forbedre de offentlige finanser med 47 mia. kr. i 2020. S-SF vil til forskel fra VK hæve skatten og øge midlerne til velfærd, men andre af virkemidlerne er beslægtede, idet øget arbejdsudbud også indgår i Rød plan. Hvor dette hos VK skaffes gennem dagpenge og tilbagetrækningsreformer, skal det hos S-SF ske gennem en times mere arbejde om ugen i gennemsnit.
Plane vil indhente op mod halvdelen af den tilsigtede forbedring gennem at forøge arbejdsudbuddet med 104.000 personer. Men også her er det centrale spørgsmål: Hvor skal beskæftigelsen komme fra? Her er dog den forskel fra Blå plan, at Fair Løsning 2020 ikke læner sig tilbage og venter på, at det skal komme af sig selv, men opererer med at skabe job og øge efterspørgslen efter arbejdskraft gennem fremrykning af offentlige og private investeringer samt navnlig gennem øget offentlige forbrug til velfærd. Endvidere vil S-SF også investere i opkvalificering af arbejdskraften og gennemføre en vækstreform.
I alt kan Fair Løsning i sig selv skønnes herigennem at skabe 50 60.000 flere arbejdspladser. Der er således også i Rød Plan en mankoi dette tilfælde på omkring 50.000 arbejdspladser, svarende til manglende op til 15 mia. kr.
Endvidere er der usikkerhed om visse af S-SF's skatteindtægter, hvilket kan koste yderligere op til fem mia. kr. Således kan der være et hul på 15 20 mia. kr. i Fair Løsning 2020. Hertil kommer, at S-SF også regner med en beskæftigelsesforøgelse på 46.000 personer fra konjunkturerne ligesom VK's plan.
Udebliver også disse, kan underskuddet vokse med omkring 10 mia. kr.
Der er således en ikke uvæsentlig usikkerhed om finansieringen af begge planer, om end usikkerheden tegner større i Blå Plan end i Rød Plan.
Fair Løsning tilbyder nok det relativt bedste udgangspunkt til at imødegå de økonomiske udfordringer, men vil have brug for en styrkelse af beskæftigelseseffekt og finansiering. Beskæftigelseseffekten ville blive bedre gennem yderligere jobskabelse af op til 25.000 arbejdspladser, som kan tilvejebringes gennem yderligere offentlige Investeringer og velfærdsforbedringer for omkring 15 mia. kr. Mens finansieringen af planen på sigt kan styrkes med op til 30 mia. kr. gennem, sanering af erhvervsstøtte, øgede miljø og klimaafgifter, ny mellemskat samt på sigt reform af ejendomsbeskatning.
Henrik Herløv Lund er økonom og cand.scient.adm.

