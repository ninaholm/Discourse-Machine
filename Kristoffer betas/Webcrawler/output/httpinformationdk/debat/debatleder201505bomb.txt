En bombe under Folkemødet
LEDER


 I Italien havde man fra 1988 til 2001 en såkaldt Commissione parlamentare d’inchiesta sul terrorismo in Italia e sulle cause della mancata individuazione dei responsabili delle stragi – en parlamentarisk undersøgelseskommission om terrorismen i Italien og årsagerne til den manglende identifikation af de ansvarlige for massakrerne. Den skulle belyse, hvorfor en række terrorangreb fra slutningen af 1960’erne til begyndelsen af 1980’erne forblev mere eller mindre uopklarede.
I akterne vedrørende bombeattentatet på banegården i Bologna den 2. august 1980, som kostede 85 tilfældige mennesker livet, bliver navnet Roberto Fiore nævnt mange gange. Fiore var blandt de 28 personer på den yderste højrefløj, som politiet ville arrestere, men han nåede at gemme sig i London, hvor han fik status som politisk flygtning – ifølge The Guardian som modydelse for samarbejde med den militære efterretningstjeneste, MI6. Da han 19 år senere vendte hjem, kunne de italienske domstole ikke længere tvinge ham til at vidne.
Det er ham, Danskernes Parti har inviteret til Folkemødet på Bornholm. Fiore skal deltage i en paneldebat med blandt andet en pensioneret græsk general, som nu er europaparlamentariker for partiet Gyldent Daggry, hvis ledelse er under anklage for at drive en slags paramilitær, stats-undergravende, voldelig organisation. Danmarks Politikfestival favner altså bredt i år og får ifølge Radio24syvs politiske redaktør »endelig lidt kant«.
Det interessante er dog ikke de holdninger til indvandring, EU, homoægteskaber, kristendom osv., som de udenlandske folkemødedeltagere vil fremføre, selv om de nok ligger et lille nøk til højre for den gængse tone. Det bemærkelsesværdige er, at de er bærere af en specifik erfaring med at påvirke det politiske liv ved brug af redskaber, der adskiller sig radikalt fra demokratiets logik. Det er voldskriminalitet som demokratiets obskøne bagside og i nogle tilfælde det, der i tillidsfulde danske ører kan lyde som en absurd selvmodsigelse: statsterrorisme.
Når man læser kommissionens referater vedrørende Fiore, står det klart, hvorfor det langvarige udvalgsarbejde løb ud i sandet og endte med hele 18 forskellige og indbyrdes modstridende referater. Et medlem af det nyfascistiske parti Alleanza Nazionale – mafiaadvokaten Enzo Fragalà, der i 2010 blev tæsket ihjel af ukendte gerningsmænd på gaden i Palermo – argumenterede energisk og vedholdende for, at Fiore ikke skulle høres. I dag er Fiore leder for et forholdsvis ubetydeligt parti på den yderste højrefløj, Forza Nuova, der kun samler stemmer blandt Mussolini-nostalgikere – ligesom Gyldent Daggry repræsenterer oberststyrets politiske efterkommere i Grækenland, hvor den økonomiske krise som bekendt har skabt en vis længsel efter orden.
Det afgørende er dog ikke den folkelige opbakning, men dialogen mellem de europæiske nyfascister og den sydeuropæiske nyfascismes historiske forbindelse til begrebet om den dobbelte stat: Der er en autoritær kerne i staten, som gennem praktisk indflydelse i sikkerhedsapparatet har mulighed for at legitimere indskrænkninger af borgernes personlige frihed og de facto at nedlægge veto mod demokratiske beslutninger, hævdede den tyskamerikanske politolog Hans Morgenthau.
Det er et indlysende paradoks, at Bornholms demokratiske festival må rumme sin egen modsætning i form af politiske bevægelser, der arbejder på at undergrave og svække det frie, åbne og pluralistiske samfund.
Men hvis man vil forstå den traumatiske langtidsvirkning, som de mange uopklarede terrorhandlinger i Italien, der ofte blev begået under falsk flag, har haft på den offentlige samtale i landet, kunne man jo forsøge at ’oversætte’ situationen til et tænkt eksempel med afsæt i nutidige danske forhold: Hvad ville der mon ske med debatten om f.eks. indvandring, overvågning og sikkerhed, hvis der sprang en bombe, og pilen straks pegede i retning af de såkaldte naziislamister, mens den hånd, som styrede disse halvmytiske skabninger, forblev skjult?
Det er den måde at føre politik på, Folkemødet »med visse forbehold« byder velkommen.

