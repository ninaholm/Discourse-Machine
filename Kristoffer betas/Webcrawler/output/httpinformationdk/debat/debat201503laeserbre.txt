Læserbreve



 Udemokratisk vetoret
Peter Arnborg, København
Den politiske aftale mellem EU-partierne om retsforbeholdet er interessant i forhold til Grundloven, EU, Folketinget og befolkningen.
Efter aftalen ophæves forbeholdet fuldstændigt udadtil i forhold til Grundlov og EU, da Folketinget fremover, selv uden yderligere folkeafstemninger, kan tilslutte sig yderligere EU-regulering.
I Folketinget er det demokratisk interessant, at hvert af aftalepartierne har vetoret i forhold til at tiltræde EU-regler, selv om der i tinget måtte være et flertal for at tilslutte sig. Altså kan det mest skeptiske parti blokere et flertals ret til beslutningstagen. Det er en tvivlsom lovmæssig binding af et kommende folketingsflertal.
Vi er ikke antisemitter
Jesper Juul Mikkelsen, aktivist i Racismefri By
Som en af arrangørerne bag den internationale antiracismedemonstration Flygtninge og muslimer er velkomne i dag den 21. marts, bliver jeg nødt til at svare på de beskyldninger om antisemitisme, som skribenten Leny Malacinski kommer med i sin kommentar »Der er forskel på jøder og muslimer« (den 19. marts.)
Vi har som arrangørkreds forsøgt at få en jødisk taler til demonstrationen, men uden held. Vi har som antiracistisk bevægelse været med til flere af de sympatitilkendegivelser over for det jødiske samfund, der har været efter terrorangrebet i København. Vores grundlæggende holdning er ikke, at racisme mod jøder er mindre forfærdelig, end den vi oplever mod muslimer eller flygtninge. Vi mener dog, at racismen mod flygtninge og muslimske medborgere er mere systematisk og mere voldsom, fordi den ofte kommer fra det officielle Danmark.
Den racisme, det jødiske samfund oplever, er også et problem. På lørdag demonstrerer vi derfor også for, at jøderne skal føle sig velkomne i det danske samfund. Ligesom herboende muslimer ikke skal drages til ansvar for, hvad grupper som IS laver af uhyrligheder, skal herboende jøder ikke drages til ansvar for Israels besættelse og overgreb i Palæstina. Derfor, kære jøder i Danmark, I er velkomne til demonstrationen på lørdag. Kun sammen med jeres muslimske brødre og søstre kan vi slå igen mod racisme og kæmpe for den solidaritet, vi har brug for.
Freelancejob skader dagpenge
Jørgen Borre Larsen, direktør Jobrådgivernes Brancheforening
Regeringens dagpengekommission skal komme med forslag til, hvordan dagpengesystemet kan gøres tidssvarende. Det er der en god grund til, for reglerne i dag afspejler ikke, hvordan det moderne arbejdsmarked fungerer. Det illustreres fint af Informations artikel »Freelance- og deleøkonomi udfordrer solidariteten« (den 18. marts.)
Nye fleksible relationer mellem lønmodtagere og arbejdsgivere har i de senere år vundet indpas. Mange virksomheder holder igen med traditionelle ansættelser på funktionærvilkår, og foretrækker ad hoc-medarbejdere, der kan tilknyttes, når behovet er der.
Som ledig har man derfor en mulighed for en midlertidig tilknytning til en virksomhed, enten i form af en kortvarig ansættelse som eksempelvis projektmedarbejder, freelancer eller vikar, eller som selvstændig erhvervsdrivende, der ikke får løn, men i stedet fakturerer sit honorar. Men det er desværre ikke altid en fordel for en dagpengemodtager at indgå i sådanne relationer. Det skyldes, at den ledige som følge af dagpengereglerne ofte risikerer at blive stillet ringere økonomisk, når samarbejdet med virksomheden ophører, og der skal beregnes en ny dagpengesats.
Er man ledig, kan de utraditionelle ansættelsesforhold imidlertid være en vej tilbage på arbejdsmarkedet og tilbage til ordinær ansættelse. Det giver erfaring, den ledige beholder tilknytningen til arbejdsmarkedet og får ny viden og de negative personlige følgevirkninger, der ofte kommer med ledighed, reduceres.
Jobrådgivernes Brancheforening anbefaler derfor, at dagpengereglerne indrettes således, at det ikke medfører et økonomisk tab at påtage sig et kortvarigt, midlertidigt arbejde.
Orkanen i Vanutu er vigtig
Lars H. Dideriksen, Hundested
Orkanen i Vanutu, der havde en styrke som orkanen Katrina, udløste kun en summarisk omtale på Informations forside. Når jeg erindrer, hvor meget Information og andre aviser skrev om Katrinas hærgen over New Orleans, undrer jeg mig over, hvorfor en naturkatastrofe, der tilsyneladende har været mere ødelæggende for den lille nation Vanuatu end Katrina var for New Orleans, ikke udløser reportager og artikler. Men det er jo nok, fordi det er langt væk og åbenbart er en lille og betydningsløs nation.
Betænk, at Vanuatus ledere i mere end 15 år har været på tæerne for at gøre opmærksom på, hvilken fare Stillehavsnationerne befinder sig i, efter at klimaændringerne begyndt at vise sig. Det ville være passende, at Information her gjorde en forskel.

