Libanons krise



 Politik i Libanon er ikke kun et libanesisk anliggende. Staten er svag, hvilket illustreres ved, at opklaringen af mordet på sunnilederen Rafik Hariri er overladt til FN, hvis særlige Hariri-tribunal ventes at tiltale det shi'itiske parti, Hizbollah, for meddelagtighed.
Problemet er, at Hizbollah, der med en so-fistikeret milits nyder støtte i  halvdelen af befolkningen, er Libanons stærkeste politiske kraft. Der kan ikke regeres udenom Hizbollah - men Hizbollah kan ikke regere alene uden risiko for, at Israel for sjette gang angribe Libanon.
Hizbollah beskylder - med nogen ret - FN-tribunalet for at være et vestligt redskab, og det pynter ikke på dets renommé, at det først sigtede Syrien for mordet, dernæst - da Syrien var kommet ind i varmen som følge af USA's problemer i Irak - nu sigter Hizbollah. Partiets leder, Hassan Nasrallah, har heller ikke pyntet  - han truer med at angribe sin egen stat militært, dersom den fortsat samarbejder med FN - hvad den fortsat gør.
Et kompromis var angiveligt skruet sammen af Syrien og Saudi-Arabien med Saad Hariris godkendelse, der kunne sikre en blød landing i konflikten, ved at Hariri tog afstand fra tribunalets 'politisering', men ikke nødvendigvis fra dets konklusion.
Så hvorfor faldt det på gulvet? Angiveligt - for vi ved det ikke - fordi USA sagde nej. Amerikanerne insisterer på at hænge Hizbollah op på mordet - også selv om et flertal af libaneserne i alle de 17 sekter helst ser et kompromis. For dem er stabilitet bedre end det under alle omstændigheder politisk plettede tribunal.
Men USA har brug for tribunal-kortet. Ikke af hensyn til retfærdigheden, men fordi det kan genforhandles i USA's strid med Iran om kontrollen over det iranske atom-program. Iran er som bekendt Hizbollahs tætte allierede.
Som sagt: Libanesisk politik er ikke kun et anliggende for libanesere. Og tilsyneladende end ikke for arabere.

