Pas nu på



 Optimismen ville ingen ende tage, da den grønne del af regeringsgrundlaget og navnene på de grønne ministre blev kendt mandag. Hjemlige ngo'er sagde 'tillykke' til Danmark med den ny regering, energisektorens organisationer glædede sig over nye mål og ny handlekraft, i Bruxelles talte EU's klimakommissær om et stærkt og positivt signal, og helt i Panama City, hvor alverdens klimaforhandlere på ny kæmper deres sisyfos-kamp for en global klima-aftale, spredte nyheden fra Danmark lys i mørket.
Og når man ser på regeringens konkrete mål og midler på klima- og energiområdet, er det vitterlig — med Svend Aukens ord — blevet svært at fastholde pessimismen. 40 pct. af de danske drivhusgasudledninger skal være væk i 2020. Halvdelen af elforbruget skal sikres med vind på samme tidspunkt. I 2035 skal hele el- og varmesektoren forsynes med vedvarende energi, og i 2050 er også transportsektoren drevet af grøn energi og Danmark dermed helt fossilfri.
Det er en grøn revolution, der nu er indvarslet, og det kan bringe Danmark i en enestående situation med en økonomi, der er langt mere robust, når oliepriserne for alvor begynder at stige, og kampen om de resterende fossile reserver spidser til. Og samtidig en situation, hvor erhvervslivet har skabt nye arbejdspladser ved at indrette sig på det globale marked for grøn teknologi, som uvægerligt tager over, hvor de gamle miljø- og klimabelastende teknologier har spillet fallit.
Men netop fordi det er en revolution, bliver det svært. Meget svært. »Det kan kun ske med fuldstændig fundamentale omstillinger,« som klimakommissær Connie Hedegaard sagde i går.
Energisektorens eksperter er enige om, at omstillingen er teknisk mulig. »Og selvfølgelig kan man nå det,« siger en af de mest erfarne, Hans Henrik Lindboe fra Ea Energianalyse, til Information.
Udfordringen er i første omgang økonomisk. Der skal måske investeres 100 milliarder kroner de kommende 10 år i energieffektivisering, vindmøller, biogas, solenergi, kollektiv transport, elbil- infrastruktur, intelligente elnet m.m. Det bliver en broget blanding af statslige og kommunale investeringer kombineret med virksomheders, energiselskabers og borgeres egne investeringer. Som påvist af bl.a. Klimakommissionen vil det i et samlet perspektiv blive en god forretning for Danmark, og visse investeringer — som i energibesparelser — kommer endog meget hurtigt hjem. Men pengene skal først op af lommerne, og det er helt afgørende, at regeringen dels finder de nødvendige midler til statens egne grønne investeringer, dels sikrer incitamenter, der sætter andre aktører i gang.
Ét instrument kan være den nye tilskudsordning til energirenovering i private boliger, et andet kan være skærpede energisparekrav til elselskaber, nybyggeri og nye produkter.
Men lige så vigtigt er det at sikre rimelige priser på den ny grønne energi. Bliver f.eks. vindmøllestrømmen for dyr, som tilfældet er med den ny Anholt havmøllepark, hvor DONG Energy får en markant overpris i forhold til omkostningerne, så avler det modstand mod vindkraften fra bl.a. store elkunder blandt virksomhederne.
En tredje side af økonomien i den store omstilling handler om på én gang at give økonomiske incitamenter til klimavenlig adfærd og statslige indtægtskilder til finansiering af omstillingen. Begge dele må blive centralt i den bebudede skattereform, hvor løfterne om markant sænket skat på arbejde og uændrede boligskatter i sig selv synes at gøre hævede grønne afgifter uomgængelige.
Ligesom Venstre har Dansk Erhverv, Dansk Industri og Landbrug & Fødevarer allerede hævet stemmerne mod nye grønne afgifter, og regeringen vil med sikkerhed møde modstand mod denne nyorientering af skatte- systemet og prisdannelsen fra dem, der forsvarer status quo. På dette som på andre punkter er det fuldstændig afgørende, at den fremsynede del af erhvervslivet træder i karakter. Ligesom DONG's Anders Eldrup på Informations debatmøde om 'Den store omstilling' gik i rette med Dansk Industri, der vil have lavere energiafgifter, må store visionære virksomheder som Grundfos, Danfoss, Novozymes, Rockwool, Vestas og Novo samt netværk som Rådet for Bæredygtig Erhvervsudvikling tage bladet fra munden og presse det mere tilbageskuende erhvervsliv til at se fremtiden i øjnene.
Sidste udfordring for regeringen er at få befolkningen med. Det er helt afgørende at sikre de nye grønne energisystemers lokale forankring og opbakning via større lokalt ejerskab til vindmøller, store solcelleanlæg etc. Lykkes det ikke, bliver dele af befolkningen gjort til aktivister imod en grøn revolution, der føles påtvunget ovenfra. Tilsvarende vigtigt er det, at den enkelte borger kommer til at se sig selv som del af omstillingen. Altså at nye vaner i energiforbrug, transport- adfærd og indkøb opleves som det meningsfulde, personlige bidrag til et fælles, fremtidsrettet projekt, som regeringen går i spidsen for. Det kan handle om at nytænke tidligere kampagner som 'Vor Fælles Fremtid', 'Agenda 21' og 'Ét ton mindre'. Og ikke mindst om at politiske ledere som Thorning-Schmidt, Søvndal og Vestager — og ikke kun deres grønne ministre — vedvarende er de visionære, synlige bærere af Den store omstilling.

