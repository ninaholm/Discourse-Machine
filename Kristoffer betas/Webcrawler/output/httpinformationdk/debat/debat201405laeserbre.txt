Læserbreve



 
	Nej til patent på planter

	Thomas Jazrawi, Miljøbevægelsen NOAH

	En række danske spidskandidater ved Europa-Parlamentsvalget argumenterede den 7. maj i Information for et ja ved folkeafstemningen om patentdomstolen. Forfatterne mener, at afstemningen ikke drejer sig om, hvad der kan patenteres, da der ikke bliver ændret i lovgrundlaget.

	Dette lovgrundlag tillader imidlertid i dag flere kontroversielle patenter, selv om man i indlægget kan læse det modsatte.

	Det burde en af forfatterne, Margrete Auken, kunne erindre. »Industrien skal ikke fortsat have lov at tage patent på naturen, som det allerede er sket med blandt andet visse typer tomater, meloner og broccoli,« sagde hun til fagbladet Ingeniøren i 2012.

	Europa-Parlamentet havde dengang gennem en resolution krævet et stop for patent på planter, som de mener strider mod lovgrundlaget og er til fare for vores fødevaresikkerhed. Men der er stadig ikke taget hånd om dette problem.

	Vi får flere patenter i Danmark ved et ja til patentdomstolen – også af den kontroversielle slags. Derfor er det ikke en patentdomstol, der er behov for, men et grundigt eftersyn af lovgrundlag og myndigheder.

	DF kun optaget af dyreetik

	Britta Thomsen, medlem af Europa-Parlamentet (S)

	For nylig kunne man på Facebook læse endnu en besynderlig politisk udmelding fra Morten Messerschmidt (DF).

	DF-spidskandidaten ønsker at fjerne EU-støtten til LGBT-organisationen ILGA, der kæmper for at sætte bøssers og lesbiskes rettigheder på dagsordenen i EU.

	Morten Messerschmidt mener ikke, EU skal blande sig i, om bøsser og lesbiske diskrimineres. EU skal også blande sig udenom, hvis EU-medlemslande overtræder de grundlæggende menneskerettigheder eller afskaffer kvinders ret til fri abort. Det må de enkelte EU-lande selv tage sig af, mener han.

	Nu kunne man måske få den tanke, at Morten Messerschmidt slet ikke ønsker EU-indblanding i noget som helst, men sådan forholder det sig ingenlunde. DF-spidskandidaten har således foreslået et EU-dyreværnspoliti, at EU skal kræve mærkning af halalslagtet kød, lovgive til fordel for herreløse hunde i Rumænien og sikre, at dyretransporter maksimalt varer tre timer.

	Jeg synes, det er trist, at vi er kommet så langt ud, at op mod en tredjedel af vælgerne ved EP-valget tilsyneladende overvejer at stemme på et parti, der i ramme alvor prioriterer dyr frem for mennesker.

	V og K-hykleri i børnechecksag

	Leif Donbæk, spidskandidat til Folketinget (SF)

	Både Lars Løkke Rasmussen (V)og Lars Barfoed (K) er uddannet cand.jur. fra Københavns Universitet og må formodes at have beskæftiget sig en del med EU-retten, siden de blev uddannet. Ligeledes har de begge altid været for EU.

	Derfor virker det hyklerisk, når de torsdag den 8. maj sammen med Enhedslisten bringer regeringen i mindretal på spørgsmålet om børnecheck til herboende arbejdstagere, der betaler skat i Danmark.

	Som alle ved, ville Danmark tabe enhver EU-retssag, skulle vi forsætte med at administrere efter de gældende regler.

	Hvis Lars Løkke Rasmussen og Lars Barfoed oprigtigt mener, at de vil lede danskerne, så burde de have røv nok i bukserne til at turde fortælle dem, at dette er en naturlig konsekvens af de valg, vi har truffet siden 1972. Derfor er det pinagtigt at overvære de to partiformænd prøve at løbe fra det hele i et forsøg på at kapre stemmer op til EP-valget.

	Forfejlet kritik af Cepos-analyse

	Henrik Christoffersen, forskningschef i Cepos

	Peter Allerup nedgør den 9. maj i sit indlæg om analyser af skolernes præstationer undersøgelser af skolernes indsats, som bl.a. Cepos har foretaget. Hvad Allerup ikke nævner er, at de analyser, som bliver lavet i Cepos, er udført ved hjælp af en statistisk model udviklet af Undervisningsministeriet. Tallene er også i hovedsagen beregnet af Undervisningsministeriet. Når Cepos i det hele taget beskæftiger sig med dette område, så er det bl.a., fordi Undervisningsministeriet af politiske grunde har indstillet deres publicering af tallene.

	Peter Allerup anfører i øvrigt, at analyserne i Cepos er baseret på PISA-data. Det er notorisk forkert. Men Allerup har ret så langt, at der findes en rig international forskningslitteratur med udgangspunkt i den slags statistiske analyser.

	Peter Allerups egentlige ærinde er at forkaste benchmarking-analyser, da han kræver, at alle forskelle mellem præstationer bliver forklaret, hvorefter der ikke er forskel på, hvor gode præstationer som leveres. Det er nonsens.

	I det hele taget er Peter Allerups indlæg skrevet som en lang hån af cand.polit’er. Nu har Allerup slettet sin egen uddannelse fra sit CV, men hvad er det lige for en uddannelse, han har taget?

