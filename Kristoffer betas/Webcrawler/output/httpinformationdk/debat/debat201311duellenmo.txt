Duellen: Ikke et modefænomen
Ledelse ved coaching sætter for stort fokus på den enkelte medarbejders ansvar og øger risikoen for stress, mener konsulent som beklager, at ledelsesfænomenet griber om sig


 
	Coaching er blevet et populært ledelsesværktøj. Lederen skal ikke længere bare fortælle medarbejderen, hvordan arbejdet skal udføres. Medarbejderen skal coaches til i højere grad selv at definere, hvordan han eller hun bedst arbejder. Direktør og konsulent i DISPUK Allan Holmgren, som beskæftiger sig med ledelse og personaleudvikling, er skeptisk over for udviklingen.

	»Vi kan se tendensen til, at der er flere og flere, der er sygemeldt med stress. Og stress hænger stensikkert sammen med, at man er for meget overladt til sig selv. Selvledelse bliver opfattet sådan, at så kan medarbejderne selv finde ud af det. Og jo mere man er overladt til sig selv, des mere belastet bliver man, og til sidst bliver man ude af sig selv og går ned med stress.«

– Kan det ikke også bare være et udtryk foromsorgsfuld ledelse og et ønske om, at medarbejderne skal arbejde på den måde, de finder bedst?

	»Jeg tror, at ledelserne rundt omkring er virkelig pressede. Jeg ser ikke ledelserne være mere omsorgsfulde. Generelt bliver kompleksiteten presset nedad fra politikerne og videre til direktionen, til cheferne, til mellemlederne. Ledere bliver jo fyret i dag rask væk.«

– Hvad siger den udvikling om den tid, vi lever i?

	»Det er jo en del af den neoliberale bølge. Mere og mere bliver overladt til den enkelte. Før i tiden var der en ledelse, der sagde, hvad du skulle gøre, og hvordan du skulle gøre det, og så kunne håndværkeren eller administrationsmedarbejderen sige ’fint, så gør jeg det. Jeg har mine færdigheder.’ Men i takt med, at medarbejderne er blevet højere uddannet, og mere overlades til den enkelte, har medarbejderen måske fået opfattelsen af, at han er Guds gave til menneskeheden, og at ingen skal bestemme over en. Man tager friheden på sig og vil ikke have, at lederen bestemmer. Men på den anden side risikerer man at blive overladt til sig selv. Så coachingen kommer i frihedens paradoks.«

– Vil udviklingen fortsætte, eller er coaching et ledelsesmæssigt modefænomen?

	»Jeg tror, den vil fortsætte. Men jeg tror også, der vil komme en reaktion mod hele det her neoliberale djøf-paradigme, som udelukkende fokuserer på bundlinje og økonomisk rationalitet. Jeg ser tegn i sol og måne på, at der er folk, der ønsker at styrke den faglige stolthed og ikke kun tænker økonomi og bundlinje. Men jeg tror altså, at det her coaching-halløj er kommet for at blive. Folk skal vænne sig til at have et mere nært forhold, et menneskeligt forhold og ikke bare et autoritetsforhold, til både deres medarbejdere og chefer.«

