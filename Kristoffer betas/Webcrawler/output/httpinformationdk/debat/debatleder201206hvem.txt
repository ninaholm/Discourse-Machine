Hvem tror på SF?



 LEDER – Regeringen har fået stort set alt igennem fra det oplæg til en skattereform, de lagde på forhandlingsbordet, og som fredag aften endte i en aftale med Venstre og Konservative. Helt præcist 21 ud af 24 elementer ifølge Berlingske. Venstre droppede selv 12 mærkesager og fik tre – ganske vist markante – igennem.
Alligevel har Fanden været løs i den SF’ske Laksegade lige siden: Medlemmer af landsledelsen, byrådsmedlemmer og MF’ere har raset mod aftalen, og medierne har bragt historier om udmeldelser og indmeldelser – det sidste i stor stil hos Enhedslisten.
Det er ikke umiddelbar klart, hvor dybt utilfredsheden stikker i SF. Mest prominent er partiets stående opposition, socialordfører Özlem Cekic, der på forårets turbulente landsmøde ikke kunne mønstre den store støtte i sit opgør med ledelsen om boligskat.
Det kan undre, at dette raseri ikke har set dagens lys før fredag. Kritikerne har haft siden den 29. maj, hvor regeringen fremlagde sit reformforslag, til at ytre deres mishag. Men de havde måske forestillet sig, at regeringspartierne ville rende så stærkt remmer og tøj kunne holde fra deres egne løsninger?
På denne måde får SF udstillet, at de har mere end svært ved at bære regeringsansvaret. Alt imens de løber lige lukt i den borgerlige fælde, som hed, at SF ikke skulle kunne genkende sig selv, efter de blå havde fået sat deres aftryk på skatteforliget. Det blev altså kun til tre elementer. SF’erne opfører sig om det var 10 pct., regeringen havde fået gennemført af deres skatteforslag, ikke omvendt.
Helt grotesk bliver det, når regeringen samtidig prøver at få det til at fremstå, som om Enhedslisten lyver, når de hævder, at man havde en aftale, der blot skulle underskrives. Med Johanne Schmidt-Nielsens fremlæggelse af sine fortrolige forhandlingsnoter i BT er indtrykket i stedet, at regeringen må benytte ufine metoder for at forsvare, at den valgte at få næsten hele sin politik igennem.

