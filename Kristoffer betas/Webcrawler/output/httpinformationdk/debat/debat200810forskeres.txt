Forskeres vildledende bioenergivisioner
Når forskere bidrager med information fra deres særlige forskningsområde er det under fagligt ansvar for sandhedsværdien af de oplysninger, de formidler


 I et læserbrev bragt under overskriften "Bioenergisk regnefejl" (23. september gjorde jeg opmærksom på en fejl i kronikken "Vi har masser af energi" (i Inf. 16. september) af forskningschef Vivian Kvist Johannsen, professor Claus Felby og lektor Henning Jørgensen, alle Københavns Universitet, om al den bioenergi, der vil kunne produceres i Danmark. De skriver bl.a., at hvis det kunne lykkes at få marin olieproduktion baseret på alger op i stor skala, så kunne man "forsyne hele Danmarks transportsektor med bæredygtig energi fra et areal på størrelse med Roskilde" (sic.) 
Fejlagtige oplysning
Det passer ikke. Som jeg skrev i mit læserbrev, ville det under de bedst tænkelige bioteknologiske og klimatiske omstændigheder kræve et marint dyrkningsareal på mindst ca. 900 kvadratkilometer. Dertil skal lægges det areal, som skal bruges til at fremstille den mængde brændstof, der skal bruges til dyrkning og indsamling af algerne, til olieudvindingen m.m. 
Jeg forventede, at kronikforfatterne straks ville besvare mit læserbrev med en korrektion af deres fejlagtige oplysning. Da der imidlertid ikke indløb nogen korrektion, spurgte jeg i en mail til Claus Felby, om de ville skrive en korrektion til Informations læsere. Claus Felby skriver i sit svar til mig:
"Estimaterne for hvor stor en mængde biofuels der kan produceres fra alger varierer fra ca. 40.000 til 300.000 liter/ha. Det sidstnævnte forudsætter en 100 pct. effektiv fotosyntese, hvilket ikke er realistisk. Men alt andet lige giver det et areal mellem ca. 200-1300 kvadratkilometer. Billedet som vi bruger med Roskilde og omegn, er et billede og ikke en eksakt arealangivelse. Formålet med det er at illustrere potentialet ifald det lykkes at tæmme algerne og kunne producere dem i stor skala. Personligt mener jeg dog, at der er et godt stykke vej, inden vi får løst den udfordring, men umuligt er det ikke."
Smyger udenom
I stedet for ærligt og redeligt at erkende, at det ikke passer, at man ville kunne "forsyne hele Danmarks transportsektor med bæredygtig energi fra et areal på størrelse med Roskilde", forsøger Claus Felby således at smyge sig udenom med en række indbyrdes modstridende udsagn.
Det er jo åbenbart, at den anden sætning i hans svar modsiger den første, idet den siger, at der ikke kan produceres 300.000 liter/ha, hvilket betyder, at estimaterne ikke strækker sig over det angivne interval. Den tredje sætning passer følgeligt heller ikke, ligegyldigt hvad der menes med "alt andet lige". I den fjerde sætning er "et areal på størrelse med Roskilde" blevet udvidet til "Roskilde og omegn". Dvs. at Roskildes omegn skal udgøre mere end 900 kvadratkilometer, når der regnes med 60.000 liter/ha, hvilket er højt sat. 'Billedet' er således en groft vildledende illustration af potentialet.
Når forskere bidrager til den populære formidling af information fra deres særlige forskningsområde er det under fagligt ansvar for sandhedsværdien af de oplysninger, de formidler. Her angående realistiske vurderinger af de teknologiske muligheder for produktion af biobrændsler og de dertil knyttede problemer. De må ikke - som i den her omtalte kronik - vildlede den klima- og energipolitiske debat med urealistisk opskruede bioenergivisioner. 
Klaus Illum er civilingeniør, lic. techn.

