Et skihop for ligestillingen
Livmoderen tåler ikke landingen. Sådan lød et af argumenterne for at holde kvinder væk fra skihop. Ekkoer af samme retorik høres stadig, og det skrøbelige underliv fortsætter med at begrænse kvinders frihed. Har vi glemt, at skridtbeskyttere kun fås til mænd?


 
	I dag sættes en milepæl i sportshistorien. Kvinderne får for første gang lov at brage ned ad skihopbakken ved et OL. Indtil nu er deres sport ellers mest blevet udkæmpet op ad bakke.

	»Det er ikke passende for kvinder fra et medicinsk synspunkt,« har det lydt fra toppen siden 1910’erne.

	Kvinder blev nægtet adgang til bakken med det argument, at de kunne blive sterile af hopperiet. Men citatet oven for er nu fra 2006 og blev udtalt af schweiziske Gian Kasper fra Den Internationale Olympiske Komité.

	Hvor har vi hørt det før? Jo, der var de danske doktormænd, der op til 1900-tallet mente, at for lang skolegang med alt det blod flydende fra underliv til hoved var skadeligt for kvinder. Der var den saudiarabiske imam, der sidste år afviste kvindelige bilister med samme forklaring, og der var det danske flyvevåben, der indtil 1992 nægtede kvinder adgang til cockpittet i jagerflyene med henvisning til en ganske uvidenskabelig påstand om en sammenhæng mellem sterilitet og kraftig g-påvirkning. De eksempler kan vi grine af i dag, men så meget klogere er vi heller ikke blevet.

	Kvindelig skrøbelighed

	Livmoderens skrøbelighed bliver igen og igen brugt, direkte eller indirekte, som et biologisk argument for at sætte forbud og barriere op foran kvinderne. Aktuelle debatter om blandt andet prostitution, rugemoderskab og ægdonation gennemsyres af en forestilling om en særlig kvindelig skrøbelighed. En forestilling, der fastholder kvinder som uselvstændige ofre, der har brug for samfundets moderlige omsorg, thi de ved ikke selv, hvad de gør.

	Den robuste mand derimod, han kan klare sig selv. Forsvaret ville jo næppe forbyde mænd at køre kampvogn, fordi det pludselig viste sig, at de fik alarmerende dårlig sædkvalitet af bumpene. I prostitutionsdebatten er et af hovedargumenterne for et forbud, at kvinderne tager fysisk og psykisk skade af sexarbejdet.

	Hvis det er præmissen for at forbyde et helt erhverv, så ser det skidt ud for elitesport, modebranchen, Hollywood og rockmusik, der alle har dårlige arbejdsmiljøstatistikker og ikke så sjældent invaliderer deres aktørers sind og krop. Nej, der er noget særligt djævelsk ved kvinders kommercialisering af deres underliv.

	Den hellige livmoder

	Lad os for at kort øjeblik kigge på forholdet mellem køber og sælger i sexindustrien. Køberen har et seksuelt behov, som ikke kan dækkes ved et lørdagsbesøg på bodegaen. Måske ligger der en psykologisk lidelse som sexafhængighed bag, måske begrænser et handicap adgangen til det modsatte køn. Sælgeren udnytter køberens uforløste og måske skamfulde behov til egen økonomiske fordel. Var det ikke for sexdelen, var sexarbejderne ikke så forskellige fra værtshusejere og spiludbydere.

	Men nej, sexarbejderne er brændemærkede som forpinte ofre, hvis psyke krakelerer som porcelæn ved hver penetration. Og det er uanset, hvad sælgerne selv mener. Samfundet ved bedst. De mandlige købere bør komme i kachotten for sexmisbrug, hvis det står til forbudsjuntaen. Mænd sætter vi bag tremmer, kvinder slår vi ring om. Lommetyven er en slyngel, luderen er en stakkel.

	Rugemoderskab har samme kerne. Kvinden kan naturligvis ikke af egen fri vilje udleje sin livmoder, for det holder hun ikke til. I hvert fald ikke ifølge Etisk Råd. Tilsyneladende er det mere skadeligt at udruge et barn for en årsløn end at slide hud, sener og led i stykker på at sy jeans for 50 øre i timen. Det valg træffer vi for den indiske kvinde, det skal hun da ikke selv bøvle med.

	Det er som om, en hellig jomfruhinde stadig klistrer sig til kvindens kønsorganer. Mænd kan tjene tusindvis af kroner på at onanere ned i et bæger. Kvinder må hverken tjene penge på deres æg, livmoder eller seksualitet.

	Levn fra patriarkalismen

	Der er forskel på mænd og kvinder. Og der er også forskel på deres styrker. Der er sågar områder, hvor kønslig særbehandling i lovgivningen er nødvendig. Jeg er ikke ligestillingsfundamentalist. Pointen er bare, at uvidenskabelige påstande om en særlig sårbar kvindelighed aldrig må bruges til at presse restriktioner ned over hovederne på kvinderne.

	Det gælder også den anden vej rundt: Mænds indbildte robusthed må aldrig koste dem rettigheder. Forældre kan straffes for så meget som at lade en religiøs skalpel prikke til deres datters skamlæbe, men de må gerne hugge hele forhuden af deres søns tissemand. Det tager han jo ingen skade af.

	Jeg har en snerrende mistanke om, at det slet ikke handler om kvinders skrøbelighed, eller om sex for den sags skyld. Det er blot en bekvem undskyldning for enten at holde kvinder væk fra magten eller fastholde nogle af dem i en offerrolle, som vi andre kan bruge som social trædesten. Prostitution med kameraer og mere veltrimmede mænd (undskyld, min fordom) er for eksempel helt acceptabelt. Så kalder vi det bare porno i stedet.

	Jeg tror, nutidens myte om den skrøbelige kvindelighed er et levn fra patriarkalismens storhedstid. Dengang man troede, at holdt man ikke kvinderne væk fra uddannelse, politik og sport, så kom de bare og tog det hele. Derfor var det bedst at lade autoritative læger bilde dem ind, at de domæner kunne de slet ikke holde til at færdes i. Det er måske også grunden til, at netop skihopperne har holdt kvinderne væk i længst tid. De små spinkle mænd har jo ikke det store forspring til de norske og canadiske trunter med lavt tyngdepunkt. Som eliteskihoptræneren Paolo Bernadi sagde til New York Times i november 2013:

	»I dag er der måske ikke nogen anden sportsgren end skihop, hvor forskellen mellem kvinder og mænd er så lille på eliteniveau.«

	Nyd nu de kvindelige skihoppere i dag. De har kæmpet langt hårdere for at komme op på toppen af den iskolde, russiske bakke end deres mandlige kolleger.

Gunver Lystbæk Vestergård er videnskabsjournalist og erhvervs-ph.d.-studerende

