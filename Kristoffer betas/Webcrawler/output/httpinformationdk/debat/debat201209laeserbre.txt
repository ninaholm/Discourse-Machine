Læserbreve



 Primitiv retorik fra Auken
Hanne Melnik, SF Østerbro
Margrete Aukens temperament er igen løbet af med hende. Hen des fornuft står åbenbart på standby. At kalde Aage en ronkedor (26. september), fordi du ikke er enig med ham, er nedrig og primitiv retorik.
Det virker også som om Auken har fortrængt de store problemer og modsætninger i partiet, efter 2008, og ikke vil erkende, at tilslutningen til partiet siden 2010 er stærkt bekymrende. Intern kritik er prellet af, og derved får man mantraet’Er du ikke med os, så er du mod os.’
Jeg bedømmer Aages reflekterede standpunkter, som en stor gevinst for et SF i splid med sig selv og hvor evidens og erfaringer er fraværende i SF’s politikudøvelse. ’Kloge Aage’ satte ord på det hele.Tak for det.
SF’s mimoser
Thorkild Krejberg, Ballerup
SF’s folketingsgruppe har truffet den fornuftige beslutning, at man ikke må udtale sig negativt om den formandskandidat, man ikke støtter. Men når nogle medlemmer af gruppen benytter denne beslutning til at kritisere Steen Gade, fordi han i Information (26. september) forklarer sin holdning til formandsvalget, kan reaktionen kun kaldes mimoseagtig.
Det kan næppe komme som en overraskelse for nogen, at når man støtter en kandidat, er det fordi man stiller sig tvivlende over for modkandidatens politiske projekt. Det er ikke at udtale sig negativt. Der ligger jo ikke skyggen af personlig kritik af kandidatens gode vilje i sådanne selvfølgeligheder. Hvis mimoserne vil se eksempler på negativ personkritik, behøver de ikke at bevæge sig særlig langt væk.
Når deres venner i SF’s jantelovsfløj på Facebook omtaler Astrid Krag som Thor Mögers marionetdukke(i jantelovsuniverset har man svært ved at forestille sig, at en ung kvinde kan være en selvstændig politisk aktør) eller hånligt skriver, at hun endnu ikke er færdig med pottetræningen, så kan der være grund til at slå alarm. Men gør mimoserne det?
Nej, som mimoser altid har for skik, har de alt for travlt med at lede efter potentielle, næsten usynlige hår i suppen, som de kan blive fornærmede over.
Medicin er godt for nogle
Jesper van der Schaft, tidligere psykiatrisk patient, Åbyhøj
Tusind tak til Olga Runciman for hendes kronik i Information 27. september, hvor hun beskriver hvordan hun er kommet videre og ovenpå, efter hun blev dia-gnosticeret som skizofren.
Desværre har hun ret, at psykisk syge kan ende som kroniske patienter på grund af deres medicin. Desuden har hun også ret i, at mange psykisk syge får for meget medicin, og at nogle desværre dør af deres medicin. Men jeg vil alligevel påstå, at for nogle psykisk syge er det nødvendigt med antipsykotisk medicin m.m. for, at de kan have en nogenlunde hverdag.
Jeg har desværre set en del psykiske syge, som er blevet psykotiske og måtte tvangsindlægges som følge af nedtrapningen af antipsykotisk medicin, fordi de var til fare for sig selv og andre. Så for visse er det godt, at de er medicineret og kan sagtens leve et tåleligt liv som psykisk syg. For andre psykisk syge virker terapi meget bedre.
Dobbeltmoralen hersker i FN
Finn Gunst, Brønshøj
EU har for ikke så længe siden vedtaget at boykotte handelsaftaler med Iran. Man hævder, at Iran er ved at udvikle a-våben. EU boykotter ikke Israel, der som besættelses- og bosættermagt i forhold til Palæstina har haft a-våben i årevis, blandt andet dokumenteret af den forhenværende amerikaske præsident, Jimmy Carter.
Fra talerstolen på FN’s Generalforsamling er USA’s præsident Obama i disse dage stærkt kritisk overfor Iran – men lader Israel bryde alle FN-vedtagelser om fordømmelse af besættelserne. Der er iagttagere, der siger, at man ikke kan blive præsident i USA, medmindre man opnår støtte fra den stærke israelske lobby.Er det altså sandt, at nogen gerne må gå over for rødt – mens andre ikke må?
Fleksibilitet for frivillige
Niels Nygaard, formand for Danmarks Idræts-Forbund (DIF)
45 procent. af befolkningen har udført frivilligt arbejde inden for de seneste 12 måneder. Og 55 procent af de, der ikke udfører frivilligt arbejde i dag, vil gerne gøre det. Den positive nyhed kunne man forleden læse i Information. Alene i DIF-idrætten har vi 340.000 frivillige ledere, trænere og hjælpere. Deres indsats betyder, at danskerne har gode og billige tilbud om fysisk aktivitet.Kommunen er for langt de fleste idrætsforeninger den samarbejdspartner, der har størst indflydelse på de frivilliges vilkår.
Hvis kommunerne vil understøtte, at endnu flere udfører frivilligt arbejde er et godt startpunkt at se på, om samspillet mellem foreningsliv og kommune er tilstrækkelig fleksibelt. Vi, i DIF, har indgået aftaler om idrætsfrikommuneforsøg med fire kommuner for i fællesskab at afdække mulighederne for at gøre hverdagen nemmere for de frivillige – f.eks. ved at gøre det enklere at søge lokale- og aktivitetstilskud.
Lindring er ikke dødshjælp
Bodil Gyllembourg Lissau, sygeplejerske, Fredensborg
Under overskriften ’Min mor slog min far ihjel’ beskriver Pia Fris Laneth (PFL) 25. september sin fars død på sygehus. Som sygeplejerske, dog uden nogen forbindelse med det beskrevne, er jeg nødt til at reagere på en sådan misforståelse.
Det er positivt, at det for familien blev en god oplevelse, men trist, at de tror, de har været medvirkende til aktiv dødshjælp og derfor til noget ulovligt. Det PFL beskriver er palliation, dvs. primært smertelindring, af en patient. Det er ikke altid let at tyde om en patient har smerter og her kan plejepersonalet ofte få god hjælp af de pårørende. I mit arbejde med døende hverken kan eller må jeg give mere medicin, end det der er nødvendigt for at lindre. Hvis jeg skulle give en overdosis morfin, som PFL er inde på, ville det være mig, der besluttede, at nu kunne det være nok. Det ville jeg aldrig kunne forsvare etisk. Til gengæld skal jeg, i samarbejde med lægen, gøre alt for at lindre smerte, angst og uro, også selvom der er en vis risiko for at patienten dør af behandlingen. Den egentlige dødsårsag vil i øvrigt ofte kunne tilskrives en kombination af medicinen, mangel på mad og væske samt selve sygdommen, og er egentlig ikke så vigtig i denne sammenhæng.

