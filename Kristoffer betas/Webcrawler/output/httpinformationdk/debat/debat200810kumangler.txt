KU mangler grøn profil



 Københavns Universitets talskvinde, prorektor Lykke Friis, talte i P1 Morgen den 16. oktober om 'byrderne' for EU-landene ved at stille om fra kul og olie til vedvarende energi. Men hun tager fuldstændig fejl. Der er tværtimod meget store økonomiske og beskæftigelsesmæssige fordele ved at lade kullene og olien forblive i undergrunden foruden de miljømæssige. Den er et bedre og sikrere CO2-depot end visse energiselskabers drømme om at fortsætte med at brænde kul af og bagefter pumpe kultveilten ned i undergrunden. Der er da heller ikke forskningsmæssigt bevis for, at CCS-teknikken er sikker nok eller samfundsmæssigt set økonomisk. Så Lykke Friis går et politisk ærinde, når hun gør sig til talerør for dem, der taler om byrder ved at stille om til vedvarende energi og det er ikke godt for KU's troværdighed.
Arbejder oprigtigt
Også foromtalen af KU's store klimakonference i foråret 2009 viste et eksempel på at være forudindtaget på et politisk følsomt område. Emissionskvoter blev fremhævet som et af konferencens temaer, hvor erfaringerne viser, at kvotesystemet har spillet fallit. Det bekræfter sammendraget fra det Internationale Energi Agentur, IEA Summary: Deploying Renewables.
Kvoter er de store energiselskabers foretrukne løsning. De har oven i købet kunnet køre frihjul i årevis, fordi kvoterne er gratis for dem, medens andre skal betale. Men det er ikke kvoter men såkaldte feed-in tariffer, som er vejen frem. De fører til lavere elpriser og meget mere vedvarende energi, siger nu også IEA, som man ellers ikke har kunnet beskylde for at være specielt positiv overfor vedvarende energi. Men en ny erkendelse presser sig på, når det vindfattige Tyskland har 12 gange flere vindmøller end det vindrige kvoteland UK. Tyskland indførte feed-in tariffer i 1991 og har derigennem skabt over 300.000 nye arbejdspladser. 
Siden er 47 andre lande fulgt efter til stor gavn for solenergi- og vindmølleproducenterne.
Forhåbentlig arbejder KU oprigtigt for energimæssigt bæredygtige løsninger. Men så må bestræbelserne på at fremtræde som 'grøn' ikke i realiteten være partsindlæg, som belyst tidligere, for reaktionære interesser på energiområdet. Lad nogle progressive og visionære forskere tegne KU.

