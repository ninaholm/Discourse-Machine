Valget er overstået
Terningerne er kastet, og det politiske landskab for de næste fire år ligger fast. Skal vi så ikke love hinanden, at vi næste gang debatterer på et sagligt niveau i stedet for at opfinde alle mulige løsagtige historier om modstandere


 Henrik Nissen sagde det ganske rammende i tirsdagens udgave af Jyllands-Posten:
»Politikerne har så travlt med at hamre hinanden i hovedet med de andres fejl. De skændes som børn og afbryder hele tiden hinanden.«
Han arbejder til daglig som isoleringsmedarbejder, og han indrømmer, at hans interesse for politik »lider« under valgkampen.
Henrik Nissens oplevelse af valgkampen 2015 er ikke enestående. Ifølge Jyllands-Posten og analyseinstituttet Wilke mener otte ud af ti danskere, at tonen mellem politikerne i valgkampen ikke er præget af gensidig respekt.
Man behøver ikke lede længe for at bekræfte danskernes opfattelse. Den 11. juni satte tidligere undervisningsminister Tina Nedergaard (V) sig til tasterne og tweetede:
»Uanset hvad S hiver op af hatten, vil et nyt rødt flertal lempe udlændingepolitikken. Og det ved Thorning også godt.«
Med mindre Tina Nedergaard kan se ind i fremtiden, ved hun en uge før valgdagen intet om, hvordan styrkeforholdet i rød blok bliver, og hvilken politik der i så fald vil blive ført på udlændingeområdet. Men det eksempel er ikke det værste. Det mest grelle står Socialdemokraterne for.
Den 4. juni præsenterer Venstre partiets udspil på sundhedsområdet, og der går ikke mange minutter, før man kan læse om det på Socialdemokraternes facebookside:
»Den 18. juni står du over for et klart valg: Vil du have dankortet eller sygesikringskortet op af lommen, når du bliver syg? Socialdemokraterne siger helt tydeligt: Du skal ikke have penge med, når du går til lægen. Venstre har i dag fremlagt et sundhedsudspil, hvor man ikke afviser at indføre brugerbetaling på lægebesøg,« skriver det regeringsbærende parti.
Hvorfor skulle Venstre i partiets udspil skrive, at partiet ikke vil have brugerbetaling? Venstres Lars Løkke Rasmussen har allerede sammen med de tre øvrige, borgerlige partiledere for flere måneder siden i en kronik forsikret danskerne om, at der ikke kommer brugerbetaling på lægebesøg. Det kan blive nogle meget lange politiske udspil, hvis partierne fremover også skal skrive om alt det, de ikke vil.
Men det var ikke kun på Facebook, Socialdemokraterne fremturede den noget besynderlige kritik af Venstres udspil: »Der er nogle ting, der giver anledning til bekymring. For det første synes jeg, Venstre skulle have benyttet lejligheden til en gang for alle at fjerne usikkerheden om, hvorvidt vi skal til at betale penge, når vi går til lægen«, sagde sundhedsminister Nick Hækkerup (S) til Ritzau om en usikkerhed, Socialdemokraterne selv har skabt.
Både Helle Thorning-Schmidt og Lars Løkke Rasmussen har i valgkampen lovet, at reformkursen skal holdes for en ny regering, og Socialdemokraternes Bjarne Corydon har proklameret, at vi er nødt til at »udvide reformbegrebet«, så det ikke kun handler om at øge arbejdsudbuddet, når der skal laves ændringer af velfærdssamfundet. I de seneste fire år har det især været samfundets svageste, som med reformer af kontanthjælp og førtidspension har holdt for for at bidrage til fællesskabets bedste.
Nu er valget overstået, og reformkursen bliver holdt. Så kunne det være skønt for demokratiet, hvis de næste fire år blev brugt på at reformere debatkulturen mellem politikerne og deres partier, så næste valg til Folketinget handlede om sandheden om ens egen og andres politik.
Det er fattigt, når ens bedste svar på andres politik er en bevidst usandhed. Så hellere tage diskussionen af de politiske uenigheder om prioriteringen, når der nu rent faktisk er fremlagt konkret politik. Det bliver vælgerne klogere af. Det andet skaber kun politikerlede.
Casper Dall er leder af Informations Christiansborg-redaktion. 
Klummen er udtryk for skribentens egne holdninger.

