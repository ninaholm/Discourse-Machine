Vattenfall: Aktivister tager fejl
Aktivister fra gruppen 'Shut It Down' vil ved en aktion den 26. september stoppe produktionen på Amagerværket i protest mod den fortsatte brug af kulbrændsel. Information har givet begge parter ordet, og i denne uge svarer Amagerværkets ejere fra Vattenfall tilbage på aktivisternes anklager


 Vattenfalls svar
Kære 'Shut it Down'-aktivister.
»Miljøorganisationer og forskere har længe råbt vagt i gevær om farerne ved fortsat at fyre med kul, men intet er blevet gjort,« skriver I til os. Og den 26. september planlægger I at lukke produktionen på Amagerværket.
I kritiserer os for, at omlægningen væk fra fossile brændsler går for langsomt. Men det er lodret forkert at hævde, at intet er sket. Tværtimod er vi i fuld gang med en historisk omlægning af energiproduktionen. Det er Amagerværket et strålende bevis på. Lige nu er værket ved at blive bygget om, så det kan fyre med biobrændsler, f.eks. træflis og halm. Brændsler, som er CO2-neutrale, fordi træer og planter optager CO2 under væksten. Når biobrændselsanlægget kører, vil det betyde 400.000 ton mindre CO2 om året!
Vi kan desværre ikke med et enkelt knips med fingrene fjerne kul fra vores produktion. Der er endnu ikke et alternativ, der kan gøre os helt uafhængige af kul. Uanset hvor mange gange I gentager, at vedvarende energi kan løse alle problemer allerede i dag, så er det desværre ikke sandheden. Til gengæld kan vi arbejde hårdt for at nedbringe forbruget af kul og indføre vedvarende energi. Netop det er vi i fuld gang med. Vi opfører vindmøller, vi deltager aktivt i udviklingen af bølgekraft, vi optimerer vandkraften, og vi indfører biobrændsler på vores kraftværker. Vi samarbejder også med vores kunder om at spare på energien.
Som energiselskab er vi nødt til at forholde os til, at vi har en forpligtelse til at forsyne københavnerne med el og varme. Vi kan ikke bare lukke for produktionen - og overlade det til vind og vand at bestemme, om der skal være el og varme til forbrugerne. Altså vil der i mange år fremover stadig være brug for kul.
Kurven kan knækkes
Vi ønsker derfor at gøre brug af CCS-teknologien, der kan opsamle CO2 fra røgen og lagre den i undergrunden. Vi synes, det er uansvarligt ikke at introducere den metode, når den ligger lige for fødderne af os. Indtil vi har fundet alternativer til kul, er det en måde at spare atmosfæren for store mængder af CO2. CCS kan bygge bro ind i en fremtid, hvor der ikke længere er brug for kul.
Vi mener med andre ord, at alle metoder, der kan være med til at knække klimakurven, skal tages i brug. Det er forkert, når I skriver, at vi satser på CCS-teknologien i stedet for vedvarende energiløsninger. Der er ikke tale om enten vedvarende energi eller kul med CO2-opsamling. Alle brugbare teknologier skal gå hånd i hånd. Og det gode budskab er, at det kan lade sig gøre at knække klimakurven!
I anklager os for, at vi tænker på profit. Vi kunne vende det om og spørge: Hvem har I tænkt jer skulle betale for de store ændringer, der skal til for at redde klimaet? Det kræver investeringer i milliardklassen at omstille energiproduktionen, så den bliver CO2-neutral. Alene i Danmark har Vattenfall investeret omkring tre milliarder kr. i vindkraft og biomasse i de seneste 2-3 år.
Vi medvirker meget gerne i debatten om, hvordan vi kan bidrage til at knække den klimaudvikling, der bekymrer os alle. Men i forhold til den kritik, I rejser i læserbrevet, må vi i Vattenfall og på Amagerværket melde 'hus forbi'!
Kommunikationschef Marianne Reedtz Sparrevohn
Aktivisternes åbne brev
Kære Vattenfall.
Den 26. september lukker vi Amagerværket med civil ulydighed, fordi vi ikke kan acceptere Danmarks enorme kulforbrug. Kul er det mest klimaskadelige fossile brændsel og burde slet ikke blive brugt på danske kraftværker. Alligevel kommer mere end halvdelen af al danskproduceret elektricitet fra kul.
Hos Vattenfall argumenterer I med, at vi ikke kan komme uden om at bruge kul. Men det er simpelthen ikke rigtigt. Det er både realistisk og det eneste ansvarlige at udfase kul i Danmark. At melde andet ud er at fordreje debatten. Den eneste grund til, at der stadig fyres med kul, er, at det er billigt. Med EU's liberalisering af elmarkedet er det blevet muligt for virksomheder som Vattenfall at fortsætte med at smadre kloden, fordi det er lovligt at vælge den billigste produktionsform frem for den mest hensigtsmæssige. Det viser, at markedskræfterne ikke kan stoppe klimakatastrofen, fordi vækst og profit altid vil blive vægtet højere end miljø. En profitskabende virksomhed som Vattenfall vil derfor altid være en del af problemet og ikke en del af løsningen.
Vattenfalls hovedforsvar, for fortsat at fyre med kul er, at det er muligt, at gøre kulkraft grønt med CCS (Carbon Capture and Storage). CCS er en højst tvivlsom teknologi som, ud over de mange afledte miljøproblemer, allertidligst kan komme i brug i stor skala om 20-30 år. Til den tid skal vores CO2-udledning allerede være kraftigt reduceret, hvis vi skal afværge de værste klimaproblemer. Det er derfor dybt uansvarligt at sætte sin lid til et teknologisk luftkastel, der måske kan fungere engang i fremtiden og så ellers bare fortsætte business as usual, i stedet for at satse på de vedvarende energiteknologier, der allerede kan tages i brug i dag.
Kollektive løsninger
Vi er både fra regeringen og fra energiselskaberne blevet mødt med floskler om, at vi alle sammen er enige og arbejder mod det samme mål. Den åbenlyse konflikt, der eksisterer mellem hensynet til profit og hensynet til miljø, bliver nedtonet og gemt væk bag flotte ord. Det er vigtigt for os at sige fra over for dette spin og holde fast i, at der er en uløselig konflikt mellem vores ønske om en kulfri verden og markedets behov for vækst.
Befolkningen er i alt for lang tid blevet spist af med utilstrækkelige initiativer og kampagner, der skal få os alle sammen til at spare en smule på vores private CO2-udledning. Men CO2-udledningen er ikke et individuelt problem, og klimakatastrofen kan ikke løses ved, at vi skifter til sparepærer, når strømmen til de sparepærer stadig kommer fra kul. Der er brug for kollektive løsninger, og første skridt må være at stoppe brugen af kul.
Handling nu
Miljøorganisationer og forskere har længe råbt vagt i gevær om farerne ved fortsat at fyre med kul, men intet er blevet gjort. Med Shut It Down-aktionen den 26. september vil vi sætte handling bag ordene. Med ikke-voldelig civil ulydighed vil vi trænge ind på Amagerværket og lukke for produktionen. Behovet for handling er blevet så akut, at vi ser os nødsaget til at gribe til civil ulydighed. Selvom metoden er civil ulydighed, er det vigtigt at sikre, at alle kan deltage på egne præmisser: Man vælger selv, om man vil være en del af aktionen inde på værket eller demonstrationen uden for værket. Det vigtige for os er at sikre rummeligheden - vi ønsker at skabe en bred og folkelig aktion, der afspejler den store frustration og magtesløshed, der findes i befolkningen i dag. Af samme grund har vi valgt at være fuldstændigt åbne om vores aktion og planlægningen af den, så flere får mulighed for at deltage.
Vi håber med aktionen at starte den nødvendige debat om fremtidens energiproduktion. En debat, der har været nærmest ikke-eksisterende indtil nu. Energipolitik skal ikke overlades til markedet men baseres på demokratiske beslutninger, der vægter det fælles bedste over hensynet til profit. Klodens fremtid bør ikke sættes til salg til højestbydende.
Tannie Nyboe, talsmand for aktivistgruppen 'Shut it Down'

