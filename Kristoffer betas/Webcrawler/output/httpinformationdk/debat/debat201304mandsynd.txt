En mand, det er synd for
Det er skam fuldt ud muligt at nå at være både skarpretter og offer i en og samme uge. Det viser sidste uges oppiskede medieforløb om ’Blachman’ så tydeligt


 Kønsdebatten er uhjælpeligt bagud i USA. Mange kvinder går fortsat hjemme – uanset at den yngre generation af veluddannede kvinder stormer frem. Den såkaldte ’soccer mom’, som republikanske Sarah Palin udødeliggjorde og omdøbte i 2008 med sin replik om, at hun blot var en helt normal ’hockey mom’, der gerne ville være vicepræsident, findes også i stor stil; og hvis vi taler om politik, er der fortsat lang vej igen, før amerikanerne kan drømme om at komme bare i nærheden af ’danske tilstande’. Den intense debat om ’førstedamer’ og deres rolle er heller ikke noget, der ville give nogen mening hos os.
Men samtidig hersker der en politisk korrekthed i USA, som siger sparto til noget, vi kender. Man kan komme noget så grueligt galt af sted, hvis man som mandlig politiker bekræfter uligheden ved at opføre sig patroniserende, nedladende eller chauvinistisk over for en hvilken som helst kvinde. Det var en af de vigtigste læresætninger, som den daværende vicepræsidentkandidat Joe Biden fik indprentet, da han var i duel med Palin før valget i 2008. »Tal for guds skyld ikke ned til hende,« formanede hans rådgivere, og derfor endte Biden med at være blød som smør, og derfor endte den debat overraskende nok med, at Palin ifølge mange kommentatorer vandt – både fordi Biden ikke turde gå til hende, og fordi forventningen til hendes præstation var begrænset.
Til en vis grad er politisk korrekthed eller PC, som amerikanerne kalder det, en beskyttelse mod et samfund, der er mere barskt end det danske. Når virkeligheden er brutal, får sproget en bufferfunktion. Derfor har USA f.eks. også love mod ’hate-speech’ ikke bare mht. race og køn, men også når det gælder f.eks. etniske og seksuelle minoriteter, hvilket jeg skyder på, at et flertal af danskere vil betakke sig for.
Men netop på grund af denne grundlæggende kulturforskel fejlede jeg spektakulært, da jeg i sidste uge i en kreds af amerikanske kvinder blev bedt om at give en fem minutters tale om, hvad det mest omdiskuterede emne i den danske medieverden pt. er. Jeg kastede mig glad ud i kontroversen omkring tv-showet, Blachman.
Måske er termen »the dickless society« bare ikke mulig på engelsk? I hvert fald var alle målløse. Først troede de, det var en meget dårlig satire, en parodi på ’urmanden’. Dernæst kunne de ikke forstå, at nogen kvinder ville lægge krop til. Og endelig kunne de slet ikke fatte, at det var en »seriøs tv-kanal« og ikke en eller anden obskur, kabel-pornoting, der viste programmet. »I Rusland måske, men i Skandinavien?« lød det undrende. Det passede ikke med deres indtryk fra Forbrydelsen eller Borgen.
Jeg tegnede og fortalte, og imens bredte forvirringen sig. »Jamen ville det ikke have været sjovere, hvis mændene var nøgne,« spurgte en. »Det ville da være noget nyt.« »Nej, nej, nej,« svarede jeg. »Det handler om, at tv-værten, ham dér Blachman, føler sig fanget i et samfund, der enten har kastreret ham som mand, fordi kvinderne sidder på flæsket rent følelsesmæssigt, eller også pornoficerer ham som en parodi, som han ikke kan genkende sig selv i. Han søger noget mere usikkert, noget poesi, kvindekroppen som inspiration,« fremførte jeg – vældig loyalt synes jeg egentlig, da jeg selv har haft mine alvorlige betænkeligheder over for såvel programmet som forudsætningerne for det.
Lang pause …. »nå« sagde en af de midaldrende damer i selskabet så endelig. »Det lyder som en mand, som virkelig er på røven. Er det en udsendelse om terapi? Er hans kone gået fra ham? Er det fordi, han ikke får noget sex? Er det sådan noget Woody Allen noget?«
Det blev vi enige om, at det var. Og just som det var sket, surfede jeg lidt videre rundt på Facebook, hvor kommentarerne fortsat væltede ind fra danske venner. Stor var min forbavselse, da jeg nu kunne se, at det lige præcist var der, folkestemningen var på vej hen. En mandlig journalistven talte om klam mobning af den »blødende Blachman,« der var som et forsvarsløst offer i skolegården. Flere kvinder var enige og kaldte de mange kritiske reaktioner for »usmagelig lynchning i de sociale medier«. Så når denne klumme offentliggøres mandag tør jeg vædde min designertaske på, at diskursen er vendt: det er synd for Blachman. Fuldkommen lige som det endte med at være i sagen om Jørgen Leth og kokkens datter i sin tid. Og hvem skulle nu have troet, at vi var endt der? Måske tilrettelægger Torben Steno, der kan grine hele vejen hen til seertalsmålingen.
Annegrethe Rasmussen er udenrigskorrespondent og blogger på www.usanu.dk

