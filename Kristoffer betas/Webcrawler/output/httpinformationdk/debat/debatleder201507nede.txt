Nederlaget
LEDER


I skrivende stund er europæiske stats- og regeringschefer inde i den femte time i deres søndagsforhandlinger med Grækenland om en løsning på eurozonens dybe krise. De fem timer kommer efter fem måneders armlægninger med den i januar tiltrådte Syriza-regering, og de fem måneder er fulgt i kølvandet på fem års forhandlinger efter den første græske anmodning om hjælp i 2010.Uanset hvordan de aktuelle forhandlinger lander, er nederlaget en tragisk kendsgerning. Et nederlag for hele EU, som skaber grundlæggende usikkerhed om europrojektets sammenhængskraft. Efter millioner af investerede mandetimer siden 2010 har summen af politikere og teknokrater i Grækenland, eurozonelandene og trojkaen &ndash; dvs. EU-Kommissionen, ECB og IMF &ndash; ikke formået at løse det græske problem, men til gengæld skabt en europæisk legitimitets- og tillidskrise, som det bliver stedse sværere at øjne en løsning på.Den første fejl var ikke, at man i 2001 sagde ja til at optage Grækenland i eurozonen, vel vidende at statsgælden var for stor og landet præget af korruption og klientilisme. Detvaren fejl, men denførstefejl var, at man i 1999 skabte en monetær union efter opskriften one size fits all, uanset de enorme forskelle i økonomisk styrke og modenhed inden for unionen. Man fratog landene deres nationale finanspolitiske spillerum uden i stedet at etablere rammer for en fælles finanspolitik. Denne fejlkonstruktion har forfulgt unionen siden og nu sat Grækenland skakmat.Helt galt er det gået, fordi trojkaen siden 2010 har fulgt strategien med fortsat at yde lån til en bankerot nation, samtidig med at man med massive nedskæringskrav har spærret for, at nationen kunne skabe vækst og dermed bevæge sig bort fra bankerot og ud af sin gæld. Grækenlands BNP er faldet med 25 pct. i de fem år, man burde have tjent penge til gældsbetaling.I økonomkredse er det bredt erkendt, at man i stedet for de fortsatte lån til fallenten burde have afskrevet en betydelig del af gælden for at bringe Grækenland ud af den onde cirkel. Tragedien er, at kreditorerne står fast på den udsigtsløse nedskæringsdoktrin. Budskabet i aftes til den græske premierminister Tsipras var nådesløst: Kapituler eller skrid! Rejs hjem og gennemfør senest onsdag lovgivning om en række nye spare- og reformkrav, der går videre end dem, du allerede har ædt &ndash; og som det græske folk for resten har sagt nej til. Skaffer du parlamentets opbakning til det, stiller vi en omgang nye lån i udsigt. Men ingen egentlig gældseftergivelse.Kilder tæt på forhandlingerne sagde i aftes, at Tsipras udsattes for &raquo;omfattende mentalwaterboarding&laquo; for at overgive sig. Han foretrækker muligvis sparepakken frem for alternativet &ndash; at blive smidt ud af eurozonen &ndash; men pakken vil fastholde Grækenland i den umulige, perspektivløse situation at være sat under administration med enorm gæld og uden evne til at skabe vækst. Intet fremtidshåb, bare ydmygelse.Set fra den almindelige grækers side må det ligne rendyrket kreditorsadisme, og Tsipras kan næppe undgå at løbe ind i et politisk nederlag på det. Om det så bliver kommunisterne på den yderste venstrefløj, Gyldent Daggry på den ekstreme højrefløj eller begge, der høster gavn af det, vil tiden vise &ndash; skræmmende perspektiver tegner sig i Grækenland.Når det er kommet dertil, skyldes det en blanding af fantasteri hos teknokraterne i trojkaen, der synes helt uden føling med både det græske folks virkelighed og fundamental makroøkonomi, og så en dyb mistillid til den græske regering i en række kreditorlande med Tyskland og Finland som de mest aggressive.Tillidskløften er imidlertid bredere og dybere. Der er gravet en alvorlig grøft mellem på den ene side Tyskland og på den anden side Frankrig, Italien og andre sydeuropæiske lande, der er grundigt trætte af tyskernes hårdhændede dominans i eurozonen. Dertil er den folkelige opbakning i fare &ndash; allerede i efteråret 2014 gav 63 pct. af adspurgte europæere EU skylden for de økonomiske stramninger i Europa, og med den seneste udstilling af euroledernes manglende evne til at skabe løsninger er opbakningen til mere politisk integration formentlig skrumpet i mange lande.Grexit eller ej, eurozoneprojektet er kørt fast. Det er svært at se, hvad der kan bringe det tilbage på sporet.
