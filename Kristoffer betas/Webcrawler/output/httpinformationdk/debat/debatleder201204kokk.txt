Kokkens datter deja-vu



Så er den gal igen henne i Jørgen Leths sexliv. Og vi vil alle blande os – selv ministre.»Hvis Jørgen Leth tror, at hans forhold til en helt ung sort kvinde fra begge sider handler om en ’kærlighedsakt og lykke’, så er han for naiv,« skrev udviklingsminister Christian Friis Bach (R) i weekenden på sin Facebook-profil. En udmelding, som har skabt postyr omkring den 74-årige filminstruktørs aktuelle fotoudstilling Mit navn er Jørgen Leth.Et af fotografierne viser en intim situation mellem Jørgen Leth og en ung, mørk kvinde, som ligger nøgen på hans seng i the master bedroom på Haiti. Der er i situationen ikke tale om gensidig erotisk leg, men om afhængighed og udnyttelse. Det mener udviklingsminister – og nu også parforholdsekspert – Christian Friis Bach.Debatten har rullet i medierne henover weekenden og ligner et deja-vu af furoren om kokkens datter tilbage i 2005, hvor Leth blev udnævnt Danmarks Liderbasse no. 1.Det erotiske forhold til den haitianske koks 17-årige datter kostede Leth sin kommentatorstilling på TV 2 og tvang ham til at trække sig som dansk konsul i Haiti. Det var den konkrete ulovlighed, at kokkens datter ifølge haitiansk lov var mindreårig, som dengang kickstartede debatten.Denne gang har Christian Friis Bach startet kritikken på et langt mere vagt grundlag, nemlig en forestilling om at to elskere skal se ens ud for at kunne have fri sex sammen. Men hvis gensidig erotisk tiltrækning er forbeholdt to mennesker af samme socioøkonomiske rang, så havde skønheden og udyret da vist heller aldrig fået hinanden. Eller Vivian og Edward i Pretty Woman, hvor vi råt sluger præmissen om, at en sexarbejder og en kunde kan forelske sig.Der er ulige forhold, urimelige forhold og udnyttelse i hele verden. Også i Danmark. I stedet for at male fanden på væggen, hvor det er nemmest, skulle udviklingsministeren snarere bruge sine kræfter på at sikre kvinder en tilværelse, hvor de selv kan vælge, hvem de går i seng med.
