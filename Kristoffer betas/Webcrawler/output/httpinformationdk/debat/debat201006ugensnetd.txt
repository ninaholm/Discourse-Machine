Ugens netdebat: Israels angreb



 Tidligt mandag morgen bordede israelske tropper seks tyrkisk indregistrerede skibe med nødhjælp til Gaza i internationalt farvand i Middelhavet. Det resulterede i optøjer på flere af skibene, og mindst ni personer blev skudt og dræbt af de israelske tropper. Derudover var der et større antal sårede på begge sider.
Episoden har ført til massiv debat over hele verden, og talrige statsledere og udenrigsministre har udtalt kritik af Israels metoder.
Ifølge Lasse Ellegaards analyse, har et af de mest markante resultater af situationen været, at Israels traditionelle allierede har skærpet den kritiske tone over for staten. Det gælder både USA og Tyskland, der dog som vanlig har modereret deres udtalelser, men særligt megen skarp kritik fra et næsten samlet EU har vist, at Israel er mere isoleret end nogensinde, skriver Ellegaard. Den måske mest vidtrækkende konsekvens, er den skade, som forholdet mellem Tyrkiet og Israel har lidt, idet Tyrkiet har været betragtet som Israels eneste allierede i den muslimske verden.
Ifølge Martin Stolze er det bemærkelsesværdigt, at man fra israelsk side ikke har valgt en anden udvej til at opdrive skibet, »sende et par flådeskibe, anråbe kaptajnen, vædre, og om nødvendigt skyde varselsskud, tåregas og hvad man nu kan finde på. Alt det havde måske mødt kritik, men dog tålt dagens lys,« skriver han.
Johannes Aagaard gør opmærksom på, at det har vist det, at den tyrkiske nødhjælpsorganisation IHH er en af organisationerne bag de aktivistskibe, Mavi Marmara, der blev bordet af Israel. Han mener, at fartøjet angiveligt er chartret af IHH, og at det var det skib, hvor det kom til skyderier, da aktivister angreb de israelske kommandosoldater, som blev firet ned på skibsdækket.
Sven Karlsen mener, at det er ligegyldigt, at soldaterne bliver angrebet: »De har nemlig ingen ret til at være der, og dermed har de ombordværende al ret til at gå til modangreb,« anfører han og fortsætter: »Og selvfølgelig var folk ombord forberedt; helikoptere og store motorbåde er trods alt ikke lydløse!«
»Nu blev europæerne angrebet først ifølge maritim international lov,« skriver Martin Kaarup og fortsætter: »Dette er ganske ubestridt en falsk forudsætning for dækningen, at pirater fra Mellemøsten har lov til at borde skibe.« Han mener, at besætningsmedlemmerne ombord på de kaprede både havde al ret til at handle i nødværge.
Mads Kjærgård mener derimod, at det virker som om, at palæstinenserne har lavet et godt pr-stunt: »De sejler en flåde af våben til Gaza og skaber en konflikt, som straks i medierne bliver forvandlet til en Israelsk massakre på civile.«
Information bringer hver fredag på denne plads et uddrag af ugens mest interessante kommentarer fra debatten på information.dk

