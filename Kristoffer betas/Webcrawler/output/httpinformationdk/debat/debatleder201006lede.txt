LEDER: Bliv hos os, Seier!
Bliv hos os Seier Christensen! Du kan endnu nå at ombestemme dig, sådan var det heller ikke ment. Det nytter at kæmpe


 Liberal Alliances storsponsor og åndelige leder Lars Seier Christensen har besluttet sig. Om kort tid rykker han teltpælene op og flytter med sin familie til Schweiz. Seier Christensen, som også er direktør, medstifter og hovedaktionær i den stormombruste  Saxo Bank, begrunder sin flugt med, at alting ser så skidt ud i det socialistiske Danmark.
Helt trist bliver man på bankejerens vegne. Rigmanden er bekymret for den retning, Danmark er ved at tage økonomisk og politisk, siger han til Berlingske Business. Derfor ser han ingen anden udvej end skattelyet i alperne og et exit, hvor han smækker med hoveddøren til det  fædreland, som dog ikke har forhindret ham i at opbygge en betydelig formue og at udfolde sine ekstremt dyre vaner.
Partiformand i Liberal Aliance, Anders Samuelsen er også bedrøvet. Det er tegn på, at der er noget galt i Danmark, når en så driftig og betydningsfuld herre som Lars Seier Christensen ser sig tvunget til at tage flugten, mener Samuelsen. Det er samfundets skyld.
Ud over at være storsponsor af det liberale parti og netavisen 180 grader, er Seier Christenen ifølge Berlingske Tidende god for 2,7 milliarder kroner og en ivrig debattør. I en tårevædet leder citerer 180 grader fra et tidligere interview med guruen:
»Om 25-30 år - måske før - vil den 'danske model' være styrtet sammen, og vi vil leve i et benhårdt socialistisk diktatur. Folk som jeg selv vil sandsynligvis have mistet alt, i værste fald være blevet slået ihjel. Ikke af islamister, men af paniske socialister, der ser verden styrte sammen omkring dem - uden at forstå hvorfor det sker.«
Herfra skal blot lyde en grådkvalt appel: Bliv hos os Seier Christensen! Du kan endnu nå at ombestemme dig, sådan var det heller ikke ment. Det nytter at kæmpe.
Det kan godt være, at det lige nu ser lidt sort ud med Helle og Villy og topskatter. Men du må ikke stikke af. Danmark har brug for dig. Bliv hos os. 				    

