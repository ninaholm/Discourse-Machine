Lad os skabe den fleksible barndom
Mens arbejdslivet for længst er blevet fleksibelt for de fleste, er skoler og børnehaver fortsat organiseret som i industrisamfundets storhedstid. Det øger stressniveauet i børnefamilierne


 Fleksibilitet og work-life-balance er blevet normen i mange voksnes hverdag. Mange kan arbejde hjemme. Den ene dag arbejder man længe for den næste at bruge på familien. Mødetiden ligger ikke fast, og man kan få fri eller bytte vagter med kolleger. Folk holder ferie, når det passer ind i deres liv.
Hvorfor gælder det ikke vores børn? Institutioner åbner klokken syv og lukker klokken 17. Det er med til at skabe myldretidsproblematikken, for folk skal nå at aflevere deres børn, inden de kan møde på arbejde, og de skal nå at hente dem igen, inden institutionerne lukker. Trafikken går i stå, fordi vi er tvunget til at indrette vores hverdag efter institutionerne.
Samtidig er institutionerne lukket på samtlige helligdage, og hertil kommer et stigende antal lukkedage. Skolen holder seks ugers forudbestemt sommerferie – i praksis genindfører det industriferien for de forældre, der har skolebørn. Alle disse planlagte fridage betyder øget efterspørgsel på rejser og feriehuse og såkaldte rejsedage, som gør, at trafikken endnu engang går i stå.
Endelig har vi organiseret skolerne således, at alle nye skolebørn begynder på samme dato, selv om deres fødselsdage er spredt ud over hele året. Og da vi inddeler klasserne efter ungernes fødeår, skal et barn født den 1. januar begynde et år senere, end det barn, der er født dagen før. Der er selvfølgelig samtaler, der skal hindre, at børn begynder for tidligt, men det er sjældent, man hører om det modsatte.
A- og B-menneske familier
Stubbekøbing Skole har imødegået dette ved at indføre første skoledag tre gange om året. Oven i har skolen sikret, at børnene bliver mødt på det faglige niveau, de befinder sig på, ved at fjerne klassetrinnene i de nedre årgange og i stedet inddele børnene efter deres evner. Hvis vi tog denne tilgang et skridt videre og kiggede på børnenes og familiernes behov i stedet for at tage udgangspunkt i institutioner og skolers behov, kunne vi skabe et meget mere dynamisk samfund. Måske kunne man have en dansktime for mellemniveaubørn fra A-menneske-familier klokken syv og en tilsvarende time igen klokken 10 for dem, der har B-menneske-familier. Samme tiltag kunne tages for børn på andre niveauer og i andre fag. Et barns mødetid kan dermed svinge, alt efter hvad der passer for familien, og ikke hvad der passer skolen. Det ville nedbringe stress om morgenen (specielt for B-menneske familier som min egen) og derved skabe mere ro i familien til gavn for børnene.
Hvis man oven i begyndte at differentiere institutionerne, så man også havde institutioner tilpasset A- og B-mennesker, med dertilhørende forrykkede åbningstider, ville morgenstress blive endnu mindre. Myldretidstrafikken (og dermed spildtid) ville falde, og vi ville have mere overskud til at tage os af vores job og familie, fordi vi selv havde valgt, hvordan vores hverdag skulle skrues sammen. Vi må heller ikke glemme, at der er familier med enlige forældre, hvor forsørgeren f.eks. arbejder i butik. Med den ændrede lukkelov opstår der let problemer med pasningen. Et mere fleksibelt system vil være til stor gavn for denne type familier.
Det er oplagt at implementere disse forslag i storbyer som København, Aarhus og Odense. Umiddelbart er det svært at sige, om befolkningsgrundlaget er stort nok til også at gøre det i de små byer rundt om i landet, men erfaringerne fra de store byer vil kunne danne grundlag for den vurdering.
Når man nu alligevel er i gang, vil det være oplagt at kigge på de fastlagte ferier for også at øge fleksibiliteten her. Selvfølgelig vil der være emneuger og eksamener, der vil hindre 100 procents frihed, men sådan er det jo også på en arbejdsplads. Skolereformen er jo blevet lavet for at styrke elevernes kompetencer, og hvis man i stedet for at sende børnene i fritidshjem i halvdelen af sommerferien kunne sende dem i skole, ville de have mulighed for at styrke deres evner i endnu højere grad.
Rejseudgifterne vil falde, når man ikke er tvunget til at rejse på spidsbelastningstidspunkter. Folk vil kunne bruge deres tid mere hensigtsmæssigt, da de selv kan vælge, hvornår de vil holde ferie, og vi vil derved få et mere fleksibelt samfund, hvor folk selv kan bygge den tilværelse, de ønsker.
Hvorfor skal vi i 2014 trækkes med skoler og institutioner (og andre offentlige tilbud), som fungerer som i 1960’erne og 1970’erne? Industrisamfundet er passé. Det burde også afspejle sig i Institutionsdanmark. Lad os sætte gang i omlægningen.
Thomas V. S. Gyldborg er far til fire

