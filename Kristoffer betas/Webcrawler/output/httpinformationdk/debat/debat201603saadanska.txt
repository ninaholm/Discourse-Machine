Sådan skaber vi stabilitet i Syrien
Konflikten mellem Assad og oprørerne har trukket ud i fem år, ikke mindst på grund af USA’s (skjulte) forsøg på at vælte regeringen. Her er seks principper, som vil bringe krigen til ophør
’Arabere, tyrkere og iranere har levet side om side i årtusinder. Det er dem og ikke udefrakommende kræfter, der må føre an på vejen mod stabilitet i regionen,’ skriver dagens kronikør.


 I dag, fem år efter det syriske oprør brød ud, er landet den største humanitære katastrofe og det farligste geopolitiske brændpunkt i verden. Det syriske folk er fanget i et blodbad med flere end 400.000 døde og ti millioner drevet på flugt. Jihadistgrupper med støtte udefra hærger nådesløst gennem landet med den civile befolkning som mål for deres vold. Alle parter i konflikten – præsident Bashar al-Assads regime, oprørsstyrkerne og Islamisk Stat (IS) – har begået og begår fortsat alvorlige krigsforbrydelser.
Det er på høje tid at finde en løsning, og en sådan må tage udgangspunkt i en gennemsigtig og realistisk redegørelse for, hvad der forårsagede krigen til at begynde med.
Kronologien er som følger. I februar 2011 blev der, i sammenhæng med det regionale fænomen kaldet Det Arabiske Forår, afholdt fredelige protester i Syriens større byer. Assad-regimet reagerede skiftevis med voldelig undertrykkelse (herunder skud mod demonstranter) og tilbud om reformer. Volden eskalerede hurtigt. Assads modstandere anklagede regimet for at bruge uforholdsmæssig magt mod civile, mens regeringen pegede på dræbte soldater og betjente som bevis for, at der blandt demonstranterne befandt sig voldelige jihadister.
Læs også: Leder: Er der håb?
Det virker sandsynligt, at sunni-krigere, der var imod regimet, begyndte at strømme ind i Syrien fra nabolandene allerede fra marts eller april 2011. Mange øjenvidner beretter om udenlandske jihadister, der var involveret i voldelige overfald på politifolk (den slags beretninger er imidlertid vanskelige at understøtte, ikke mindst fem år senere).
Syrien-kendere har fremhævet, at Qatar begyndte at finansiere aktiviteter mod regimet inden for Syriens grænser og brugte den Doha-baserede nyhedsstation al-Jazeera til at puste til anti-Assad-holdninger verden over, omend den slags påstande ikke er særlig håndgribelige.
USA og landets regionale allierede forsøgte at skubbe Assad fra magten i foråret 2011 og regnede med, at han ville falde hurtigt ligesom Hosni Mubarak i Egypten eller Zine El Abidine Ben Ali i Tunesien. Man indførte strammere sanktioner på handel med regimet, og amerikanske medier flød over med anti-Assad propaganda. (Indtil da var Assad i amerikanske medier blevet regnet for en relativt godhjertet, omend autoritær, hersker, og den daværende udenrigsminister Hillary Clinton konstaterede så sent som i marts 2011, at mange i den amerikanske kongres anså Assad for at være en reformorienteret leder).
Krig pr. stedfortræder
Krigens egentlige begyndelse kan vi datere til den 18. august 2011, da præsident Barack Obama og Clinton erklærede, at »Assad skal ud«. Frem til da kunne volden fortsat inddæmmes. Det samlede dødstal inklusive både civile og krigere var måske oppe på omkring 2.900 (ifølge en opgørelse fra modstandere af regimet).
Efter august steg dødstallet markant. Det bliver somme tider hævdet, at USA på dette tidspunkt ikke viste tilstrækkelig handlekraft. Obamas politiske modstandere angriber ham generelt for at have gjort for lidt, ikke for meget. Men USA forsøgte faktisk at vælte Assad, omend primært i det skjulte og gennem allierede, især Saudi-Arabien og Tyrkiet (ingen af dem behøvede dog megen tilskyndelse for at blande sig). CIA og Saudi-Arabien koordinerede i hemmelighed deres handlinger.
Læs også: Diktator på afbud
Krigens kronologi er naturligvis ikke i sig selv en forklaring på noget. For at finde en sådan må vi undersøge hovedaktørernes motiver. Først og fremmest var krigen i Syrien en krig pr. stedfortræder, der primært involverede USA, Rusland, Saudi-Arabien, Tyrkiet og Iran. USA og dets allierede, Saudi-Arabien og Tyrkiet, startede krigen i 2011 for at vælte Assad-regimet.
USA-alliancen blev imødegået med stadig mere magt fra Rusland og Iran, hvis libanesiske stedfortræder, det væbnede Hizbollah, kæmpede på Assad-regeringens side.
USA’s interesser i at vælte Assads regime var ikke mindst landets afhængighed af iransk og russisk opbakning. Hvis man fjernede Assad – troede amerikanske sikkerhedsembedsmænd – kunne man svække Iran, undergrave Hizbollah og trænge Ruslands geopolitiske rækkevidde tilbage.
USA’s allierede, heriblandt Tyrkiet, Saudi-Arabien og Qatar, ønskede at erstatte Assads alavittiske regime med et sunni-domineret regime (alavitter en en aflægger af Shia-islam). Dette, mente de, ville også svække deres regionale konkurrent, Iran, og indskrænke shia-indflydelsen i Mellemøsten generelt.
Ved at tro, at Assad kunne væltes uden større problemer, stolede USA – ikke for første gang i historien – for meget på sin egen propaganda. Regimet havde arge modstandere, men også betydelig opbakning. Og, hvad der var endnu mere væsentligt, det havde magtfulde allierede, ikke mindst Iran og Rusland. Det var naivt at tro, at ingen af dem ville reagere.
Sandheden er en anden
Offentligheden bør kende til den CIA-anførte kamps beskidte tricks. USA og dets allierede oversvømmede Syrien med sunni-jihadister, på samme måde som USA havde oversvømmet Afghanistan med sunni-krigere (mujahedin) i 1980’erne – dem, der senere blev til al-Qaeda.
Saudi-Arabien, Tyrkiet, Qatar og USA har ofte støttet nogle af verdens mest voldelige jihadister i en kynisk fejlberegning af, at disse stedfortrædere ville gøre det beskidte arbejde og derpå lade sig skubbe til side.
Ifølge mainstreammedier i USA og Europa har den russiske militære intervention i Syrien været både forræderisk og ekspansiv. Sandheden er en anden. USA har ikke under FN-charteret ret til at organisere en alliance, finansiere lejemordere og smugle tungt artilleri ind i et andet land for at omstyrte dette lands regering. Her må Ruslands handlinger ses som reaktion snarere en aktion. Rusland handler ganske enkelt blot på amerikanske provokationer mod en allieret.
Seks principper
At bringe krigen til ophør kræver, at seks grundlæggende principper overholdes.
For det første må USA stoppe både sine skjulte og offentlige forsøg på at vælte Syriens regering.
For det andet bør FN’s Sikkerhedsråd implementere våbenhvilen og opfordre alle lande – heriblandt USA, Rusland, Saudi-Arabien, Tyrkiet, Qatar og Iran – til at indstille støtten til militær oprustning i landet.
For det tredje bør alle paramilitære aktiviteter indstilles, inklusive dem, der bliver udført af såkaldte ’moderate’ med opbakning fra USA.
For det fjerde bør USA og Rusland – og helt klart også FN’s Sikkerhedsråd – holde Syriens regering op på at afstå fra hævnaktioner mod regimets modstandere.
For det femte må en politisk forandring ske gradvist, og ved at alle parter udviser gensidig tillid frem for at afholde arbitrære, destabiliserende lynvalg.
Endelig skal golfstaterne, Tyrkiet og Iran presses til ansigt til ansigt at forhandle sig frem til et regionalt rammeværk, som kan sikre varig fred.
Arabere, tyrkere og iranere har levet side om side i årtusinder. Det er dem og ikke udefrakommende kræfter, der må føre an på vejen mod stabilitet i regionen.
Jeffrey D. Sachs er professor i bæredygtig udvikling og leder af Earth Institute ved Columbia University. Han er også særlig rådgiver for FN’s generalsekretær og har bl.a. skrevet bøgerne ’The End of Poverty’, ’Common Wealth’ samt ’The Age of Sustainable Development’. © Project Syndicate og Information Oversat af Nina Trige Andersen

