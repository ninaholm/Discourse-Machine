Vi, de arbejdsløse uden identitet og værdi
Vi står uden for fællesskabet. Vi dræner statskassen, forstår vi. Som udspekulerede sofapampere griner vi hele vejen til jobcentret og hjem igen med lommer, der bugner af lønmodtagernes hårdt tjente skattekroner


 Jeg er begyndt at tælle dagene nu. Før var det måneder og så uger, nu er det dage. I min mentale kalender sætter jeg et rødt kryds for hver dag jeg kommer tættere på kanten. Dagpengene udløb for en rum tid siden, og nu er det snart overgangsydelsernes tur. Så bliver jeg kontanthjælpsmodtager. Hvis jeg altså kan få kontanthjælp, fordi jeg for 13 år siden formastede mig til at købe en toværelses andelslejlighed i Københavns Nordvestkvarter. Den bor jeg i øvrigt stadig i, sammen med min kæreste og to børn. I det mindste har vi tag over hovedet.
Det er nu ikke, fordi jeg har haft røven plantet særlig solidt i sofaen. Jeg har både haft deltidsarbejde, været projektansat, haft indtil flere løntilskudsjob, et par virksomhedspraktikker, nogle skribentopgaver, og jeg har netværket, som gjaldt det livet. Men for systemets skarpe blik tæller det ikke, og nu ruster jeg mig til afgrunden. For at være arbejdsløs er at hage sig fast med neglene, lige dér på kanten. Det er at forsøge at holde fast i et flagrende selv, som bliver formet af og kastet rundt i en evig spiral af stigmatisering, skyld og skam.
Der knokles ellers fra politisk hold for at få det til at handle om noget andet. Især økonomi. Vi dræner statskassen, forstår vi. Som udspekulerede sofapampere griner vi hele vejen til jobcentret og hjem igen med lommer, der bugner af lønmodtagernes hårdt tjente skattekroner. Det duer ikke. Det skal kunne betale sig at arbejde.
Det er en effektiv strategi at få arbejdsløshed til at handle om økonomi. Ved at reducere arbejdsløse til et spørgsmål om kroner og ører lukkes øjne og ører for, hvad der reelt er den allerstørste omkostning ved at være arbejdsløs: tabet af identitet og værdi. At være arbejdsløs er et evigt ræs mod og med sig selv, der kræver afsindige mængder af hård hud og en decideret overlevelsesstrategi for i det mindste bare at kunne hage sig fast med neglene. Dér på kanten.
For vi har udviklet et samfund, der med stor succes har iværksat og opretholder en newspeak om det lønarbejdende menneske, som et, der har særlig værdi. Arbejdet er den primære identitetsmarkør. Det er det første, der spørges om til fester og hos frisøren. Det er det, der snakkes om til kaffeaftaler og komsammener. Som arbejdsløs står man uden for fællesskabet.
Selv har jeg alle de umiddelbare forudsætninger for at gøre modstand: Jeg har en lang videregående uddannelse, en akademisk middelklassebaggrund, et godt netværk og en familie, der bakker op. Men jeg kan ikke vriste mig fri.
Jeg kan ikke sidde til en fest eller middag og undgå den underlige lomme af luft og stilhed og flakkende blikke, der kommer, når jeg på det uundgåelige »hvad laver du så?«, siger, at jeg er arbejdsløs. Jeg kan ikke lukke ørerne og øjnene for nyheder om dagpengekommissioner og -reformer eller være ligeglad med politiske kampagner og tænke, at det ikke er mig, det handler om. Jeg kan ikke slippe for stigmatisering, eller at folk synes, jeg klynker. Jeg kan ikke undgå tabet af faglig og personlig selvtillid og -værd.
For den dér newspeak rammer os alle. Vi fodrer alle monsteret. Jeg gør det også selv. Og min familie og venner gør det, når de – på trods af velmenende ord og intentioner – stadig synes, at det er synd for mig, at jeg er arbejdsløs. Der er stadig en marginalisering.
Det er den største konsekvens af arbejdsløsheden. Det er ikke økonomien. Det er det sociale stigma og rollen som udstødt. Det er de omkalfatrende psykiske konsekvenser. Det er skæbnerne og menneskene og måden, vi taler og forholder os til hinanden på.
Af samme grund er den gennemtæskede parole om, at det skal kunne betale sig at arbejde så eklatant ude af trit med virkeligheden. Alle de arbejdsløse, jeg kender – inklusive mig selv – vil give deres højre arm for et job, uagtet løn. Skide være med de famøse 2.000 kroner. Omkostningerne ved ikke at arbejde er simpelthen for store. Glæden ved at have et arbejde er til at tage og føle på.
Mens jeg skriver dette, svømmer medier og newsfeeds over med kritik af Venstres kampagne for et ’moderne kontanthjælpsloft’. Jeg vejrer morgenluft og modstand. Lad os håbe, at det giver genlyd. Også på lang sigt, så neglene kan slippe grebet. Uden at vi falder i afgrunden.
Katrine Arnfred er cand.mag. og skribent.
Klummen er udtryk for skribentens egen holdning

