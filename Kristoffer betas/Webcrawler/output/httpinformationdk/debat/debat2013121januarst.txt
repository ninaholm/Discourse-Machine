Fra 1. januar er vi alle stærke
Med kontanthjælpsreformen triller vi ind en tid, hvor vi selvretfærdigt står med pisken i hånden og taktfast nikker til hinanden uden for alvor at fatte ironien i det mantra, vi gentager: ’Vi stiller kun krav til de, der kan selv. Og det kan alle!’
Den nye kontanthjælpsreform, der træder i kraft 1. januar, går væk fra den hidtidige opdeling i dem, der kan, og dem, der ikke kan finde et arbejde og forsørge sig selv. Man kan sige, at den udtrykker et positivt menneskesyn, men måske også, at der findes nogen, der ikke kan – eller har muligheden for det, og at det måske ikke er så positivt at se bort fra dem.

Da beskæftigelsesministeren på et pressemøde i foråret præsenterede kontanthjælpsreformen, lød den første sætning, at »dem, der kan, skal. Dem, der ikke kan, skal have bedre hjælp, end de får i dag.« Med disse ord ekkoede hun et credo, som står skrevet med store bogstaver henover den danske selvforståelse. Vi hjælper mennesker, der ikke kan selv, og møder kun resten med retfærdige krav.Grænsedragninger imellem de arbejdsløse, der er ’kunnende’ og de, der er mindre ’kunnende’ har i århundreder været bestemmende for den mildhed, hvormed staten har mødt sine arbejdsløse borgere. Allerede i de tidlige fattiglove opdeltes arbejdsløse i grupper af værdigt og uværdigt trængende, og særligt de uværdigt trængende måtte mødes med skrappe krav.De kunnende er imidlertid ikke naturgivent adskilt fra de ikke-kunnende. Mennesker er ikke født med en stregkode i panden, der kan aflæses, så man objektivt kan placere dem i én kategori frem for en anden. Politikken har brug for et maskineri, der arrangerer en virkelighed, som den kan handle på ved at trække linjer i sandet og bestemme, at nogle er kunnende, mens andre er mindre kunnende.I dag er det medarbejderen på jobcentret, der vurderer, om kontanthjælpsmodtageren er kunnende eller ikke-kunnende. Medarbejderen agerer dog ikke i et tomrum, men støtter sig til et lovgrundlag, metodebøger og prædefinerede kategorier, når den arbejdsløse skal kategoriseres. Disse metoder er, lyder den officielle fortælling, udviklet for borgerens skyld. For at sikre retssikkerhed. ’Vi kan ikke være tjent med, at borgeres sager behandles på én måde i Thisted og på en anden måde i Tølløse.’Ikke kun retssikkerhedDet maskineri, som bistår kategoriseringen af kontanthjælpsmodtagere, er blevet reformeret tre gange alene i løbet af de seneste 10 år. Hver gang er det sket under henvisning til, at man ønsker at styrke borgernes retssikkerhed. Et nobelt ærinde. Men under hurraråbene har kategoriseringsmaskineriet gradvist ændret form på måder, der ikke kan forklares ud fra ønsket om øget retssikkerhed alene.Nyliberale ideer om, at alle mennesker er kunnende, stærke og selvansvarlige, har langsomt kilet sig ind i kategoriserings-maskineriet og trin for trin søgt at udviske mulighederne for, at kontanthjælpsmodtagere kategoriseres som nogle, der reelt ikke kan, og som derfor har ret til ubetinget støtte. Et historisk tilbageblik kan vise denne udvikling.Da en vejledning i år 2000 for første gang fra centralt hold søgte at systematisere kategoriseringen af kontanthjælpsmodtagere, skete det igennem en opdeling af arbejdsløse i fem forskellige grupper, som beskrev fem forskellige typer af problemer: De, der kun havde arbejdsløshed som problem; de uafklarede; de marginaliserede; de socialt belastede og de helbredsmæssigt belastede. Arbejdsløse skulle således kategoriseres ved at blive forbundet til én ud af fem på forhånd definerede typer af problemer, der kaldte på fem forskellige typer af løsninger.I kølvandet på den borgerlige regerings store reform, Flere i arbejde, blev kategoriseringssystemet i 2004 grundlæggende forandret. Med reformen blev de fem problemkategorier til fem matchkategorier, hvor borgeren ikke blev vurderet ud fra sine problemer, men ud fra det øjeblikkelige match mellem borger og arbejdsmarked. Fokus skulle nu ikke længere være på problemer, men på ressourcer og muligheder for arbejdsmarkedsdeltagelse. Det blev understreget, at de fem grupper ikke var statiske, men udtryk for ’her og nu’-billeder, der hele tiden kunne forbedres. Snarere end ramt af forskellige typer af mere eller mindre tunge problemer, skulle kontanthjælpsmodtagere fra dette punkt kategoriseres som ressourcebærende væsener. Alle var aktive og på vej fremad imod arbejdsmarkedet.Socialrådgiveren som konsulentMed denne udvikling blev kategoriseringsmaskineriet inddraget i den værdikamp, som den borgerlige regering i 10 år førte for at ændre socialrådgiveres faglige tilgang til den arbejdsløse borger. Han eller hun, lød det, skal ikke mødes som én, der er ramt af problemer, men som en stærk og kompetent person med arbejdspotentiale. Det blev formuleret som et positivt menneskesyn, hvor den arbejdsløse skulle mødes med ordene »du kan!«Socialrådgiveren skulle ikke længere være en behandler, men en konsulent, som aktivt hjalp borgeren videre imod arbejdsmarkedet.I en særlig polemisk programerklæring hed det, at kulisserne til elendighedens teater – hvor borgere har excelleret i roller som mennesker med problemer – nu skulle brydes ned.Dette nyliberale syn på mennesket som et selvansvarligt, stærkt og kunnende væsen, trængte i 2004 ind i kategoriseringsmaskineriet og har siden, med gøgeungens flittighed, gradvist fortrængt ’problemer’, ’belastninger’ og lignende negative termer fra det officielle ordforråd, som kan benyttes til at kategorisere den arbejdsløse.Med 2010-reformen blev målgruppen for kategoriseringen udvidet til også at omfatte mennesker, hvoraf en stor del hidtil automatisk var blevet regnet som uarbejdsdygtige: Sygedagpengemodtagere, mennesker i revalidering og de, der var indstillet til en førtidspension.Med det positive menneskesyn blev denne udvidelse af målgruppen gennemført som et opgør med en forældet idé om, at kun bestemte grupper af mennesker har ret til at få deres potentiale forløst på arbejdsmarkedet. Der blev mindet om, at »helbredelse ofte går via arbejde.« De fem matchgrupper blev barberet ned til tre, og de sværeste arbejdsløse skulle ikke længere beskrives som »uden match med arbejdsmarkedet«, men blot som »midlertidigt passive.«Kærlige piskDen reform af kontanthjælpssystemet, som vi nu står overfor, forandrer nok engang kategoriseringen af arbejdsløse. Den må beskrives som det positive menneskesyns endelige triumf.Når reformen træder i kraft 1. januar 2014, kan kontanthjælpsmodtagere kun kategoriseres som ’parate’. Jobparate, uddannelsesparate eller aktivitetsparate.Det formuleres som et svar på centrumvenstre-politikeres sociale indignation: Ingen skal kunne kategoriseres som ’midlertidigt passive’, for alle mennesker skal »have mulighed for at blive en del af arbejdsfællesskabet og realisere det potentiale, som alle mennesker har.«Med den nye kontanthjælpsreform elimineres det ikke-kunnende ganske enkelt fra det reservoir af kategorier, som arbejdsløse forbindes til.Dermed sammenstøber kategoriseringsmaskineriet den virkelighed af arbejdsløse, som politikerne skal handle på. Fra nu af er alle mennesker kunnende væsner, som berettiget må mødes af krav.Det umiddelbart appellerende positive menneskesyn former på den måde en virkelighed af borgere, som ikke skal mødes med hjælp, men af den både billigere og mere håndfaste ’hjælp til selvhjælp’.Vi triller umærkeligt ind en tid, hvor vi selvretfærdigt står med pisken i hånden, og taktfast nikker til hinanden uden for alvor at fatte ironien i det mantra vi gentager: ’Vi stiller kun krav til de, der kan selv. Og det kan alle!’ Endestationen er den positive virkelighed af selvansvarlige borgere, som alle må puffes fremad med kærlige skub.Det kræver blot at øjnene, der ser, knibes sammen på den rette måde. Så dukker den op, denne virkelighed med stærke væsener, som alle er kunnende. Her må håndfaste midler tages i brug for at sikre aktivitet fra alle. Vi er jo Velfærdsdanmark.&nbsp;Mathias Herup Nielsen er ph.d.- stipendiat ved Institut for Statskundskab, AAU
