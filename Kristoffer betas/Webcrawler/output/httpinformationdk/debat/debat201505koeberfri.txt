’Vi køber os fri af det kapitalistiske marked’
Kampen mod kapitalismen vindes ikke med revolutioner, men ved at bekæmpe kapitalismen indefra og på dens egne præmisser, mener professor Thomas Højrup, der er formand for Thorupstrand Kystfiskerlaug
 I Thorup Strand køber fiskerne ifølge Thomas Højdrup naturen tilbage, men sælger ikke ud af den igen.


 Da regeringen i 2006 privatiserede fiskekvoterne, stod de små familieejede både langs Vestkysten til at blive ædt op af store rederier. Men ikke i Thorup Strand. Her satte de lokale fiskere sig op mod storkapitalen ved at opbygge et andelsorganiseret kvotelaug. Professor i etnologi Thomas Højrup er formand for Thorupstrand Kystfiskerlaug, og han er ikke i tvivl om, at fiskerfamilierne er i færd med at skabe et bæredygtigt alternativ til kapitalismen.
– Hvordan er lauget et udtryk for en frihedskamp mod kapitalismen?
»I 2005 besluttede den borgerlige regering og DF at privatisere Danmarks havfiskekvoter, som indtil da havde været fælleseje siden Knud den Hellige. Hver bådejer fik en kvote svarende til den procentdel, båden havde fanget de seneste tre år. Marx har præcist beskrevet det klassiske overgreb, som den oprindelige akkumulation. Det sker, når naturen kapitaliseres for første gang.
Da man privatiserede kvoterne, dannedes den oprindelige akkumulation af kapital på havet. De første to år steg prisen på ejendomsretten til at fange fisk med 1000 procent. Havet blev en ejendom, man kunne pantsætte og sælge. Det er sådan, kapital fungerer. De spekulative kapitalister købte kvoter, som var det værdipapirer, mens mange ældre fiskere, der havde part i en båd, sagde ‘hov, hvis vi kan sælge båden for en million, hvorfor så ikke komme ud af det nu?’ Og så gjorde de det. Det betød, at de unge ikke længere kunne begynde som fiskere. De skulle ud og leje kvoter af opkøberne og spekulanterne, de nye kvotebaroner.«
– Hvordan frigjorde I jer fra det kapitalistiske marked?
»Kort efter at kvoterne blev privatiseret, var halvdelen af bådene i Thorup Strand til salg. Nabo-fiskerlejet Lild Strands flåde blev solgt på en måned. Udfordringen var at spørge: Skal det her samfund overleve, eller skal det ikke? Vi valgte det første. Fra at have kæmpet imod, at man kunne købe og sælge kvoter, skulle vi lige pludselig til at købe lynhurtigt for at få hevet mest muligt ud af markedet, inden markedsprisen blev så høj, at det blev umuligt. Et år efter vi havde købt for 25 millioner, var kvoterne mere end 80 millioner værd, og folk udefra begyndte at sige: »I skal da sælge!« Men fiskerne sagde: »Det er jo papirpenge, de er ikke 80 millioner værd for os; De er vores fremtid.«
Køber naturen tilbage
– Men hvordan undgik I at ryge i investorernes vold?
»Grundtanken med lauget er, at der ikke må kunne komme spekulanter ind og blive medlemmer af lauget for at tappe en merværdi eller lave en fjendtlig overtagelse. Derfor skal du være registreret kystfisker på fuld tid for overhovedet at blive medlem. Jeg er formand for lauget, men jeg er ikke medlem, for jeg fisker ikke.«
– Men var jeres strategi for at ekspandere ikke lige så kapitalistisk og spekulativ som rederiernes?
»Kapitalisme er i øjeblikket den herskende økonomiske kultur, men der er mange andre økonomiske kulturer. Vores synspunkt er, at vi trækker ressourcer ud af det kapitalistiske marked og bruger dem til at udvikle fællesskabet.
Vi køber naturen tilbage, men sælger ikke ud af den igen. Så erhvervelsen af kvoter sker på det kapitalistiske markeds præmisser, men fremtiden for de naturværdier, vi køber, er trukket ud af den profitdrevne økonomiske kultur og flyttet over i enkel vareproduktion. Det vil sige et fiskeri, som fiskerfamilien skal kunne leve af, men som ingen skal kunne profitere af. I det omfang vi får afdraget lånet på kvoterne, kan fiskeriet drives på helt andre præmisser, fordi naturen ikke skal forrentes til nogen, der vedvarende skal have en profit ud af havet.«
– Hvori består friheden, hvis alle fiskere er afhængige af hinanden i lauget?
»Vi kæmper ikke for individualistisk frihed, men for den frihed, der skabes i en kollektiv praksis til det fælles bedste. Det Aristoteles kalder for et fællesgode. Fiskernes mål er ’frit fiskeri’, og med det mener de, at vi skal samle ikke-kapitaliserede kvoter nok til, at man kan drive flittigt fiskeri, når der er rigeligt med fisk, og have mulighed for at nedsætte fiskeritrykket, når der ikke er fisk. Det kan du ikke på et kapitalistisk kvotemarked, hvor du uanset fiskebestandens bæreevne skal betale dine terminer.
I det system er man nødt til at intensivere fiskeritrykket, når naturen har mindre at give af. Det er for dumt. Fællesskabet betyder også, at fiskerne erobrer en stordriftsfordel. Der er større værdiskabelse i at sælge 30 ton samlet end to ton hver især. Udfordringen er at få den sociale bæredygtighed til at fungere. Hvis vi skal sælge i fællesskab, så skal jeg sørge for at punke dig, så du laver en lige så god kvalitet som mig og omvendt.«
‘Fuld skod’
–Men opstår den kapitalistiske spekulation ikke, når kvoter skal fordeles internt?
»Vi har et princip, der hedder ligeligt nedefra og op. Det er en klassisk problemstilling i antikapitalisme, at der ligger et lighedsprincip til grund.
Men verden er ikke lige, vi har ikke alle sammen brug for det samme.
I lauget har alle lige meget ret til kvoten. Om du kom ind sidste år eller for fem år siden, betaler alle det samme for at komme ind, så det har ikke indflydelse.
Men fiskerne har brug for noget forskelligt. Nogen har små både, andre har store både.
Nogle driver det ene slags fiskeri, andre driver et andet. De unge vil fiske meget, de ældre mindre. Nogle er ene på båden, andre er flere mand. Så lauget laver et uddelingsmøde tidligt på året. Her tager vi for eksempel torskekvoten og siger: ’Hvem vil have fem tons torsk?’ Så siger de alle sammen ’fuld skod’ – det vil de have. Så siger man, hvem vil have fem mere, og sådan bliver vi ved. Efterhånden er der flere og flere, som ikke har brug for mere.
De, der vil have mest, får det sidste. Så kan man gøre en ekstra indsats og få mere ud af det.
På den måde får vi et system, hvor fundamentet er lighed, men det passer samtidig til den enkeltes behov. Fællesskabet bliver ikke en spændetrøje, og man bliver ikke bare skruet ind i en planøkonomi. Det synes jeg i sig selv bidrager til udvikling af en bæredygtig økonomisk kultur.«
– Men er det konkurrencedygtigt?
»Hvad angår industrifisk og stimefisk som sild og makrel, hvor hele stimen kan indkredses af et stort fartøj, kan vi ikke være med. Men alle de øvrige fisk, som er hovedparten af dem, vi spiser, lever spredt på havbunden. Dem fanger vi, for du har meget større omkostninger, hvis du skal trawle en større mængde sammen på én gang, fordi du skal bruge mere olie per kilo fisk.
Samtidig er de unge fiskere hernede 16-18 år gamle, når de går i gang, og de er indstillet på at spænde livremmen ind og arbejde hårdt for sagen.
Helt anderledes end en lønmodtager, der vil have sin tarif fra otte til fire. Når det går dårligt, deler de omkostningerne, og når det går godt, deles de om overskuddet. Partsfiskeriet er virkelig fleksibelt, robust og konkurrencedygtigt.
Partsfiskerne er hele tiden over deres ting; passer på dem, vedligeholder og reparerer dem. Det gør lønmodtagere ikke af sig selv, de er mere ligeglade og bestiller hellere en håndværker.«
– Hvis I er konkurrencedygtige, hvorfor bliver kvoterne så købt op af trawlerrederierne?
»Det skyldes de herskende stordriftsfordele på finansmarkedet. Jo mindre kapitalstærk man er, desto højere rente betaler man. Så hvis man er et lille fiskersamfund, betaler man en langt højere rente, end hvis man er en stor koncern, som i forvejen har meget kapital i ryggen.
Renteniveauet afgør, hvem der kan købe, og hvem der ikke kan købe. Den margin skal vi finde ud af at overvinde. For der er stadig ældre fiskere, som sidder med den kvote, de fik tildelt, da privatiseringen blev gennemført, og mange af dem vil nødig sælge til de store trawlerrederier, hvis de i stedet kan sælge til kystfiskerlauget. Alene fordi de synes, at rederierne ødelægger havbunden.«
En romantisk idé? – Men er fiskerlauget så ikke bare en romantisk idé, der bliver styrket af, at folk godt kan lide bæredygtighed lige nu?
»Romantikken spiller ingen rolle her i fiskermiljøet. Hvis det var en romantisk tankegang, ville motivationen ikke være der. Fiskeriet er forankret i virkelige livsformer.
Både folkene nede i pakhuset og de andre ude på bådene skal kunne have en livsform, som gør et helt dagligliv og et familieliv muligt. Vores unge fiskerfamilier vil ikke være fattigere end andre. Vi er nødt til at skabe et alternativ til den nuværende katastrofekurs, der er økonomisk bæredygtigt. Samtidig skal det være kulturelt bæredygtigt, socialt bæredygtigt og biologisk bæredygtigt, så det ikke bare er her i dag og i morgen, men også om 20 år og 30 år. Det er det, vi kalder bæredygtighedens firkløver.«
– Har jeres aktivisme potentiale til at udbrede sig?
»Det havde andelstanken jo. Men jeg tror ikke, det er sådan, at et samfund enten er kapitalistisk, enkel vareproduktion eller socialistisk eller feudalt.
Hvis du tager det kinesiske flag, ser du en stor stjerne; den Kinesiske Folkerepublik fra 1949, og fire små stjerner. De står for arbejderne, bønderne, småborgerskabet og de patriotiske kapitalister. Det er de fire livsformer, der hver især kan yde noget til landet i hver deres forskellige sektorer.
De fleste samfund er sammensat af forskellige produktionsmåder, og der er nogle steder, hvor én produktionsmåde står stærkt og andre steder, hvor den har det svært.
I fiskeriet har partsfiskeriets enkle vareproduktion stået stærkt, men i en ret individualiseret udgave. Lauget har videreudviklet partsfiskeriet med fælleseje af retten til havets naturgoder gennem andelsorganisering, og det, tror jeg, kan komme til at stå stærkt i fiskeriet også på globalt plan.
Hvorimod det er meget sværere at forestille sig i for eksempel elektronikindustrien.«
– Hvad er målet?
»Man kan måle succesen på, hvor mange kvoter vi formår at trække ud af det profitdrevne marked. Hvert eneste ton kvote vi trækker ud, øger den fælles bæredygtige kvote med et ton og formindsker den brutale kvote med et ton.
Det er det, ejendomsretten giver mulighed for. Du kan nedbringe det skadelige og øge det bæredygtige i én og samme proces.«

