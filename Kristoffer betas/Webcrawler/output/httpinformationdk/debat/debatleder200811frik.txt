En fri koloni



Alle folk har ret til selvbestemmelse. Dagligt bliver denne universelle FN-lov brudt verden over, og det giver kun endnu større grund til at glæde sig over, at grønlænderne nu bliver herrer i eget hus.Det er klart for enhver, at Grønland står i politiske, økonomiske og sociale problemer til halsen, men det er grønlandske problemer, og de vil selv løse dem. Det får de med selvstyreaftalen nu lov til i en grad, som alverdens oprindelige folk misunder dem. Ikke kun Tibet, men også skandinaviske samere, canadiske inuitter og nordamerikanske indianere ser det grønlandske selvstyre som et ophøjet forbillede på fredelig magtoverdragelse.Officielt blev de 300 års danske koloniherredømme brudt med Grundloven af 1953, men reelt har Grønlands også siden været domineret af Danmark. Hjemmestyret i 1979 var kun første skridt mod øget selvbestemmelse. Med selvstyret i 2009 vil der for første gang være en mere ligeværdig dialog mellem Danmark og Grønland.Selv om Danmark ikke har udrenset og tvangsforflyttet grønlænderne, som man har set det med lokalbefolkningen i andre koloniherredømmer, har forholdet været traumatiserende. Danmark har ydmyget og umyndiggjort grønlænderne og frataget dem retten til at styre deres eget samfund. Grønlandske politikere falder over hinanden i disse dage for at forsikre, at der ikke er anti-danske følelser bag ønsket om selvbestemmelse, men der er ingen tvivl om, at mange ville rive sig fuldstændigt løs i morgen, hvis de kunne.Men Grønland er fortsat dybt afhængig af Danmark, og de skal være glade for den danske bistand.For det første får Grønland stadig 3,2 milliarder kroner i bloktilskud, som udgør halvdelen af det offentlige budget. Med den nuværende selvstyreaftale fortsætter bloktilskuddet i al uendelighed, medmindre olien pludselig springer i Grønland.For det andet rejser en lind strøm af danske sygeplejersker, læger, lærere, politifolk og jurister til Grønland for at arbejde, da grønlænderne endnu ikke selv har det fornødne uddannelsesniveau. Af samme årsag rejser en lige så lind strøm af grønlandske studerende til Danmark, da uddannelsesmulighederne i Grønland er begrænsede. I sig selv er manglen på kvalificeret arbejdskraft allerede et problem på de sagsområder, Grønland kan overtage i det nye selvstyre. Den øgede selvbestemmelse er derfor ikke kun et spørgsmål om penge men også om faglig ekspertise, der tager mange år at opbygge.For det tredje er Grønland fortsat underlagt Danmarks beskyttende sikkerhedspolitiske vinger, der blandt andet består af kystbevogtning og territorielafmærkning med jagerfly og Siriuspatruljen. De 60.000 grønlændere har kun fordel af at være underlagt en mindre magt som Danmark, når stormagter som USA og Rusland står på spring for at udnytte Grønlands strategisk vigtige position og mulige naturressourcer. Hvis Danmark futter hjem til fastlandet, vil andre magter blot indlemme Grønland i en form for nyt økonomisk koloniherredømme. rott
