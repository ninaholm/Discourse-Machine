VM-dækning med dybde og bredde



 I løbet af Brasiliens forrygende VM i fodbold sendte DR 32 af de i alt 64 kampe på TV, og i radioen og på nettet dækkede vi samtlige kampe tæt. Vi sendte sammenlagt op mod 300 timers radio og tv, og vi udkom med mange hundrede artikler og historier på dr.dk og mobilen.
For de mere end almindeligt fodboldinteresserede inviterede vi landets mest kompetente fodboldeksperter indenfor til analyser af holdene, spilsystemerne, taktikken og så videre. Der var med andre ord rig mulighed for at nørde igennem. Men vi forsøgte også at skabe en bred og mangfoldig dækning med noget for enhver smag.
Derfor er jeg da også glad for, at Lasse Jensen i sin klumme den 16. juli skriver, at han overordnet set har været tilfreds med vores dækning. Især har han været begejstret for vores valg af eksperter i Morten Olsen, Frank Arnesen og Niels Christian Frederiksen. Men også vores hovedvært Peter Møller får roser med på vejen. Til gengæld er Lasse Jensen mindre begejstret for vores valg af landsholdsangriberen Nicklas Bendtner som medkommentator på finalen. Han mener på ingen måde, at Bendtner kunne bidrage med noget fodboldfagligt.
Det er jeg, som jeg tidligere har givet udtryk for, ikke enig i. Men jeg anerkender, at Bendtner er en kontroversiel herre, der deler vandene – både på og udenfor banen.
Gå efter bolden
Mange har været kritiske over for landsholdsangriberen de seneste uger. Og over for DR Sporten, fordi vi har tilladt os at invitere ham indenfor som medkommentator. Andre har været det modsatte – det kan vi se på reaktionerne fra ikke mindst en del af de yngre seere under 25 år.
Jeg tror, at en del at balladen skyldes, at Bendtner taler til et andet publikum end Olsen og Arnesen. Og det skal der være plads til. Også selv om det ikke lige er Lasse Jensens kop te.
På DR Sporten er vi glade for, at vi har kunnet give seerne og lytterne en fyldig og kompetent dækning af dette års VM, som var præget af viden, glæde, gejst og passion. Og overordnet set har vi heldigvis også modtaget langt flere positive tilkendegivelser end negative. Vi deltager ikke i den - efter min mening - udbredte tendens til at spotte og hetze mod skiftende tv-kommentatorer, men vi vil gerne debattere, diskutere og stå på mål for vores udsendelser, så længe man går efter bolden.
Jacob Kwon, sportschef på DR

