Først sikkerhed, så en fremtid
Flygtningenes krav om bedre forhold og adgang til bestemte lande har skabt harme. Men måske kan deres ambitioner blive Europas redning


&raquo;Problemet er, at de er begyndt at brokke sig over forholdene.&laquo;Min tyske venindes mor &ndash; på besøg i London &ndash; fortæller om tilstrømningen af flygtninge til hendes by, hvor alle mulige og umulige rum med vandtæt tag nu tages i brug for at huse dem.Hun kan fint sætte sig ind i, at der ikke er meget privatliv i en køjeseng i en gymnastiksal, men det, som har skabt en vis harme &ndash; siger hun &ndash; er, at de brokker sig. For var det vigtigste ikke at komme i sikkerhed fra krig og død i Syrien?Der florerer mange lignende historier fra forskellige lande lige nu, der på samme måde har skabt harme. Måske især den åbenlyse asylshopping, når flygtninge, der er nået i sikkerhed og tilmed er nået ind i EU, kræver at komme til et bestemt land. Nogle gange af familiemæssige årsager, men ofte med argumentationen, at de ønsker en uddannelse, et job, et bedre liv. På samme måde som for dem, vi kalder økonomiske migranter, er det altså fremtiden og ikke kun sikkerheden, der tæller for disse flygtninge.Der er dog næppe noget, der er mere naturligt i verden. Ethvert levende menneske må først have sine basale behov opfyldt: sikkerhed, tag over hovedet, mad, nærvær og kærlighed. Vi er ikke dyr, der bare kan drive rundt efter den næste bid græs og være veltilfredse, så længe der findes næring og en mage.I de samfund, vi mennesker har opbygget, uddanner man sig, arbejder og sørger for sin familie. Vi har lært at have ambitioner. Jo bedre vi uddanner os, desto bedre bor og spiser vi; desto højere status har vi i samfundet, desto sikrere føler vi os.Vi kan træde vande en tid, så længe der er håb om en tilbagevenden til disse almindelige dynamikker i samfundet, men hvis ethvert håb om en fremtid forsvinder, så vil der komme en reaktion.I Gaza, hvor jeg arbejdede i 2002 og 2003, så jeg, hvad manglen på en fremtid gjorde ved folk. Nogle sluttede sig til de militante grupper for i det mindste at gøre noget og være nogen. De blev overmodige, og mange tænkte mere på det næste end dette liv.De, der på trods af de begrænsninger, besættelsen pålagde deres liv, formåede at uddanne sig, finde arbejde og opbygge familie, flygtede, da håbet om en fremtid forsvandt med endnu en omgang israelske bomber.En OECD-rapport udgivet i sidste uge viser netop, at det ofte er de bedst uddannede, der vælger flugten. Antallet af migranter med en videregående uddannelse fra Mellemøsten og Nordafrika, der i dag befinder sig i et OECD-land, er vokset med 70 procent i det seneste årti. Af de syrere, der i 2010-11 boede i et OECD-land &ndash; det vil sige før den seneste flygtningestrøm &ndash; havde 34,2 procent en højere uddannelse.Det er altså folk, der har haft noget at miste, da Syrien gik op i flammer, der nu har begivet sig mod Europa. Og i det lys er det måske forståeligt, at der er en vis utålmodighed i forhold til at komme i gang igen og opbygge det, de har mistet, hurtigst muligt.Den iver støder nu sammen med mange europæeres forventning om at modtage tak for at have givet flygtningene en sikker havn, mens krav om bedre boliger, om uddannelse &ndash; om &rsquo;et bedre liv&rsquo; &ndash; nærmest bliver opfattet som grådighed. Det er sørgeligt, for fra et rent økonomisk synspunkt er der ingen tvivl om, at disse højtuddannede mennesker kan blive en ressource for det demografisk udfordrede Europa.Deutsche Bank har allerede hævet sin 2016-vækstprognose for Tyskland til 1,9 procent fra 1,7 procent, med henvisning til den vækst i forbruget immigrationen vil medføre. Credit Suisse og HSBC har begge hævet deres prognoser for væksten i eurozonen med 0,2-0,3 procentpoint næste år med samme begrundelse.Hvis vi bliver bedre til at anerkende, at det er ressourcer frem for problemer, der banker på vores dør, kan vi måske skabe det håb, der gør, at de nyankomne &ndash; som dem i min tyske venindes fødeby &ndash; kan holde ud at vente på, at logistikken falder på plads, så de kan komme ud i samfundene og arbejde for deres egen &ndash; og vores &ndash; fremtid.Mette Rodgers er Informations korrespondent i London.Klummen er udtryk for skribentens egne holdninger.
