DF er klar til en ny debat om atomkraft
USA udbygger for første gang i 30 år atomkraftværker. Dansk Folkeparti er klar til debattere kernekraft i Danmark


 Dansk Folkeparti er åben for at diskutere, om atomkraft skal indgå i Danmarks fremtidige energiforsyning.
- Dansk Folkeparti vil gå positivt ind i en diskussion, men vi vil i dag ikke arbejde aktivt for det. Hvis der kommer elementer frem, hvor vi skal tale om den problemstilling, stiller vi op og taler sagligt og helt uden problemer, siger partiets energiordfører Per Dalgaard.
Han ærgrer sig over, at der i dag ikke findes atomkraftværker i Danmark.
- Jeg beklager voldsomt, at der var nogle venstrefløjsaktivister, der i 60'erne og 70'erne på et usagligt grundlag førte en kampagne, der gjorde, at vi i Danmark sagde nej til a-kraft. Hvis vi havde haft a-kraft, havde vi haft en billig elforsyning, siger Per Dalgaard.
Meldingen kommer samtidig med, at USA's præsident Barack Obama gør klar til at bygge de første atomkraftværker i USA siden 1979. Obama mener, at atomkraft kan gøre USA mindre afhængig af olie og skabe grønnere energi, og præsidenten opfordrer til at gøre op med de gamle fronter på området.
- I et spørgsmål, der angår vores økonomi, vores sikkerhed og vor planets fremtid, kan vi ikke fortsat hænge fast i de samme gamle debatter mellem venstrefløj og højrefløj, mellem miljøfolk og iværksættere, siger Obama.
Folketinget vedtog i 1985, at atomkraft ikke skal indgå i den offentlige energiplanlægning. Alligevel stammer op mod 10 procent af strømmen i de danske stikkontakter fra netop kernekraft, da elsystemet er bundet sammen med vores nabolande.
Dansk Folkepartis energiordfører Per Dalgaard håber også, at der kommer meget mere kernekraft ind i det nordiske elsystem - og dermed videre til Danmark.
- Jeg glæder mig og ser frem til, at finnerne får åbnet nogle flere a-kraftværker. Jeg håber i samme ombæring, at svenskerne besinder sig med at lukke a-kraftværker. Det bør de efter min mening ikke gøre, siger Per Dalgaard.

