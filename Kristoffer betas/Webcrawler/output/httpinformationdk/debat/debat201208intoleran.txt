Intolerancen skal bekæmpes



 Når Pride-paraden bevæger sig gennem Københavns gader i dag, bliver det en stor fest. Paraden er dans, glæde, sjov, kulørte kostumer, fjer og pailletter. Og en stor hyldest til mangfoldigheden i Danmark og i verden.
Men bag den glade og kulørte facade gemmer sig et meget alvorligt og vigtigt budskab. For selv om homoseksuelle har fået langt bedre vilkår de sidste 50 år, er der stadig lang vej før homoseksuelle får samme rettigheder som alle andre. Både i Danmark og i resten af verden er der områder, hvor det går den forkerte vej.
Regeringen kæmper for den mangfoldighed, som er Pridens glade budskab. Vi vil forpligte os til at bekæmpe diskrimination og homofobi. Vi vil sikre homoseksuelle lige rettigheder og muligheder på de områder, hvor det stadig mangler.
Det burde ikke være nødvendigt at sende det signal i en moderne verden, hvor homoseksuelles ligeret og ligeværd burde være den mest selvfølgelige. Men sådan er det desværre ikke. Det er dybt forstemmende, at antallet er hadforbrydelser i Danmark har været stigende.
Vores manglende tolerance over for det, der er anderledes end os selv, er også foruroligende. En undersøgelse viser, at helt op til 30 procent af de 13-16-årige mener, at det ikke er o.k. at være homoseksuel. Derfor har regeringen sat sig for at styrke mangfoldigheden og tolerancen ved bl.a. at ændre ægteskabslovgivningen, så det nu er muligt for par af samme køn at blive viet på rådhuset og i kirken og kalde sig ægtefæller som alle andre.
Tolerancen skal udbredes
I EU-regi går Danmark også forrest for at promovere homoseksuelles rettigheder. Og det er nødvendigt. I Europa er det kun otte lande, der tillader par af samme køn at indgå ægteskab og kun 10, der tillader en form for registreret partnerskab.
Men det bliver endnu værre, når vi tager længere sydpå. Mere end 30 afrikanske lande har love, der kriminaliserer homoseksualitet. Også her går den danske regering i spidsen for at styrke den globale kamp mod homofobi. Regeringen færdiggjorde kort før sommerferien en ny strategi for det danske udviklingssamarbejde, der netop skal øge indsatsen for det enkelte menneskes rettigheder – herunder kampen for seksuelle minoriteters rettigheder og vilkår.
Vi glæder os til festen, når Priden i dag går gennem Københavns gader. Og vi glæder til at sende et klart signal om, at vi ønsker et samfund, hvor den enkelte respekteres for den han eller hun er, et samfund hvor alle har samme rettigheder uanset seksuel orientering.
 
Minister for Ligestilling og Kirke, Manu Sareen (R) og Udviklingsminister Christian Friis Bach (R)

