Støttedyr



FRYDEFULDT, hvis vi alle fik et årligt tilskud på 413.14o kr. Men nej, for at leve i en sådan herlighed skal man være højt på strå. Som f.eks. Danmarks fødevareminister, Henrik Høegh (V). I sin egenskab af landmand med ejendom på Lolland fik Høegh i året 2010 udbetalt 413.140 kr. af EU's landbrugsstøtte. I tiåret 2001-11 har Høegh samlet i EU-landbrugsstøtte modtaget 5,7 millioner kr.Når Høegh så udpræget er i rolle som støttedyr, kan han da overbevisende optræde som den, der forlanger EU's landbrugsstøtte fjernet?NEJ, MENER Socialdemokraternes miljøordfører, Mette Gjerskov. Hun fastslår: »Det er jo Venstres officielle politik at arbejde i EU for at få landbrugsstøtten fjernet.« At Høegh selv er storstøttemodtager, får Gjerskov til at sige: »Det virker ikke særligt smart, og det undergraver fødevareministerens troværdighed i EU.«Samlet modtager dansk landbrug en årlig EU-støtte på otte milliarder. Det, mener Mette Gjerskov, harmonerer dårligt med de skattelettelser, som regeringsflertallet overøser landbruget med.NOGET ER GALT. Samtidig med oplysningerne om EU-støttebeløbene kunne Fødevareministeriet forleden offentliggøre, at gælden i dansk landbrug er vokset med 80 procent siden 2002: Fra 165 milliarder til 298 milliarder.Hvordan er det muligt? I samme periode har Venstre begunstiget landbruget ganske hæmningsløst. Den gruelige forklaring er, at det er begunstigelserne, der kører landbruget i afgrunden. Fritagelsen for ejendomsskatter, smølede miljøkrav, fidusagtige lempelser af planloven, så kapitalgevinster bliver mulige ved udstykning og bebyggelse af landbrugsjord alt det er blevet kapitaliseret på ejendomspriserne. Dermed har det kunnet hives hjem som ekstra kontanter ved ejendomssalg eller belåning. Hvorefter bedriften er endnu mere gældsbelastet. Og hvem mon kommer til at betale regningen efter de kommende landbrugskrak? Gæt selv, kære skaffedyr.
