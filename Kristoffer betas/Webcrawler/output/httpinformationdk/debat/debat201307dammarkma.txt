Dammark må ikke ryge ud af Europol



 
	Justitsminister Morten Bødskov (S) beklager, at retsforbeholdet nu betyder, at Danmark ryger ud af det europæiske politisamarbejde, Europol, om to år. Han har dog ikke tænkt sig at foretage sig noget, der kan modgå dette.

	De danske EU-forbehold er et resultat af, at danskerne i 1992 stemte nej til Maastricht-traktaten. Det er nu over 20 år siden, og der er grund til at rejse spørgsmålet, om forbeholdene fortsat er løsningen for Danmark. Ikke mindst retsforbeholdet er blevet en byrde, når vigtige beslutninger skal tages.

	Med Lissabon-traktaten blev samarbejdet om politi- og strafferet flyttet fra det mellemstatslige samarbejde til et overstatsligt samarbejde, som er omfattet af Danmarks forbehold. Det betyder, at vi ikke kan deltage i ny lovgivning på vigtige områder som for eksempel politisamarbejde.

	Det giver ellers god mening, at EU intensiverer samarbejdet på netop det strafferetslige område. Grænseoverskridende kriminalitet udgør et stort problem i Europa. Det gælder bl.a. inden for terrorisme, narkotikasmugling, børnepornografi og menneskesmugling. En effektiv indsats mod grænseoverskridende og organiseret kriminalitet forudsætter et stærkt samarbejde på tværs af landegrænserne.

	Hvis Danmark ryger ud af det europæiske politisamarbejde, vil det vanskeliggøre politiets arbejde i forhold til bekæmpelse af grænseoverskridende kriminalitet. Det har kun de kriminelle glæde af.

	Behov for en folkeafstemning

	Det er dybt naivt, hvis regeringen satser på, at Danmark kan blive i Europol gennem en ’parallelaftale’, idet en sådan aftale forudsætter accept fra både Kommissionen og de øvrige medlemslande. Ligesom det heller ikke vil være særlig kønt, hvis regeringen på den vis fifler med forbeholdet.

	Demokratisk er det eneste rigtige at lægge afgørelsen om dansk deltagelse i Europol ud til en folkeafstemning.

	Som det også gælder i skolegården, skal man give lidt til fællesskabet for at få lov til at lege med. Danmark sender med forbeholdene et signal om manglende engagement i det europæiske samarbejde. Men frem for alt skader forbeholdene Danmarks interesser. Derfor bør regeringen nu leve op til sit eget løfte fra valgkampen om at udskrive en folkeafstemning om afskaffelse af retsforbeholdet.

	 

Erik Boel, tidl. landsformand for Europabevægelsen

