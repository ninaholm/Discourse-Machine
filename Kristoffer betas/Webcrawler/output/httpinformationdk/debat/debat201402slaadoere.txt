Slå dørene til auditorierne op på vid gab
Ønsket om at styrke undervisningen på universiteterne har ført til nidkær timeoptælling. Men så længe ingen hjælper underviserne med at blive bedre til at undervise, får vi ikke bedre universitetsuddannelser 


 
	For ikke så længe siden var det udbredt, at undervisningslokalerne på universiteterne blev betragtet som underviserens ejendom. Ingen skulle blande sig i, hvordan den enkelte underviser tilrettelagde undervisningen, og skulle en leder eller kollega stille kritiske spørgsmål, var det illegitimt og uønsket.

	Sådan er det stadig nogle steder, men der er en udvikling i gang. De studerende evaluerer underviseren, der udbydes kurser i kollegial supervision, og mange undervisere vil gerne have feedback fra kolleger.

	I en tid, hvor kvaliteten af universitetsundervisningen er på alles læber, er det værd at hæfte sig ved denne udvikling. Et vigtigt redskab til et kvalitetsløft må være at styrke og forankre den fremspirende åbenhedskultur. Hvis undervisningen skal blive bedre, nytter det ikke, at den enkelte underviser overlades til sig selv. I stedet skal det være naturligt, at undervisning diskuteres på en reflekteret og konstruktiv måde blandt kolleger, studerende, ledelse og andre interessenter.

	Det er gennem feedback, konstruktive input, koordination og dialog, at kvaliteten hæves, og nye, engagerende undervisningsformer opstår og udbredes. Mange steder er man i gang, men det er oplagt, at der kunne gøres mere.

	Der skal skabes en kultur, hvor man i fællesskab er ansvarlig for undervisningen.

	Ledelsesressourcer mangler

	Det kræver ressourcer og et stærkt fokus på ledelse at opdyrke og rodfæste sådan en åbenhedskultur. Og i dag er der et stort ledelsesunderskud i bunden af universiteterne.

	Der findes studieledere og forskningsledere, men de er travlt optaget af blot at få dagligdagen til at hænge nogenlunde sammen. De arbejder som heste og har ikke tiden til også at fokusere systematisk på uddannelsernes kvalitet.

	Der er ellers nok at gå i gang med: Evalueringer skal udformes lokalt, så de faktisk måler kvaliteten af undervisningen og ikke blot bliver et overfladisk udtryk for, om de studerende føler sig underholdt. Og man skal sikre sig, at evalueringerne bliver fulgt op af handling.

	Noget tilsvarende gælder feedback fra censorer og de virksomheder, som aftager uddannelsens kandidater eller har dem i praktik. Input fra tidligere studerende, systematisk brug af kollegial supervision, mentorordninger, løbende møder om undervisningen og organisering af undervisningsteams hører også blandt opgaverne.

	Ledelsesallergi

	Et forslag om at styrke ledelsen vil utvivlsomt møde den udfordring, at mange undervisere lider af en ledelsesallergi. Ethvert ledelsestiltag mødes af modstand og mistro.

	Universitetsansatte har tradition for selvledelse, og når det gælder forskning, er de vant til, at de ved bedst inden for deres område.

	Samtidig mener mange undervisere, at de styringstiltag, der kommer fra universitetsledelser og politikere, sjældent støtter dem i deres arbejde, men i visse tilfælde ligefrem modarbejder det.

	At fjerne allergien og give plads til ledelse kræver derfor ikke kun, at underviserne tager sig sammen og ændrer attitude. Der kræves også, at det ikke er den styringsprægede og modelbaserede ledelse, der styrkes, men derimod en ledelsesform, der er spørgende, nysgerrig og praksisnær.

	At styrke den lokale ledelse i bunden af universiteterne og tænke denne ledelse som dialogisk og refleksionsfremmende ligger langt fra den tankegang, der dominerer i dag. F.eks. arbejder både universitetsledelser, studerende og politikere benhårdt for at fremme kvaliteten ved at øge antallet af undervisningstimer. Jo flere timer, des højere kvalitet, antager man. Timeoptælling er et eksempel på et tiltag, som for mange virker som indlysende kvalitetsfremmende, og som ovenikøbet er let at gennemføre.

	Problemet er blot, at initiativet er indifferent i forhold til, hvad der faktisk foregår i timerne. Samtidig efterlader timetællingen underviseren i sit eget auditorium, hvor ingen hjælper, og ingen stiller de nødvendige spørgsmål. Det vil nogle undervisere muligvis være tilfredse med, men hvis man virkelig ønsker et kvalitetsløft, må man gå andre og vanskeligere veje. At styrke åbenhedskultur og ledelseskompetence der, hvor undervisningen rent faktisk udføres, ville være en af disse veje.

Lone Koefoed Hansen og Peter Lauritsen er lektorer ved Aarhus Universitet

