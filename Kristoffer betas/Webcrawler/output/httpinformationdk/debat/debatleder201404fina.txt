Finansskatten lever
LEDER


 
	Det er muligt for EU-lande, der ønsker det, at indføre skat på finansielle transaktioner. Det er konklusionen efter, at EU-domstolen i går afviste et britisk forsøg på at stoppe skatten.

	Få forslag har som finansskatten været gennem så nidkær og i virkeligheden befriende demokratisk en kontrolproces. Ideen blev først præsenteret i 1970’erne af økonomen James Tobin og er siden blevet høvlet igennem tusindvis af analyser. I EU fik skatten nyt liv med finanskrisen, hvor den blev set dels som et redskab til at kontrollere den mest aggressive finansspekulation, dels som et middel til at hente et tiltrængt skatteprovenu. Ideen blev dog lagt i graven af det danske EU-formandskab i 2012. Lande som Danmark og Storbritannien ville have en global finansskat eller ingenting.

	Siden brugte 11 lande så en særlig EU-regel til at gå videre. De mange år undervejs har givet den sideeffekt, at man har fundet løsninger på mange af finansskattens indbyggede problemer. Nu er den udformet således, at den begrænses til de mest spekulative områder af finanssektoren, mens virksomheder og almindelige opsparere friholdes. Der er også solide bud på, hvordan man undgår spekulation i skattely, og dermed undgår man, at skatten nødvendigvis skal være global for at virke.

	For den socialdemokratisk ledede danske regering er det værd at bemærke sig, at døren ind til landene, der vil indføre skatten, ikke er lukket. Ikke mindst i lyset af følgende flertalsbeslutning fra S-kongressen i 2013: »Et af de absolut vigtigste redskaber (...) er indførslen af en europæisk skat på finansielle transaktioner«. En repræsentant for ledelsen skrev derefter ordene ind i partiets europapolitiske program. Nu står det tilbage at se, om socialdemokratiske programmer er noget, der skal omsættes til handling. Eller om tanken fra ledelses side blot var, at så har medlemmerne da i det mindste den forestilling at varme sig ved om natten, når de længes.

