Maja Spang-Hanssen, 35 år: Nye krav til forældrerollen
»Mine forældre fik faktisk lidt skældud for at have lært mig at læse hjemmefra.«


 Som forælder til en knægt i 5. klasse på en friskole, tænker jeg ofte, at der er nogle helt andre forventninger til både mig som forælder og til min søn som elev, end der var, dengang jeg selv gik på en mellemstor folkeskole i Udkantsdanmark.
Mine forældre var ikke synderligt involverede i min skolegang, og lektier var der ikke særlig mange af. Generelt blev det betragtet som skolens ansvar at lære børn, hvad de nu skulle lære, og mine forældre fik faktisk lidt skældud for at have lært mig at læse hjemmefra.
Der er en helt anden forventning til mig som deltagende forælder nu. Niveauet er meget højere – hvilket måske har noget at gøre med, at det er en friskole – og der er nogle klare forventninger til, at jeg bruger tid og energi på at samarbejde med skolen om de vanskeligheder, der måtte opstå. Og opstå, det gør de jo. Min søn er et "barn med særlige forudsætninger", altså han er højt begavet. Det medfører ikke, at han er særligt artig, dog. Skolen har ingen problemer med at anerkende hans høje begavelse, tværtimod. Der forventes faktisk, at han udnytter den til fulde, og at jeg som forælder gør en aktiv indsats for, at han kan få det optimale ud af sin racerhjerne.Det gør jeg gerne, for hvem vil ikke gerne have, at deres pode kommer foran i køen til de fede job i fremtiden?
Uheldigvis er vi, hans forældre, måske ikke de bedste rollemodeller i verden. Vi er begge i den kvikke ende af skalaen, men jeg er selv endt som fleksjobber, hvilket jo nærmest er at sidestille med bums i vores nutidige konkurrencestat. Faderen, som jeg ikke bor sammen med, er forfatter og dermed også en slags arbejdsløs bums. Vi kan med andre ord ikke vise ham vejen til succes i konkurrencestaten.
Hvad vi kan gøre, er derimod at opmuntre ham til at læse og dygtiggøre sig – ikke kun for at blive et positivt tal på bundlinjen i fremtidens Danmark, men også for at blive et dannet, humanistisk menneske, der forhåbentligt får mere ud af tilværelsen end kun at være en produktionsmaskine. Jeg mener selv, at man sagtens kan forene den slags bløde værdier med at lære ungersvenden, at han sgu også skal gøre, hvad læreren siger i skolen og lave sine lektier. Og derudover skal der være plads til at han kan slappe af, lege og nyde livet, så han ikke starter sin lovende karriere som menneske med at gå ned med stress.Måske er vi, hans forældre, ikke så dårlige rollemodeller alligevel, når alt kommer til alt?

