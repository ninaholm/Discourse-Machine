Paradis eller katastrofe?
I årevis har DR og de private medier diskuteret, om DR’s massive websatsninger udkonkurrerer redaktionelt netindhold fra kommercielle aktører. Desværre bygger begge sider deres argumenter på tro, ikke på fakta


 Ved Publicistklubbens store arrangement i torsdags med den optimistiske titel På vej mod en publicistisk guldalder? opstillede klubbens formand, DR’s brugerredaktør Jacob Mollerup »syv vigtige målbare trends«, der præger udviklingen og bør debatteres endnu mere intensivt i de kommende år.
En af disse trends kalder Mollerup for Lars Munch-indekset efter JP/Politikens bestyrelsesformand. Det kunne også opkaldes efter Ebbe Dal, Danske Mediers administrerende direktør, der har haft det øverst på organisationens mediepolitiske dagsorden i flere år, hvor han har tordnet imod statens massive medietilstedeværelse, fordi de licensfinansierede mediers vækst – ifølge Danske Medier – truer den private mediesektors fremtid.
Engang levede de private og de statsejede medier fredeligt side om side. Det var meget enkelt: Staten tog sig af radio og tv, den private sektor tog sig af resten. Nu er nettet blevet en fælles slagmark, video og lyd anvendes af alle på alle platforme. Fremtiden er på nettet – og norske VG’s øverste chef satte forleden årstal på, hvornår hans avis ophører som papiravis: 5-7 år, er hans bud. I det perspektiv er debatten om størrelsesforholdet mellem licensfinansierede og private medier i den grad værd at diskutere.
Problemet er, at debatten har været ført på hypoteser, paradis- eller katastrofeteorier. Hvor forbrug, medieøkonomi og brugeradfærd detaljeret kan måles og vejes, har denne debat indtil nu været dejlig fri for det, Mollerup beskriver som »målbare tendenser«. Den har primært været præget af varm luft. Fra den private sektors udokumenterede påstand om, at staten forvrider markedet, til DR’s gorillalignende ’slåen sig for brystet’-adfærd, når det drejer sig om at ’være noget for alle danskere’ og negligering af den kendsgerning, at en meget stor del af DR’s nyhedsformidling direkte stammer fra dagbladene.
To hypoteser står over for hinanden: Den ene er fortrængningshypotesen: DR udkonkurrerer redaktionelt netindhold fra kommercielle aktører. Den anden er hypotesen om positiv gensidig påvirkning: De statslige mediers tilstedeværelse på nettet bidrager til at hæve brugernes forventninger til nationalt redaktionelt indhold, hvilket bidrager til skærpet konkurrence og totalt set mere trafik på alle danske redaktionelle websites. Et dødsscenarie og et vækstscenarie.
For et par uger siden offentliggjorde det norske konsulentfirma Oslo Economics en undersøgelse af de to hypoteser. Forfatterne er yderst forsigtige med at drage en bestemt konklusion. De har bl.a. sammenholdt antallet af unikke brugere af privat- og offentligtejede nyhedssites i 11 lande, primært de fire skandinaviske, og konstaterer, at det statslige udbud stadig bruges af betydeligt færre end det private. Og at væksten tilsyneladende er lige fordelt. I Danmark har DR 1,7 millioner unikke klik om måneden mod 1,2 millioner på Ekstra Bladets eb.dk og over 4 millioner på de fem største dagbladssites. I Danmark er DR’s andel i øvrigt mindre end svenske SVT/SR og norske NRK.
Oslo Economics skriver, at man ikke kan konstatere nogen tegn på fortrængningseffekt, men konkluderer forsigtigt, at der ikke kan drages »bastante konklusioner«. Det ville formentlig også være uklogt, det begrænsede materiale taget i betragtning.
NRK betalte for rapporten og havde bedt om, at den som udgangspunkt havde BBC-rapporten Race to the top fra 2013, som udelukkende handlede om tv-markedet. Den konkluderede, at BBC ikke fortrængte de kommercielle aktører, men fandt et positivt samspil mellem Public Service-broadcasteren og det kommercielle tv-marked. Den rapport har også DR brugt som argument for den ’positive’ hypotese.
I Danmark bruges licensen også til forskning. For nylig kom der to rapporter om journalistisk kvalitet og etik. Også vigtige emner. Men når det drejer sig om det måske vigtigste mediepolitiske emne – forholdet mellem de statsejede og de privatejede medier – er vi vidensmæssigt på meget usikker grund. Dagspressen har også bevilget mange penge til medieforskning.
Er det ikke på tide, at der igangsættes et omfattende forskningsprojekt – ikke bare forbeholdt indholds- og brugerundersøgende medieforskere, men også med inddragelse af relevante økonomer og markedseksperter? Vi har brug for, at der kastes et skær af virkelighed ind i en debat, der i årevis har været voldsomt konfliktfyldt og præget af mere eller mindre løse påstande. Fordi det, som min gamle rektor, historikeren Erik Lund, gentog år efter år, når han uddelte studenterhuer, »kun er i kriminalromanerne, folk bliver skudt for at vide for meget«.
Lasse Jensen er mediejournalist
Klummen er udtryk for klummistens egne holdninger

