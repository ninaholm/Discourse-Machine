Maersk University



DENNE LEDERS TITEL er ikke nogen provokation. I dag har vi allerede "The Maersk Mc-Kinney Moller Institute" på Syddansk Universitet. Så at tage skridtet fuldt ud og lave et egentlig Mærsk- eller Danfoss-universitet, sådan som videnskabsministeren foreslår i gårsdagens udgave af Berlingske Tidende, er ukontroversielt. Ministeren har i øvrigt villet have private universiteter til Danmark længe. Ja, faktisk skrev Berlingske Tidende præcis den samme historie i sommeren 2007.Kritikken af forslaget er også forudsigelig. SF er eksempelvis bekymret for, hvordan forskningsfriheden vil have det på et sådant universitet. "Hvordan vil reaktionen være, hvis forskere på et universitet ejet af Mærsk undersøger, hvordan en Mærskfabriki Kina udsætter sine ansatte for kræftfremkaldende stoffer, som det sker i dag?" spurgte de. Men forskningsfriheden er i lige så stor fare på de statslige universiteter, hvor virksomheder i stor udstrækningfinansierer forskning i dag. Faktisk kunne det føre til en lille forbedring. I dag kan man ikke umiddelbart se, hvem der har betalt for et forskningsprojekt på Københavns Universitet, når det præsenteres i medierne. Det ville man vide, hvis afsenderen erMaersk University.Lidt konkurrence til de danske universiteter fra private aktører er også fint, hvis den kommer til at foregå på retfærdige vilkår. Men universiteterne konkurrerer i forvejen, så heller ikke det er der meget nyt i.HELGE SANDERS FORSLAG lyder med andre ord mere voldsomt og vidtrækkende, end det er. Indførelsen af private universiteter vil blot være en naturlig fortsættelse ad den vej, som vi er gået de seneste år. Derfor kan man også diskutere, hvorfor det overhovedet er nødvendigt. De danske universiteter kan i dag fint arbejde sammen med erhvervslivet - og gør det aldeles ivrigt. Og ministeren har netop gennemført universitetsfusioner, som havde til formål at skabe færre, men større universiteter. Derfor virker det pudsigt, at man nu vil skabe nye små.En anden diskussion er det naturligvis, om den vej, regeringen fører universiteterne, leder i den rigtige retning. Lige nu har omkring 150 studerende besat centraladministrationen på Københavns Universitet i protest mod netop kommercialiseringen af universiteterne. De synes det nok ikke. Og mange andre internationale og danske sammenslutninger begynder i disse måneder for alvor at råbe op om de problemer, som kommercialiseringen af universiteterne medfører.Men at vejen herhjemme fører mod private universiteter, bør ikke overraske nogen. Videnskabsministeren kom i går med en kæk omskrivning af sit gamle slogan, som illustrerer det meget godt:"Et privatejet universitet vil lette de unges overgang fra bog til beskæftigelse," sagde han. Forskerne skal have kortest mulig vej "fra forskning til faktura", mens de studerende skal haste "fra bog til beskæftigelse". Det er regeringens universitetspolitik.
