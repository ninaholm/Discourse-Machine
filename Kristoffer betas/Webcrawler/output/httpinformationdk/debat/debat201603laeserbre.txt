Læserbreve
Læserbreve fra dagens avis


 Informations krigeriske miljødebat
Villum Christensen, klima- og energiordfører for Liberal Alliance
Det er tankevækkende, hvordan miljødebatten har ophidset Information så meget, at man ligefrem bruger krigsmetaforik. I lederen »Miljøet som ny værdikamp« (8. marts) kan man læse om den nye miljøministers såkaldte »værdikrigsretorik.«
Og i en anden artikel, der handler om energiministerens ønske om at stoppe PSO-afgiftens himmelflugt, kan man læse om »en ny front mod miljøet«, »regeringens felttog mod PSO« og om regeringens »krig mod regler til beskyttelse af natur og miljø« (»V åbner ny front mod miljøet«, 8. marts).
Information synes åbenbart, det er nødvendigt først at overdramatisere problemet og bagefter latterliggøre hensigten med de justeringer, som regeringen lægger op til. Det er foruroligende, når man på den måde bagatelliserer det vigtige forhold, at energiaftalen er blevet over 100 procent dyrere, end man havde forventet. Er det virkelig avisens holdning, at når det handler om grøn energi, så må man bruge andre folks penge, som man har lyst til?
