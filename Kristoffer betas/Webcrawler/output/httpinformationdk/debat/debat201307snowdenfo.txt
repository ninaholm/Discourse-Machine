Snowden fortjener USA's anerkendelse
Han bagvaskes som en forræder, men Snowdens afsløringer af NSA’s omfattende dataspionage har sat gang i en nødvendig debat om den rette afvejning af sikkerhed og privatlivsbeskyttelse – og sendt et signal til de magtfulde efterretningstjenester om, at det ikke er dem, der bestemmer, hvornår langt bliver for langt


 
	Edward Snowdens renegat-beslutning om at afsløre det forbløffende omfang af National Security Agencys elektroniske overvågning viser sig nu i stigende grad berettiget. I samme moment som Snowden udsættes for intensiv bagvaskelse.

	Efterretningsfolk i Obama-administrationen og deres allierede på Capitol Hill fremstiller den flygtede analytiker som intet andet end en forræder, der ønskede at skade USA. Men mange af de samme embedsmænd erkender ikke desto mindre modstræbende, at den offentlige debat om NSA’s indenlandske udspionering nu er uundgåelig.

	Og denne debat ville have været umulig, hvis ikke Snowden – eller en anden i samme position – havde påtaget sig en whistleblowerrolle. For i så fald ville vi ikke ane, at NSA fører en database over alle vores telefonopkald.

	Vi ville heller ikke vide, at regeringen har fået beføjelse til at holde styr på vores private kommunikation – også når vi ikke er under mistanke for terrorvirksomhed eller har forbindelse til terrorgrupper – af hemmelige retslige kendelser udstedt af en hemmelig domstol på grundlag af hemmelige fortolkninger af loven.

	Snowdens værdi

	Det vil dog være synd at sige, at Snowden modtager nogen lovprisning fra en taknemmelig nation. Han har tilbragt de seneste fem uger fanget i transitområdet i Sjeremetjevo Lufthavn ud for Moskva.

	Russiske embedsmænd, der ikke vil sende ham hjem til retsforfølgelse, ville ønske, at han snart tog sig sammen til at komme videre.

	Men Snowden frygter, at hvis han tager af sted til et af de sydamerikanske lande, der har tilbudt asyl, risikerer han at blive pågrebet undervejs og udleveret.

	Det er en penibel situation, og tiden arbejder ikke for whistlebloweren.

	Man kan sige, at Snowden ligger, som han har redt, eller man kan begræde hans kvide. Men selv nogle af NSA’s hårdeste forsvarere har implicit indrømmet, at Snowden har gjort offentligheden en stor tjeneste.

	Det er kun få dage siden, at direktøren for National Intelligence Service, James Clapper, udsendte en offentlig erklæring, hvori han meddelte, at den hemmelige føderale efterretningsdomstol har fornyet regeringens beføjelser til at indsamle ’metadata’ om vores telefonopkald.

	Dette blev angiveligt offentliggjort »i lyset af den betydelige og vedvarende offentlig interesse i (...) indsamlingsprogrammet.«

	Jamen, er det ikke rørende? Hvis spionerne kunne få det, som de ville have det, ville der ikke være nogen »vedvarende offentlig interesse« i programmet. For så ville vi ikke vide, at det eksisterer.

	Den farlige debat

	Den nye position, som forfægtes af præsident Barack Obama og af dem, der førhen bevarede NSA’s indenlandske overvågning som en dyb, mørk hemmelighed, er, at vi da selvfølgelig skal have en bred national debat om, hvilke krav der må stilles til privatlivsbeskyttelse og sikkerhed.

	Den udmelding er ikke oprigtigt ment.

	Det ved jeg, for da en sådan debat brød ud i Kongressen i sidste uge, flippede efterretningseksperterne helt ud.

	Et forsøg på at lukke af for finansieringen af NSA’s indsamling af telefondata, sponsoreret af en usandsynlig alliance i Repræsentanternes Hus mellem Justin Amash, en konservativ republikaner, og John Conyers, en liberal demokrat, begge valgt i Michigan, led et overraskende smalt nederlag på 217-205.

	Lovforslaget blev fordømt af Det Hvide Hus og Kongressens ledere af begge partier, men det fik ikke desto mindre tværpolitisk støtte fra 94 republikanere og 111 demokrater.

	Amash-Conyers’ lovforslag havde næppe nogen chance for at blive ophøjet til lov alligevel – Senatet ville have taget livet af det, og hvis alt andet glippede, ville præsident Obama have nedlagt veto imod det.

	Alligevel var det en advarsel til efterretningsmiljøerne: Spionerne kan ikke selv afgøre, hvornår langt bliver for langt. Det er stadig de folkevalgte.

	En vægelsindet befolkning

	En meningsmåling fra Washington Post-ABC News viser, at tre ud af fire amerikanere nu mener, at NSA’s støvsugning af telefonopkaldsdata af NSA krænker privatlivets fred.

	Men samtidig erklærede næsten tre femtedele af de adspurgte, at det »lige nu« var vigtigere at undersøge mulige terrortrusler end at respektere privatlivets fred. En selvmodsigelse? Ikke nødvendigvis.

	Det er muligt at gå ind for omfattende og indgribende foranstaltninger, når det gælder en specifik undersøgelse, hvor der foreligger en konkret mistanke, men samtidig forkaste de samme skridt som del af en generel dataindsamling.

	Men hvor mange af dem, hvis telefonopkaldsoplysninger registreres, er under mistanke for at være terrorister? En ud af en million?

	Lige så meget i modstrid med ideen om et frit samfund er efter min mening den amerikanske regerings holdning om, at vi endnu ikke har tilladelse til at få at vide, hvordan den hemmelige efterretningstjeneste ret fortolker vore love og forfatningen.

	Den retskendelse, som Snowden lækkede – og som tvang teleselskabet Verizon til at videregive sine registrerede data – er en af kun ganske få, der har set dagens lys i løbet af den hemmelige domstols tre årtier lange eksistens.

	Nu er der røster, der kræver alle rettens afgørelser lagt frem i lyset. Vi debatterer disse spørgsmål i dag. Man kan ønske Edward Snowden alt muligt godt eller en livsvarig fængselsstraf. Uanset hvad, bør vi takke ham.

	 

Eugene Robinson er tidligere redaktør ved Washington Post, i dag klummeskriver ved samme avis

© The Washington Post Writers Group og Information

Oversat af Niels Ivar Larsen

