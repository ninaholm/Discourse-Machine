Systemet venter ikke



De seneste uger har både personale og patienter været fremme i medierne for at fortælle, hvordan personalet på blandt andet vores hospitaler har for travlt til at hjælpe patienterne. De kritiske stemmer har for nylig fået opbakning af professor Steen Wackerhausen, som beskriver, hvordan new public management skubber menneskeligheden ud af menneskefagene (&raquo;En trojansk hest i sundhedssektoren&laquo;, 11. september).Som sygeplejerske har jeg selv undret mig over, hvorfor patientens behov fylder så lidt i hverdagen, og hvorfor systemet fylder så meget? Jeg har været nødt til at tildække halvnøgne patienter med vaskeklude og håndklæder midt under et sengebad, fordi nu havde lægen tid, eller nu skulle røntgenbillederne tages. Kort sagt: Systemet skal endelig ikke vente.Da jeg arbejdede på en operationsafdeling for ældre patienter, spurgte kirurgerne ofte &raquo;har du en hofte, jeg skal se på?&laquo;. Den slags kommentarer fik det til at syde og boble under min pæne, hvide sygeplejeuniform. &raquo;Nej, jeg har ikke en hofte, du skal se på, men en patient, du skal se på&laquo;, fik jeg lyst til at svare. Men jeg bed ordene i mig og fandt i stedet journalen frem. For det er jo ikke den enkelte læge, den er gal med. Han ved godt, at det ikke kun er en diagnose, men også en syg ældre kvinde på røntgenbilledet. Alligevel er det, som om sundhedsvæsnet fokuserer mere på den enkelte operation eller diagnose end på det hele menneske, der ligger i sengen.Hospitaler er ikke autoværksteder, hvor man kommer ind og får en ny gearkasse eller et par bremseskiver og bagefter kan trille videre i tilværelsen. Patienter er ikke biler, men mennesker med behov for individuel pleje og vejledning, så de også kan leve videre med deres sygdom, når de kommer hjem fra hospitalet. Man er kun halvt færdig med sit forløb som patient, efter lægen har stillet en diagnose. Den resterende halvdel indebærer meget sygepleje, som i dag underprioriteres, fordi det ikke er beregnet med i den økonomiske model, der styrer vores sundhedsvæsen.Flere penge til sygehusene ville hjælpe, men det er ikke hele løsningen. Det er lige så vigtigt at flytte de mange daglige beslutninger væk fra DJØF&rsquo;ernes skrivebord og tættere på det personale, de sygeplejersker, sosu-assistenter og læger, som er tæt på patienterne. Det må være muligt at respektere den enkelte patients værdighed og gøre for eksempel et intimbad færdigt, før lægen kommer ind på værelset og overtager.Signe Hagel Andersen, Dansk Sygeplejeråd Hovedstaden
