Betaler demokrati sig nu også?
Da forestillinger om lighed og retfærdighed jo kan skade den sunde konkurrencementalitet om at slå de andre ud og al den snak om alles ret til at snakke med om alt næppe fremmer det private arbejdsmarkeds produktivitet – lille grundlovstale på forkant med datoen og udviklingen


I morgen – grundlovsdag – skal demokratiet fejres, i overovermorgen, fra kl. 16 til 17,30, skal det reddes. Thi som skrevet stod her i avisen i går, side 23 nederst: »De vestlige demokratier er i krise. Politikerleden vokser, tilliden til demokratiet daler, og den sociale uro ulmer. BogenDeltager-Danmarker centrum-venstres bud på en løsning – en vision om aktiv samfundsdeltagelse og engagement. I anledning af udgivelsen har vi – Information og tænketanken CEVEA – inviteret tre af bogens forfattere, Emilie Turunen, Peter Hummelgaard og Bjørn Hansen, til debat. De vil blive udfordret på deres vision af bl.a. Morten Søndergaard fra fagforbundet 3F«.Som om det er så vigtigt at redde demokratiet? Som om det ikke er vigtigere at redde den økonomiske vækst?Har regeringens og folketingsflertallets uddannelsesminister Morten Østergaard (R) ikke netop opfordret til »grundig selvransagelse« på uddannelsesinstitutionerne? For »uanset om vi uddanner eskimologer eller djøf’ere (jurister, økonomer og samfundsvidenskabelige kandidater, red.), skal de i fremtiden rettes mod det private arbejdsmarked,« lyder den røde regerings parole blot og blåt.Retfærd er ikke til salgSå kan det være lige meget, om universiteterne også har forstået, hvad deres oprindelige grundlægger, en græker ved navn Platon, for små 2.400 år siden havde at sige om f.eks. netop demokratiet (jvf. artiklen »Og velkommen til Platon« her i bladet i lørdags): »Platon anholder særligt det demokratiske frihedsbegreb, som han opfatter dels politisk (retten til at styre og lade sig styre) og dels personligt (retten til at gøre ’hvad man vil’). I sin yderste konsekvens fører dette frihedsbegreb til en atomisering af samfundet, der kommer til at bestå af lige så mange små stater, som der er individer. Dertil ender den personlige frihed i behovsslaveri, fordi den laveste form for begær uvægerligt tager magten fra skamfølelsen og fornuften.« – »Laveste form«?! Når dette behovsslaveri dog lige netop er, hvad det private arbejdsmarked tjener sine penge på.For ikke at tale om dem, der forbinder demokrati med retfærdighed, alle menneskers fundamentale lighed og den slags: »’Hvorfor skal jeg dog foretrække at leve retfærdigt frem for uretfærdigt?’ bliver Sokrates spurgt ifølge Platon. Heri ligger implicit et ligeså vanskeligt spørgsmål: ’Hvorfor skal en retfærdig stat foretrækkes?’ Sokrates’ udfordrende svar er simpelt: fordi kun retfærdighed gør dig og samfundet som helhed lykkelig.« »Lykkelig«?! Retfærd er jo ikke til salg. Det kan slet ikke børsnoteres og konjunkturbestemmes efter sine aktiekurser. Det kan altså derfor hverken eskimologer eller djøf’ere – endsige det private arbejdsmarked – blive lykkelige af, efter den røde regerings opfattelse.Sejret ad helvede til»Markedsideologien er nået til feminismen. Nu hedder argumentet for ligestilling ikke lighed, men at kvinder som ledere giver en bedre bundlinje,« konstaterede i lørdags i Politiken en af den oprindelige rødstrømpebevægelses danske pionérkvinder fra 1968-1970, Ninon Schloss.Giver demokratiet det private arbejdsmarked en bedre bundlinje? Må spørgsmålet lyde her dagen før grundlovsdag. Regeringens Produktivitetskommission synes at være i tvivl: »Ryd op i unødig regulering, skærp konkurrencen og fjern hegnet om de beskyttede brancher«, lød i hvert fald pressemeddelelsen, der i sidste uge bebudede rapporten om, hvordan Danmark kommer på forkant af fremskridtet. Ved bl.a. at udvande planloven og tillade »væsentlig større butikker« på mange flere steder.Fungerende miljøminister Pia Olsen Dyhr (SF) afviser med begrundelsen: »Vi vil have levende bymidter, hvor der er et varieret byliv med både slagter, købmand, café og tøjbutikker. Derfor er vi ikke fortalere for at bygge storcentre og kæmpe betonklodser med butikker på samlebånd uden for vores byer som i eksempelvis USA.«Men mon ikke den indvending snart moderniseres ud af verden af uddannelsesministeren og hans tre kvindelige chefer, Thorning, Vestager og Vilhelmsen? Om hvem Schloss (der i 1975 meldte sig ind i Socialdemokratiet) skriver:»På en måde er de regerende kvindelige politikere bevis på, at kvindebevægelsen har sejret, om end ad helvede til. Ikke bare har de selv nået toppen, de driver videre på den hovedstrøm i kvindebevægelsen, der gik ud på, at kvinderne skulle ud i ræset, arbejde lige så meget og tjene lige så meget som mændene. Status og forbrug blev den altdominerende måde at få anerkendelse på – også som kvinde. Markedet skal gennemtrænge alt. For så vidt en nyliberalistisk version af feminismen. Suk.«Som nok kunne rejse spørgsmålet, hvad Platon og/eller andre da ville have sat i stedet for den personlige såkaldte frihed, der er endt i det moderne såkaldte demokrati, som her kaldes behovsslaveriet?Svaret gives måske i overovermorgen. Hvis man tilmelder sig ishop.information.dk
