Foruroligende



 URETFÆRDIGT: Endelig foretager integrationsminister Birthe Rønn Hornbech (V) sig noget besindigt - og så bliver hun dolket. Tilmed af sin egen ministerkollega og partifælle Karen Jespersen. 
Morgenavisen Jyllands-Posten kunne i går på forsiden kundgøre, at Jespersen fnyser over 40 forslag til bekæmpelse af islamisme og terrorisme, som en embedsmandsgruppe under Integrationsministeriet arbejder med. "Foruroligende" kalder Jespersen forslagene.
Det foruroligende består i, at forslagene lægger op til dialog som våben mod terror. For eksempel:- Afdæmpet sprogbrug for ikke at provokere muslimer over i fjendtlighed og ekstreme holdninger- Et dialogforum mellem Politiets Efterretningstjeneste, PET, og muslimer, som har kontroversielle holdninger- Et partnerskab med muslismske trossamfund og kulturcentre
Forslagene er tydeligvis inspireret af PET, der slår til lyd for forsonlighed som vej til forsoning.
FORSONINGSLINJEN betegner Karen Jespersen som "fuldstændigt forfejlet", og Dansk Folkepartis Pia Kjærsgaard hepper med ord som "top naivt" og "fuldstændigt grotesk".
Værre for Rønn Hornbech er, at overpartifællen, beskæftigelsesminister Claus Hjort Frederiksen slutter sig til Jespersens og Kjærsgaards hylekor. Til Ritzau siger han: "Personligt mener jeg, at vi skal have en meget skarp kant over for islamister ... Vi skal have en meget lille tolerance over for sådanne mennesker."
I embedsmandsgruppen sidder repræsentanter for både Jespersens og Hjorts ministerier, og Rønn forklarer til TV2 News: "Karen Jespersen har også været inde over for et halvt år siden. Derfor er det ubegribeligt for mig, at Karen Jespersen undsiger denne her plan et halvt år efter."
Man aner på denne baggrund en ægte Jespersen-intrige plantet i Jyllands-Posten. At Hjort slutter sig til, giver Rønn Hornbech det perfekte påskud til at forlade den regering, hun skulle have holdt sig for god til at træde ind i. Hun får ikke et bedre tilbud om en ædel sag at afgå på.
IMENS KAN FOGH fundere over, om det nu var så smart, at han gjorde Karen Jespersen til minister. Jovist, en umiddelbar taktisk gevinst fik Fogh. Men han burde have skænket det en tanke, at Nyrup-regeringens opløsning for alvor begyndte, da Karen Jespersen åbenlyst gav sig til at sabotere sine ministerkolleger med presselækager og undsigelser af deres "slappe holdninger i udlændingepolitikken". Hun intensiverede sine anstrengelser ved Nyrup-regeringens sidste forsøg på at samle sig, et regeringsseminar ved Havnsø i november 2000, og lod dem kulminere under valgkampen i 2001. Måske gør Fogh klogt i at dække sig ved at frigøre Jespersen for V-ministeransvar, så hun kan suse ud til det Dansk Folkeparti, hvor hun alligevel ender før eller siden.	dr

