Luk politiet!
LEDER


 Et raseriudbrud fandt vej til gårsdagens Information: »Så luk da politiet!«
Ganske opsigtsvækkende kom dette forslag fra selveste Claus Oxfeldt, formand for Politiforbundet. Oxfeldts vrede skyldtes Enhedslistens forslag til folketingsbeslutning om en etårig forsøgsordning med at sætte små kameraer på politibetjentenes veste i to politidistrikter. Formålet er at belyse samspillet mellem politi og borgere. Efter erfaringer fra den californiske by Rialto med 100.000 indbyggere har sådanne kameraer nedbragt antallet af klager mod politiet med 88 procent og politiets brug af magtanvendelse med 60 procent.
Tilslutning til forslaget om kropskameraer er allerede meldt fra Dansk Folkeparti, SF, Konservative og Liberal Alliance. Det giver 63 mandater bag, og flertallet kan hentes ved stemmerne enten fra regeringen eller fra Venstre. Udsigten til, at forslaget vedtages, får politiforbundsformand Oxfeldt til at rase: »Nu må det simpelthen stoppe, det her vanvid. Jeg er virkelig ærgerlig over det for at sige det ligeud. Vi har sågar lagt os fladt ned og sagt ja til indføre ID-numre på uniformerne, fordi vi ikke har noget at skjule. Også selv om det er helt ude af proportioner. Men det er åbenbart ikke nok ... Men hvis man har så lidt tillid til politiet, så luk da politiet og find en anden løsning.«
Et demokrati bør vagtsomt forhindre, at dets voldsmonopoler udvikler sig til selvstyrende enheder. Det gælder både militær og politi. Det må forbløffe, at Politiforbundet så heftigt modsætter sig forsøg med en ordning, der har givet opmuntrende resultater i udlandet. Med i det danske billede hører, at politiklagemyndigheden i 2013 afgjorde 418 sager mod betjente. Heraf førte 12 til tiltale mod en betjent. I 243 sager, svarende til 58 procent, blev efterforskningen indstillet på grund af manglende beviser.
Det manglende bevis vil et kropskamera kunne skaffe. At dette kunne være en årsag til Politiforbundets rasen, er ikke en rar tanke.

