Et andet Europa



Det græske demokrati er kommet i konflikt med strategien for at redde landet fra statsbankerot. Ved valget i begyndelsen af maj forkastede et flertal af grækerne den sparemedicin, som de i to år har været tvunget til at sluge uden udsigt til helbredelse, men tværtimod med en stadig dybere recession som resultat. Der er næppe udsigt til, at de græske vælgere ved nyvalget om tre uger vil producere det regeringsflertal, som EU-partnerne ønsker. Selv om den officielle linje i Bruxelles og omegn stadig er, at Grækenland bør forblive i eurozonen, tyder mere og mere på, at tabuet omkring et græsk exit er blevet brudt: »Hvis man ikke kan leve op til reglerne i en klub, er det bedre at melde sig ud,« lød det forleden fra EU-Kommissionens formand, José Manuel Barroso, mens direktøren for den tyske nationalbank advarede de græske vælgere om, at »konsekvenserne for grækerne vil blive værre end for resten af eurozonen«. Det britiske firma DeLaRue, som leverer pengesedler til en lang række stater verden over, er angiveligt gået i gang med forberedelserne til at genoptage produktionen af græske drakmer, mens beregninger på skilsmissens omkostninger begynder at cirkulere: Omkring 100 mia. euro er Grækenlands udestående til nationalbankerne i de øvrige eurolande, mens de politiske omkostninger er umulige at beregne.Ikke desto mindre betoner den tyske finansminister, Wolfgang Schäuble, at eurozonen kan klare tabene. »Sandsynligheden for, at Grækenland bliver i eurozonen, er lige så lille, som at jeg bliver udnævnt til den næste pave. Det vil simpelthen ikke ske,« vurderer Willem Buiter, cheføkonom i den amerikansk storbank Citigroup.Den fælles mønt, der var tænkt som fuldendelsen af det europæiske projekt, er endt med at skabe politisk, social og økonomisk splittelse mellem landene i Europa: »De forvandler os til syndebuk. Angela Merkel kan finde på at straffe Grækenland for bedre at kunne overbevise sit folk om at hjælpe lande som Italien og Spanien,« skriver chefredaktøren for den græske avis Kathimerini, Alexis Papachelas. Da det græske parlament i februar vedtog det seneste spareprogram, udtalte økonomen Yanis Varoufakis, at redningsplanen i realiteten var en stakket frist, og at grækerne ville blive smidt på porten ved den førstkommende lejlighed efter præsidentvalget i Frankrig. Den politiske usikkerhed, som valgresultatet har skabt, har ifølge Varoufakis givet regeringen i Berlin »en gylden mulighed« for at bruge grækerne som skræmmebillede og påtvinge den nye regering i Frankrig »tyske ideer om, hvordan verden hænger sammen«. Selv om de tyske banker med en uansvarlig udlånspolitik har været stærkt medvirkende til finansieringen af det offentlige overforbrug i Sydeuropa, kan de som konsekvens af redningspakkerne til Grækenland imødese væsentligt mindre tab i tilfælde af græsk statsbankerot, end tilfældet var for to år siden. Den tyske nationalbank har nemlig i mellemtiden overtaget de private pengeinstitutters udeståender i Grækenland, og da eurolandene hæfter kollektivt for centralbankernes eventuelle tab, vil regningen blive fordelt mellem de europæiske skatteydere: »Tysklands ændrede finansielle blottelse har store implikationer for landets rolle som lederen af Europas svar på krisen,« påpeger finanssitet Bloomberg: »Måske er det, hvad repræsentanter for tyske institutioner mener, når de siger, at eurozonen er bedre forberedt på en græsk exit.«De europæiske ledere fortier, at Grækenlands udtræden af euroen ikke kun vil være en falliterklæring for grækerne, men også et nederlag for hele det europæiske projekt.Eurosamarbejdet risikerer at brase sammen, fordi møntunionen blev skabt uden det nødvendige fundament i form af en fælles økonomisk politik, og fordi landene ikke har formået at stå sammen og løse Grækenlands problem som et fælles problem. Hvis en græsk statsbankerot er blevet uundgåelig, er det ikke, fordi det ville være for bekosteligt at redde grækerne, men fordi de græske vælgere nu efterspørger et mere demokratisk og solidarisk Europa.Venstrefløjen i de andre EU-lande har samtidig forpasset en gylden mulighed for at kæmpe for et andet Europa og i stedet ladet sig hypnotisere af den nationalistiske EU-skepsis, som næres af krisen.
