Danmark er blevet konservativt
Nødvendighedens politik kalder regeringen sin reformiver. Men man tager fejl, hvis man tror, at dansk politik styres af ideologiløse nyttekalkuler. Reelt er der tale om en stor sejr til konservatismen


 
	Den 24. juli havde Kristian Thorup en kronik her i avisen, der på glimrende vis tog fat på nogle af de mest grundlæggende ændringer i vores kultur. Han beskriver bl.a. den neoklassiske forestilling om økonomiske incitamenter, der har koloniseret alle andre aspekter af den menneskelige tilværelse. Thorup kalder det samfund, der derved er opstået, for det postideologiske samfund, hvor pragmatismen, det umiddelbart fornuftige, bliver ledetråden i politik. Dermed forsvinder de ideologiske pejlemærker fra politiske beslutninger, og man får noget, som bl.a. Bjarne Corydon (S) har kaldt »nødvendighedens politik«.

	Det er imidlertid meget tvivlsomt, om man kan kalde det for et postideologisk samfund. Selv om ingen af de nuværende regeringspartier har et konservativt udgangspunkt, er det en klassisk konservativ politik, der bliver ført både i form og indhold. Hele den politiske kultur er med andre ord domineret af klassisk konservatisme. Den giver sig blandt andet udslag i formynderi og kontrol, moralisering og symbolpolitik, elitedyrkelse, skabelse af ulighed ved at belønne dem, der i forvejen har mest, og lukkede beslutningsprocesser, hvor kun de i forvejen mest magtfulde inddrages.

	Offentligt formynderi

	Det offentlige formynderi er taget kraftigt til. Ingen havde tidligere forestillet sig, at offentlige arbejdsgivere kunne forbyde deres ansatte at ryge, selv om det ikke generede andre, men det er det, der sker i dag. Det offentlige blander sig også i hvilke fødevarer, vi må spise, hvor meget motion, vi skal dyrke, og der er langtfra kun tale om gode råd og henstillinger generelt. Ofte anvendes direkte opsøgende arbejde. I København henvender man sig for eksempel direkte til de dårligst stillede for at få dem til at leve mere ’sundt’, og andre kommuner praktiserer tvungen motion til kontanthjælpsmodtagere. Det fordelingsmæssige aspekt er helt væk. Man lægger uden videre højere afgifter på det forbrug, som dem med den ’forkerte’ livsstil har.

	Vi har bevæget os fra en velfærdsstat, der skabte frihed ved at frigøre individet fra materiel tvang, til en stat, der bygger på tvang og kontrol. Denne udvikling hænger sammen med konservatismens menneskeopfattelse. Ifølge den er mennesket grundlæggende svagt og ikke i stand til at tage vare på sig selv. Der må derfor være nogen, der påtager sig lederskabet og styrer mennesker til deres eget bedste.

	Styr på de dovne

	Denne elitetankegang og ledelsesideologi slår også igennem i ’new public management’. Ledelsen skal bestemme, og den skal belønnes for at bestemme. Vi så det i den måde, lærerkonflikten foregik på. Den blev styret af forestillingen om, at mennesker skal ledes. Lærerne skulle ikke have indflydelse på deres eget arbejde længere.

	I de resultatlønkontrakter, der er indgået med de offentlige ledere, træder ledelsesideologien også tydeligt frem. Det er en elite, der bliver belønnet. I mange tilfælde bliver den endog belønnet for, at de almindelige ansatte yder en ekstra indsats. Det er bl.a. indholdet i de nye resultatlønkontrakter for rektorer og direktører på ungdomsuddannelserne.

	Almindelige mennesker skal kontrolleres og motiveres. Det skal de blandt andet, fordi de er dovne. De søger ikke arbejde, hvis de kan blive fri. Derfor har man gennemført en lang række forringelser af overførselsindkomster, kontanthjælp, arbejdsløshedsunderstøttelsen og førtidspensionsordningen. SU er også forringet.

	Troen på økonomiske incitamenter, som det eneste der kan motivere til alle former for menneskelig aktivitet, er konservativ. Det er den forestilling, der er indbygget i de neoklassiske økonomiske modeller, og det er dem, man argumenterer ud fra. Det største problem ved disse forestillinger er, at de ikke passer med virkeligheden, men der føres politik efter dem, og de fungerer helt tydeligt som pejlemærker for politikere og den øvrige elite af såkaldte eksperter, embedsmænd og lobbyister, der indgår i beslutningsprocesserne.

	Tilbage står spørgsmålet: Hvordan gik det danske samfund fra at være et samfund med frihed til et konservativt tvangs- og kontrolsamfund?

Steen Borg Rasmussen er tidligere lektor og forfatter til bogen ’Økonomi i et Sociologisk perspektiv’

