Rekrutér unge forskere tidligt



 
	Kræft, diabetes, fedme og hjerte-kar-sygdomme. Danmark står i de kommende år over for store sundhedsmæssige udfordringer.

	For at vi kan være parate til at løse opgaverne, er det afgørende, at vi sikrer og styrker uddannelsen af de forskere, der skal være med til at løse fremtidens problemer indenfor sundhed og sygdom. Og jo tidligere forskeruddannelsen starter, desto bedre.

	I den seneste tid har der i medierne været en debat af universiteternes planer om at oprette særlige spor, hvor studerende får mulighed for at være ’elitekandidater’. Uddannelsesminister Morten Østergaard (R) har hilst initiativet velkommen.

	Kritikerne mener, at særlige vilkår vil danne a-hold og b-hold. Vi mener, at alle talentfulde unge bør gives mulighed for at udvikle deres potentiale, og at det vil styrke Danmark som videnssamfund. Det er nødvendigt for, at vi kan bevare vores høje niveau inden for sundhedsvidenskabelig forskning.

	Vi ved, at tidlig erfaring med forskning og et formelt uddannelsesforløb er afgørende for tidlig rekruttering af forskertalenterne. Derfor ønsker vi, at studerende med interesse, engagement og ambitioner kan afprøve deres evner i særlige forskningsspor allerede under studiet.

	Kun de stærkeste klarer sig

	I dag ligger talentudviklingen primært på ph.d.-studiet. På Health har vi i årevis haft succes med forskningsår til studerende med særlig interesse. Her får studerende teoretisk og praktisk erfaring med forskningsprocessen, og mange vælger efterfølgende forskervejen i form af en ph.d.-uddannelse. De begynder dermed et hestehoved foran andre ph.d. studerende og kommer hurtigere op på et højt niveau.

	Der er ikke tale om, at vi vil kvalificere nogle studerende på bekostning af andre. Alle skal have højt kvalificeret forskningsbaseret undervisning. Men målet nås kun, hvis vi samtidig sikrer mulighed for tidlig rekruttering af fremtidens forskere.

	Dansk sundhedsforskning står stærkt, men kampen om de frie forskningsmidler, der er grundlaget for størstedelen af vores forskning, er hård.

	Kun de stærkeste klarer sig i den konkurrence.

	Derfor skal vi rekruttere de dygtigste forskere, der kan bidrage til at løse fremtidens sundhedsproblemer. Det sker bedst gennem tidlig forskertræning i særlige ’forskerspor’. Vi skal derfor styrke, ikke svække denne mulighed.

Ole Steen Nielsen, Lise Wogensen Bach, Berit Eika og J. Michael Hasenkam, prodekaner for forskning, talentudvikling, uddannelse og videnudveksling på Health, Aarhus Universitet

