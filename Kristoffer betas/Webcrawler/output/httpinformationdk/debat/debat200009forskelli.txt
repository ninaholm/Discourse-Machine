Forskellige nejer



 Har man i EU (som i Danmark) fået indført en offentlig tilskudsordning, er den svær at komme af med igen
280900
Euromodstandere på venstrefløjen påstår, at kapitalismen er utæmmet i EU. Så har de overset, at EUs hovedudgift, garantipriserne, har sat markedskræfterne ud af spil, hvad angår fødevarepriserne.
Eksisterede disse landbrugsordninger ikke, ville priserne på landbrugsvarer svinge langt mere. Mere kapitalisme med hensyn til prisdannelsen på landbrugsvarer i EU kan anbefales. Ordningerne blev indført i en tid, hvor der var mangel på madvarer i EF-landene. I dag er der overproduktion.
EUs strukturpolitik  man yder bistand til vejanlæg mv. i tilbagestående egne  kunne barberes. Irland var for bare 15 år siden et økonomisk tilbagestående område i Europa. Bl.a. takket være støtte fra EUs regionalfonde er Irland nu blandt de stærkeste økonomier i EU.
Alligevel kan man i Dublin, vækstmiraklets centrum, se skilte opstillet af EU, der fortæller, at vejanlægget er finansieret med 75 procent støtte fra regionalfonden. Eksemplet viser, at har man i EU (som i Danmark) fået indført en offentlig tilskudsordning, er den svær at komme af med igen.
Euromodstandere på højre- og venstrefløj hævder, at der er mere solidaritet i Danmark end i sydligere EU-lande. Det tvivler jeg på.
I mine første år som gymnasielærer fortalte jeg en anden gymnasielærer, at jeg havde store udgifter, bl.a. kontingent til Magistrenes Arbejdsløshedskasse.
Pågældende kunne godt forstå, at jeg i min udsatte position betalte til MA, underforstået, at det gjorde han ikke selv. Situationen er den, at ikke alle gymnasielærere og magistre betaler til MA. I Tyskland er det lovpligtigt med en arbejdsløshedsforsikring. Det kunne vi lære af i Danmark.
At opbygge en EU-stat
Jeg stemmer alligevel nej, men har intet imod, at man lader sig inspirere af andre landes ordninger eller endog kopierer dem. Men jeg har noget imod, at ændringer i landenes systemer sker ud fra et ønske om at opbygge en EU-stat.
Sagen er, at EU-direktiver og -forordninger ikke er fremkommet gennem forudgående diskussion i Europa. Der findes ikke et europæisk folk, en europæisk offentlighed, en ensartet politisk kultur eller identitet. Det af-slører den faldende deltagelse ved valgene til EU-parlament. I Holland stemte kun 30 procent i 1999.
Alligevel klør EU-tilhængerne på med euroen. De er ikke ærlige  måske er de uvidende  når de hævder, at euroen ikke vil føre til yderligere økonomisk og politisk integration. Det har fhv. nationalbankdirektør Erik Hoffmeyer overbevisende argumenteret for vil ske.
Når Nyrup siger, at »EU er en proces«, har han ret. Integrationen standser ikke ved euroen. Den er et skridt imod en EU-stat, skønt forbundsmyndighederne i Bruxelles (endnu) ikke er så magtfulde som forbundsmyndighederne i Washington. En stadigt snævrere union betyder Europas Forenede Stater. 
Verbale øretæver
Tilhængerne lokker med, at »vi kommer til at sidde med ved bordet«, dvs. vi skal stille vore forslag. Umiddelbart efter kan de argumenterer stik modsat: »Vi kan ikke tillade os ikke at slutte op om de andres beslutninger«; altså skal vi ikke stille vore forslag.
Argumentationen fra ivrige EU-tilhængere som Niels Højlund og Bertel Haarder består mest i at skælde og smælde på danskere, der ikke kan se, at vi skal sætte fuld turbo på EU. Deres verbale øretæver minder om fordums læreres syngende lussinger til uvorne elever.
Vi skal være begejstrede og idealistiske i vores holdning til euroen og EU-projektet som helhed, siger de. Nej, begejstring i politik leder til fanatisme og blindhed, som Søren Ulrik Thomsen udtalte i Information den 5. august: »Politik skal være konkret, pragmatisk og kedsommelig«.

