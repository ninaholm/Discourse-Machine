Enhedslisten/Alternativet
Nu er den ædle kappestrid omsider indledt. Mere omvæltende end selv en ’revolution’


 
		Enhedslisten vil gøre op med vækstideologien.
Overskrift i Politiken i fredags


	»Den nuværende vækstideologi fører os direkte ud over miljøkanten. Vi bliver nødt til at forholde os til en ny virkelighed, hvor det ikke længere står til diskussion, at naturens ressourcer er ved at slippe op.«

Udkast til Alternativets partiprogram

	I bedeferien fastholdt Enhedslisten på sit årsmøde ikke alene, hvad der allerede (jvf. forrige Frie Ord) forelå som forslag til nyt principprogram: »Sænke det samlede materielle forbrug ...« til fordel for » … vækst i ikke-materielle goder…«.

	Flertallet af Enhedslistens delegerede forstærkede oven i købet forslaget ved direkte at forkaste også ’grøn vækst’:

	»Det er ikke muligt at afkoble vækst i ressourceforbrug og miljøbelastning fra den økonomiske vækst. Satsningen på ’grøn vækst’ har til formål at skabe nye, profitable markeder og undgå det nødvendige opgør med den globale vækstøkonomi. Den ’grønne vækst’ medfører desuden nye former for miljøødelæggelser, for eksempel som følge af dyrkningen af biobrændstoffer.«

	Ikke nok med det. Årsmødet vedtog også:

	»Vi befinder os nu i en systemkrise, hvor flere kriser er vævet ind i hinanden: finanskrise, energikrise, fødevarekrise og klima- og miljøkrise. Den globale økonomi har nået en størrelse, hvor det globale og lokale miljø undergraves på bekostning af menneskers levevilkår og overlevelsesmuligheder. Derfor arbejder vi for, at kapitalismen erstattes af et socialistisk samfund, der holder sig inden for de grænser, der sættes af natur og klima, og hvor omdrejningspunktet ikke er jagt på profit, men opfyldelse af menneskenes basale behov.«

	Opmuntrende alternativ

	Igangsættende, utrolig opmuntrende er det mildest talt, at udbryderen fra Radikale Venstre, Uffe Elbæk, og hans alternative frontløbere og kaospiloter, rykker ud med forslag til så omvæltende en praktisk og mental omstilling, som godkendelsen af naturens materielle grænser nu nødvendiggør.

	Men det epokale er, at Enhedslisten regnes for tidens yderste danske venstrefløjsparti, oven i købet et socialistisk af slagsen. Jamen, er det da ikke god, gammeldaws rød venstreorientering, at man så også er grøn? Og da går ind for miljøet og den slags? Jo, noget i den (hen) retning er det blevet. Men bestemt ikke, at dette ’grønne’ skulle medføre et brud med det såkaldte ’fremskridt’, altså med menneskehedens stadig øgede magt over og materielle vækst i investeringer og forbrug af naturgoderne. Tværtimod.

	Kulturradikale har forarget kunnet afvise, at man skulle bøje sig for naturen, ’det billige skidt.’ Socialister kritiserede kapitalismen for netop ikke at udnytte naturens ressourcer så hurtigt og effektivt, som fornuftig såkaldt ’antikapitalistisk’ planøkonomi kunne. Hvorfor dog hæmmes af fire forskellige bankfilialer på hvert gadehjørne, når man kunne nøjes med én, rationelt ledet virksomhed?

	Trods alt var Karl Marx ikke så stor en idiot, at han ikke vidste, at de materielle naturgoder er begrænsede og akut, f.eks. i landbruget, kan forbruges og opbruges så hurtigt, at det er selve naturgrundlaget for ’det progressive fremskridt’, der trues.

	Men man skulle rigtig nok lede længe og grundigt i Kapitalen og mange af marxismens/kommunismens/socialismens/socialdemokratismens andre hellige skrifter, for at finde naturens materielle grænser vedkendte. Endsige omsat til praktiske visioner for sandt bæredygtige samfundsindretninger.

	I stedet fik og får man det indtryk, at menneskets ubegrænsede magt over naturen ligefrem var betingelsen for etableringen af det perfekte socialistiske/socialdemokratiske tusindårsrige.

	Trods alt var heller ikke den liberale markedsøkonomis fader, Adam Smith, så stor en idiot, at han ikke anede grænserne for DØV (Den Økonomiske Vækst) i materiel henseende.

	Skjult hånd ret skjult

	Men i konkret borgerlig økonomi og politik forblev hans og markedets såkaldte ’skjulte hånd’ i den henseende dog ret – skjult! Da de konservative helt opgav at være konservative (konserverende, bevarende) i andet end gud-konge-fædreland-konserverende forstand, kom kappestriden mellem arbejderklassens venstrefløj og borgerskabets højrefløj og begges centrumsfløj i realiteten til at stå på:

	Hvem sikrer bedst og hurtigst den største økonomiske vækst!

	Måske har naturvidenskaben selv været med til at indgive moderne mennesker denne storhedsvanvittige forestilling: At de i kraft af videnskaben, teknologien, teknikken og den globaliserede penge- og markedsøkonomi, mere eller mindre venstreorienteret styret, mere eller mindre højreorienteret ustyret, kunne opnå ubegrænset magt over og forbrug af naturen.

	Nu kommer i hvert fald samme naturvidenskab med konstateringen, at det var – og er – en misforståelse.

	At rette op på den er så omvæltende en revolution for både de venstre-, højre- og totalt desorienterede, at man godt forstår, hvorfor Enhedslisten viger tilbage for at kalde den det. I sin omvæltning overgår den jo alt, hvad hidtil er kaldt revolution.

	Godt derfor, at Enhedslisten har et ikke-venstrefløjsparti som Alternativet at kappes med og omvendt.

	Hvor ædelt.

