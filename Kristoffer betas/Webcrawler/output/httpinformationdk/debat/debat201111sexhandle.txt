Sex med en handlet kvinde er en kærlig hilsen til misbruget
Hvis vi skal kvindehandel til livs, skal prostitutionskunderne gøres bevidste om, hvad det er for et grufuldt system, de understøtter, når de køber sex


 22-årige Joy bliver mødt af politiet en kold vinterdag på Vesterbro, hvor hun prostituerer sig. Hun er uden personlige papirer og har ikke opholdstilladelse i Danmark. Joy virker ulykkelig og apatisk, men hun nægter, at hun er et offer for menneskehandel.
Efter mange samtaler med en socialarbejder i Center mod Menneskehandel viser det sig dog, at Joy er handlet til prostitution. Hun kommer fra en meget fattig familie i Nigeria. Hendes far er syg og kan ikke arbejde, og der er mange børn i familien, der skal have mad hver dag.
Joys tragiske historie bgynder helt tilbage i hendes landsby i Nigeria. Her mødte hun en, som lovede hende et godt job i Europa. Et job, der vil kunne hjælpe både hende selv og familien, og hun indvilgede derfor i at rejse mod nord.
Undervejs blev hun voldtaget, så hun kunne lære at være sammen med kunder. Joy fik også at vide, at hun nu skyldte 10.000 euro til bagmanden. Hun endte i København på Vesterbros gader, hvor bagmændene tvang hende til at prostituere sig.
Stop købeglæden
Joys skæbne er blot en af de mange tragiske historier, der gemmer sig under det verdensomspændende fænomen menneskehandel. I sidste uge skabte vi med kampagnen Ud med bagmændene — stop menneskehandel opmærksomhed omkring kvinder som Joy, der er handlet til prostitution.
Kampagnen har haft til formål at informere særligt unge mænd i Danmark om de handlede kvinders slavelignende vilkår — og om de bagmænd, der tjener styrtende på at udnytte kvinderne på den mest kyniske måde.
Det er helt uforståeligt, at så mange mænd køber kvinder, der er handlet til prostitution. Mange af kvinderne bliver udsat for vold og voldtægt. De sættes fast i en gældsfælde, og bliver slidt ned både psykisk og fysisk. Men selv om mange mænd kender til kvindernes uhyggelige skæbne, vælger de alligevel at købe dem.
Derfor er det helt nødvendigt at få de mænd, der køber sex hos kvinderne — eller overvejer at gør det — til at tænke sig om en ekstra gang.
De skal forstå, at de kan være medskyldige i at holde en umenneskelig kriminalitet i live, når de køber sex. Kan vi ændre deres holdning til de handlede kvinder, kan vi mindske den efterspørgsel, som i bund og grund holder menneskehandlen i live.
Komplekst problem
Kampagner og information, der skal skabe en holdningsændring, er selvfølgelig ikke nok. Menneskehandel er et komplekst fænomen. Fattige mennesker, der drømmer om et bedre liv, er lette ofre for kriminelle bagmænd, der lokker med løfter om en bedre tilværelse for kvinderne og deres familier.
Bagmændene skaber en lukrativ forretning ved at udnytte sårbare mennesker, men deres kriminelle forretning er helt afhængig af de mennesker, der efterspørger seksuelle ydelser af kvinderne.
Det er hverken simple årsager eller simple løsninger, men vi har pligt til at reagere og forsøge at ændre tingenes tilstand, når menneskers grundlæggende rettigheder krænkes på den allergroveste måde. Det er indlysende, at handel med mennesker er helt og holdent uacceptabelt.
En af måderne, vi kan komme problemet til livs, er som sagt ved at forebygge og mindske efterspørgslen her i Danmark. Den forgangne uges kampagne er blot et led i den indsats.
Vi er blandt andet også nødt til at have mere viden om de mænd, der køber sex, for at kunne målrette indsatsen endnu bedre i fremtiden. Derfor skal vi have kortlagt prostitutionsefterspørgslen i Danmark. På den baggrund og med inspiration fra andre lande om, hvordan man kommunikerer effektivt til potentielle kunder, skal vi fortsætte med oplysningsinitiativer særligt målrettet unge.
Sæt ind lokalt
Men forebyggelsen skal ikke kun ske i forhold til efterspørgslen i Danmark. Det er afgørende, at den også sker dér, hvor de mennesker, der handles, kommer fra.
Regeringen vil styrke dansk udviklingspolitik, og hovedformålet er netop at bekæmpe den fattigdom, der er en af grundene til, at kvinder er lette ofre for menneskehandlere.
Kvinders rettigheder og muligheder er en helt central del af det mål, og regeringen vil derfor støtte kampen for kvinders rettigheder i flere af de lande, hvor handlede kvinder typisk kommer fra. Når vi vil arbejde for kvinders rettigheder, er det ud fra et ønske om at hjælpe de handlede kvinder til selv at kunne gøre krav på deres rettigheder.
Både for at undgå, at de udsættes for menneskehandel — men også for at hjælpe de kvinder, der desværre har været handlet.
Kvinderne skal hjælpes med at genetablere en tilværelse, når de kommer hjem. Danmark støtter eksempelvis et projekt gennem FN’s Befolkningsfond i Nigeria, hvor ofrene for menneskehandel får hjælp og penge til at komme på fode igen — ligesom de kan bo på krisecentre, hvor de får hjælp til at kunne vende tilbage til et almindeligt liv.
Regeringen vil, som der står beskrevet i regeringsgrundlaget, sætte hårdt ind over for menneskehandel. Vi vil forebygge, og vi vil tilbyde ofrene bedre beskyttelse i Danmark.
Vi skal gøre vores allerbedste for, at der bliver færre skæbner som Joys, og når ulykken alligevel indtræffer, skal vi give kvinderne den støtte og hjælp, de har brug for.
 
Manu Sareen er ligestillings- og kirkeminister, (R) Christian Friis Bach er udviklingsminister, (R)

