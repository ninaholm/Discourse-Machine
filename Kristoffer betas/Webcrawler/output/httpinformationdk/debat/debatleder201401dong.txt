DONG i sachs’en
LEDER


Følgende er et tilfældigt udslag af skæbnens ironi:1) Fra 2005 begynder investeringsbanken Goldman Sachs’ markedsanalytikere at forudsige opsigtsvækkende stigninger i olieprisen. Budskabet forstærkes de følgende år og suppleres af Goldman Sachs-anbefalinger af at investere i oliesektoren, herunder i den ny produktion af amerikansk skifergas og -olie.2) Fra omkring 2008 eksploderer skifergasproduktionen og fører bl.a. til udskiftning af kul med gas på amerikanske kraftværker.3) Det betyder amerikansk kuloverskud og derfor eksport af billige kul fra USA til Europa.4) Skiftet fra gas til kul i Europa ødelægger økonomien i DONG Energys ambitiøse strategi med store investeringer i europæiske gaskraftværker og kaster selskabet ud i likviditetskrise.5) Krisen leder den danske regering til at efterlyse kapitaltilførsel via udbud af nye DONG-aktier. Goldman Sachs slår til og erhverver sig 19 pct. af DONG til en favorabel pris. Forude venter en betydelig værdistigningsgevinst.Som sagt: Skæbnens ironi, men illustrerende for det folk siger: »Goldman Sachs vinder altid«.Om Goldman Sachs virkelig vinder i DONG-sagen, afhænger af, om den planlagte stadig mere omstridte handel godkendes af Folketinget. Sikkert er derimod, at regeringen taber på stort set alle planer. Vreden ulmer i baglandet over, at finansminister Bjarne Corydon (S) er ved at lave en handel, der via vetoret giver en af finanskrisens mest kyniske aktører afgørende indflydelse på det statslige energiselskabs ledelse og strategi og dermed på dansk energipolitik. Tilmed erhverver Goldman Sachs DONG-aktierne til en aftalt kurs, der ifølge fagfolk er markant under DONG’s reelle værdi, hvilket indebærer, at investeringsbanken kan score kassen, hvis DONG om få år børsnoteres. Her kan Goldman Sachs frit indkassere værditilvæksten ved at sælge det delvise DONG-ejerskab til en højere kurs til hvem, de vil, f.eks. til russiske Gazprom.Det er ubegribeligt, at finansministeren ikke har ladet staten selv sikre kapitaltilførslen ved at optage de lån til meget lav rente, som Corydon har medgivet, at netop staten kan opnå. Eller hvorfor han ikke alternativt har ladet danske pensionskasser købe den aktieandel, der nu går til Goldman Sachs.Når alt gøres op, er det umuligt at se anden forklaring på den hårrejsende handel end ren ideologi. Og for at forstå det, skal man tilbage til 2001, da VK-regeringen straks fra dag ét markerede, at man ville privatisere DONG. Det blev til en plan om at invitere private investorer ind via børsnotering af selskabet, fordi dette – som senere formuleret af tidligere finansminister Claus Hjort Frederiksen (V) – ville indebære, »at selskabet løbende ville skulle stå til regnskab over for markedet.«»DONG Energy vil således hele tiden blive målt og vejet af eksisterende og potentielle aktionærer, aktieanalytikere m.v.,« sagde finansministeren og udtrykte dermed det, som for mange andre i dag er selve skrækscenariet: DONG som en energikoncern, der alene agerer ud fra samme kortsigtede hensyn, som styrer – og martrer – ledelserne af mange børsnoterede selskaber: Aktiekursernes op- og nedture, spekulanternes køb og salg, aktionærernes pres for hurtigt og maksimalt afkast.Det interessante er, at da Hjort Frederiksen i 2010 repeterede VK’s ideologiske motiver, var det i en situation, hvor en børsnotering på grund af krisen måtte udskydes, og hvor daværende S-ordfører Kim Mortensen i Folketinget anførte, at »der (er) kommet en helt ny energipolitisk dagsorden, som understøttes af, at vi har et stærkt statsligt selskab, og der tror jeg, der er mange af partierne – også aftalepartierne her – der er enige i, at man er bedre tjent med et selskab, som er ejet af den danske stat.«Det er endnu mere relevant i dag, hvor Danmark står i den enormt udfordrende situation at skulle lægge hele det komplekse energisystem om fra sort til grøn energi. Alligevel oplever man altså nu en S-finansminister realisere VK’s ideologiske vision ud fra den betragtning, at netop en superkynisk investor som Goldman Sachs kan trimme DONG til øget fokus på konkurrenceevne og indtjening og samtidig sende signalet til kommende investorer, at her er en virksomhed med øjnene stift rettet mod bundlinjen, som det er værd at købe sig ind i, når børsnoteringen kommer.
