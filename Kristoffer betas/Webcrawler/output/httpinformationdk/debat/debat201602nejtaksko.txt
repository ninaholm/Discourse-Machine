Nej tak til skoleshopping
Jeg er som alle andre selvfølgelig ærgerrig på mine ungers vegne og har ikke specielt lyst til at være forbenet på deres bekostning. Men det betyder ikke, at jeg i konkurrencestatens navn vil rette mig efter den nationale skolerangliste


 Har du tjekket dit barns skole på den nationale skolerangliste? Mange har – også jeg. Det var ikke opmuntrende.
Men et er, at det er svært at genkende billedet af skolen. I min families tilfælde bliver vi mødt af kompetente og engagerede lærere og en skoleledelse, som tager udfordringer og problemer dødalvorligt. Det kan man ikke se af ranglisten, og man kan heller ikke se, at der er plads til alle – også de dygtigste elever.
Hvad værre er, ansvaret for dårlige skoler flyttes fra politikere til os forældre. Du kan jo bare vælge en bedre. Hvis du formaster dig til at sige noget om, at »vi er alle del af velfærdssamfundet og fællesskabets institutioner«, er det en hippieholdning, og det er nærmest selvforskyldt, at dit barn kommer til at stå dårligt i den globale konkurrence.
Læs også: Regeringen har sat folkeskolen til salg
For det er netop, hvad tilhængerne af nationale tests og offentliggjorte karakterlister er forhippede på: at gøre kritiske røster til halalhippier, der er bange for frit valg, vil sidde i rundkreds og ikke tør se virkeligheden i øjnene.
Jeg skal ikke afvise, at de også findes. Men for mig handler det nu om noget andet. Nemlig, at en solid, velfungerende og folkelig folkeskole er både mål og middel i et stærkt velfærdssamfund, der ikke lader klassetilhørsforhold bestemme alt i et barns liv fra det øjeblik, det har skreget sit første skrig.
Ranglisterne vil få nogle forældre til at vælge skoler med en relativ stor andel af børn i specialklasser eller stor andel af børn med anden etnisk baggrund end dansk fra.
Eksempelvis trivselsmålinger kan være et brugbart redskab til den enkelte skole og skolebestyrelse, mens andre målinger kan være relevante for den enkelte kommune for at levere en god folkeskole og dannede, kompetente og uddannelsesparate elever i den anden ende. Men det rædsomme kriterium ’etnisk sammensætning’ bør uanset hvad fjernes fra den store skoleshoppesøgemaskine. For det forvrænger ganske enkelt folkeskolens eksistentielle platform: en folkets skole.
De fleste vil gerne være tolerante mennesker, og adspurgt svarer de fleste nok også, at man gerne vil have sine børn til at møde en mangfoldighed af sociale klasser og kulturelle baggrunde.
Læs også: Nu bliver det nemmere at sammenligne skoler
Principielt set i hvert fald. For hvad nu, når meningsmager-Danmark bidrager til fortællingen om sammenhæng mellem skolernes etniske sammensætning og kvaliteten, og når kriminalitetsstatistikker og radikalisering peger i tilsvarende skæve retning? Så er det måske meget godt lige at stikke snuden i de dér lister. Det er vel et spørgsmål om tid, før den dominerende religion ryger med som parameter.
Prøver jeg at sige, at der ikke er særlige udfordringer på skoler med mange nydanske elever? Overhovedet ikke. For det er ikke altid let. Det er nogle steder pissesvært. Men sådan kan jo også være på skoler, der er temmelig gammeldanske. Måske er det det, curlingforældre har svært ved at acceptere i det hele taget.
Jeg har bestemt mødt de løftede øjenbryn, når jeg har fortalt, at mine unger skulle gå på den lokale Nørrebro-folkeskole. Var mine børn nu ofre for et ideologisk korstog? Betød deres skolegang mindre end mine politiske holdninger?
For et lærerbarn som jeg, der har fået høvlet den sociale indignation ind i barndomsårene sammen med hjemmelavet leverpostej, Vesterbro Ungdomsgård og Sebastians »Du er ikke alene«, så nagede de løftede øjenbryn mig lidt. For jeg er som alle andre selvfølgelig ærgerrig på mine ungers vegne og har ikke specielt lyst til at være forbenet på deres bekostning. Men sandheden er, at jeg har dyb respekt for de lærere, jeg møder i mine ungers dagligdag. Mine børn går der, fordi de møder kompetente lærere og et spejlbillede af den virkelighed, de lever i. Det kan de kun blive dygtige elever – og kompetente borgere – af.
Trine Pertou Mach er bestyrelsesmedlem i ActionAid International og Mellemfolkeligt Samvirke. Tidl. MF for SF. Klummen er udtryk for skribentens egen holdning

