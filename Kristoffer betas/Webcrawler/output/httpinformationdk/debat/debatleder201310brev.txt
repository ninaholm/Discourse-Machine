Brevet
LEDER


 
	Langt om længe har offentligheden fået indsigt i det brev, hvis indhold ingen har kendt, men alle i de seneste uger har udlagt.

	I går kunne Berlingske offentliggøre det to sider og fire linjer lange brev, der angiveligt er skrevet af en anonym sekretær på et »stort advokatkontor i provinsen«. Ifølge de vedholdende forlydender skulle brevet indeholde afgørende nyt om Venstres gedulgte rolle i Helle Thorning-Schmidt og hendes families skattesag.

	Det er ikke helt forkert, men det er heller ikke helt rigtigt. Hvis brevet er ægte og indholdet troværdigt, så føjer det endnu et kapitel til Venstres moralske forfaldsfortælling. Men rent juridisk er det vanskeligt at få øje på det nye i forhold til forhenværende skatteminister Troels Lund Poulsens eller forhenværende statsminister Lars Løkke Rasmussens ageren i sagen.

	Uanset om brevet er et falsum, synes Venstres problem i sagen ikke at være, hvad partiet har gjort. Problemet er snarere, at partiet forsøger at dække over sine gerninger. Venstres ledelse har haft overordentligt travlt med at rode rundt i den daværende oppositionsleders skatteforhold. Således skulle »et ledende Venstre-medlem« have anmodet om at få udarbejdet et skattejuridisk notat på et »stort advokatkontor i provinsen«, som det hedder i brevet.

	Om en kommende statsministerfamilie betaler skat efter reglerne er en privat sag med stor politisk og dermed offentlig relevans. Derfor har Venstre og alle andre partier en politisk legitim interesse i sagen.

	Problematisk bliver det imidlertid, hvis det – som anført i brevet – er sandt, at interne dokumenter fra Skatteministeriet flyder rundt på et »stort advokatkontor i provinsen«. Den anonyme sekretær noterer således, at »en lang række« bilag »har været omkring Skatteministeriet/Departementet«. Hvordan de er havnet dér, ved vi ikke.

	Med brevet kommer vi heller ikke tættere på det juridisk set helt afgørende spørgsmål: Har daværende skatteminister Troels Lund Poulsen eller hans departement forsøgt at påvirke SKAT Københavns sagsbehandling? Derfor får brevet efter alt at dømme ingen konsekvenser på det juridiske udredningsarbejde, Skattesagskommissionen nu genoptager.

	Taler den anonyme brevskriver sandt, har Venstre bevæget sig langt ud på utroværdighedens overdrev. Kønt har det i forvejen ikke været.Hvem husker ikke Lars Løkke Rasmussen fanget i blitzlys på Statens Museum for Kunst i december 2011? Trængt op ad væggen svarede han: »Nej, det har jeg ikke« på spørgsmålet om, hvorvidt han i Venstre-regi har deltaget i møder om Kinnock-Thornings skattesag. Selvfølgelig har han det, og det rokker brevet ikke ved.

	Hvem husker ikke Troels Lund Poulsens forklaringer i oktober sidste år i Skattesagskommissionen, hvor han afviste at have »drøftet sagen med ministeriets embedsmænd«. Det er siden blevet undsagt af den ene embedsmand efter den anden. Selvfølgelig har han det, og det rokker brevet heller ikke ved. Derfor må opfordringen til Lars Løkke Rasmussen lyde: Hvis et »ledende Venstre-medlem« har bestilt et notat på et »stort advokatkontor i provinsen«, så fortæl det dog. Ingen vil være overrasket. Hverken over, at Venstre har gjort det. Eller at de efterfølgende forsøger at løbe fra det.

	Venstre har åbenlyse problemer i denne sag, men på det foreliggende grundlag er der tale om problemer af en karakter, der skal klares mellem partiet og vælgerne ved næste folketingsvalg.

	Akkurat som det må afklares mellem Helle Thorning-Schmidt og vælgerne, at hun undervejs i sagen skriftligt har givet urigtige oplysninger til myndighederne om, hvor mange weekender om året hendes mand, Stephen Kinnock, opholder sig her i landet.

	Det er en alvorlig sag i et samfund, der er baseret på tillid til, at borgerne giver myndighederne korrekte oplysninger. Det modsatte princip ville føre til et kontrolsamfund.

	At Venstre har haft interesse i at påvirke sagens udfald er indlysende. At ledende Venstre-politikere står tilbage med flossede forklaringer er godtgjort. Men det anonyme brev bringer os ikke tættere på at løfte beviset for, at Venstres politiske vilje skulle have ført ledende medlemmer ud i ulovligheder.

