Folkeskolen jager det perfekte og får det middelmådige
Det danske skolesystem dunker os i hovedet med alt det, vi er dårlige til. Derfor har vi ikke har energi til at udvikle vores talenter. Resultatet er tabt talentmasse og lavt selvværd


 
	Marie er 13 år gammel, går i 7. klasse og kan ikke læse. Ved siden af de 27 ugentlige skemalagte timer, har hun derfor fem timers læsetræning om ugen samt en aftale om en times læsning om dagen som hjemmearbejde. Den udprægede opmærksomhed på læsning gør det svært ved at finde overskud til at lave resten af de obligatoriske lektier.

	Marie er et matematisk talent, men det er der ikke nogen, der ved, heller ikke Marie. Hun tror, hun er dum.

	Mads er 18 år gammel, går i 2.G og er meget stille i timerne. Han følger altid med og er dybt interesseret i undervisningen, men han får dårlige karakterer, fordi han ifølge lærerne ikke siger nok. Når Mads siger noget, er han skarp, for han taler ikke for at tale, men for at bidrage med et intelligent input, men det er lige meget, for han siger ikke nok.

	Efter gymnasiet vil Mads gerne læse retorik på Københavns Universitet, men hans gennemsnit er for lavt. Mads er et poetisk geni, men det er der ikke nogen, der ved. Heller ikke Mads. Han tror, han er dum.

	Marie er på grund af sit lave selvværd begyndt at udvikle en depression, og det stramme skema giver stresssymptomer. To sygdomme Mads allerede har kæmpet med i et par år.

	Marie og Mads trives begge dårligt socialt, fordi de tror, at de er dumme. Marie kan ikke læse, og Mads siger ikke nok, men Marie er fantastisk til matematik og Mads er formidabel med ord – hvor er det, de er blevet glemt?

	Uddateret folkeskole

	Mads og Marie er blot to af de mange børn, der er blevet ofre for et skolesystem, hvor der ikke er noget, man ikke kan; kan man ikke læse, kan man ikke lide at tale, er man en dårlig elev. En dårlig medborger.

	Men på rejsen mod skolet perfektionisme er en vigtig essens gået tabt. Vores skolesystemet er bygget til en anden tid.

	Skolen, som vi kender den, har ført os til fantastiske steder, men nu er det på tide, at vi åbner øjnene for alle de børn og unge, der mister sig selv på vejen gennem systemet.

	Jeg har stor tiltro til, at en forandring er på vej . Det indikerer de små eksplosioner som f.eks. debatten om heldagsskoler. Desværre tager diskussionen om længere tid på skolebænken fat det forkerte sted. Vi skal tænke nyt. Vi skal lave et system, som passer til det samfund, vi har udviklet. Til de mennesker, vi i dag er.

	Meget få unge ved, hvad de vil med deres liv. Der er for mange muligheder, for mange åbne døre, det er for svært at finde vej, lyder forklaringen. Som ungt menneske ved jeg, at det ikke er årsagen til unges nølen. Kender man sig selv, sin passion og sine talenter, er det lige meget, hvor mange muligheder, man har, for man ved, hvad man vil.

	Misforståede talenter

	I stedet for at drukne Marie i opmærksomhed, fordi hun er dårlig til at læse, skulle man have opfordret hende til at lave matematik.

	I stedet for at hive Mads i armen, fordi han ikke siger nok, skulle man have stimuleret hans poetiske gaver. Det ville have højnet Marie og Mads’ selvtillid så meget, at intet ville have kunnet hive dem ned, hvor de står i dag.

	Det ville have udviklet dem som mennesker og som talenter. I stedet dræber vi hvert år større talenter, end vi udvikler.

	Da jeg gik i 3. klasse, bad jeg min lærer om et nyt hæfte. Det nægtede hun mig, for hun antog, at jeg havde lavet papirflyvere af de 30, jeg allerede havde fået. Hvad hun ikke vidste, var, at jeg havde skrevet noveller og eventyr på hver en side – også forsiden og bagsiden – fordi jeg havde så meget at fortælle, og vidste jeg ikke måtte fråse med papiret.

	I stedet for at nægte mig et nyt hæfte, skulle hun have set min passion og mit talent. Det gælder Marie, det gælder Mads, det gælder dig og det gælder mig.

	Ligesom Mads, markerer jeg ikke altid så ofte i klassen, men jeg er med, og jeg markerer, når jeg har nok på hjerte til, at jeg ikke kan lade være med at markere. Min personlighed bliver ligesom Mads’ Maries og din afgørende for vores akademiske fremtid.

	Fordi jeg ikke siger nok i biologi, kan jeg måske ikke blive optaget på mit drømmestudium i litteratur, fordi Mads ikke siger nok i fysik, kan han ikke læse retorik på Københavns Universitet, og fordi Marie er dårlig til at læse, kan hun ikke blive ingeniør.

	Det knuser mig at se så mange af mine venner og medmennesker blive kvalt af et dræbende skolesystem og samfund, fordi de skal fokusere på alt det, de ikke kan, i stedet for at bruge deres energi på det, de kan, og udvikle sig til det menneske de gerne vil være, og det menneske vi får mest ud af, at de er.

Rebekka Boyding er gymnasieelev

