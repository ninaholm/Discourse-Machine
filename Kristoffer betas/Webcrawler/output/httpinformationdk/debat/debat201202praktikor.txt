Praktikordning skaber misbrug



 Skal virksomheder kunne kæderyge ledige i virksomhedspraktik eller løntilskud uden krav om opkvalificering blot fordi de synes, at de får en gevinst ved det?
Arbejdsmarkedsstyrelsen har netop offentliggjort en undersøgelse af virksomhedspraktik og ansættelser med løntilskud, hvor de adspurgte generelt er meget positive.
Men det er mildest talt ikke overraskende, for man har udelukkende spurgt virksomhedernes ledelse og medarbejdere på jobcentre.
Men man skal da spørge de direkte berørte; de ledige. Og man kunne også gerne spørge tillidsrepræsentanter og fagforeninger, som følger de alternative ansættelser på helt tæt hold. Så får man et helt andet billede.
Virksomhedsrettede forløb kan ganske vist have værdi for mennesker, der ellers ville have problemer med at komme ind på jobmarkedet. Nogle får job i direkte forlængelse af den støttede beskæftigelse, andre får træning i at arbejde, udvidet deres netværk mv.
Men det sker desværre alt for sjældent. Derimod er gratis eller billig arbejdskraft gennem den virksomhedsrettede aktivering naturligvis en gevinst for virksomhederne. Og virksomhederne kan effektivt sortere i de personer, der midlertidigt er beskæftiget, med henblik på ledige fuldtidsjob.
Kædeforbrug
Men hvad med det store flertal, der blot skubbes ud i ledighed igen? Hvad med de virksomheder, der blot kæderyger de ledige i den ene virksomhedspraktik eller løntilskud efter den anden, uden at det har en effekt på beskæftigelsen?
Her er det ikke nok at henvise til, at den ledige sikkert har fået nogle kompetencer, som han eller hun kan bruge i sin videre færden på arbejdsmarkedet. Slet ikke i lyset af de markant strammere dagpengeregler, som nu gælder.
Her skal der etableres en helt anden sikkerhed for et ordinært job eller opkvalificering, end det er tilfældet i dag. Der skal stilles krav om kvalitet i aktiveringen.
Den korte og halverede dagpengeperiode forudsætter, at der er progression på vej til et ordinært job for den ledige i ethvert aktiveringsforløb.
Der skal satses på opkvalificering i langt større omfang, end det er tilfældet i dag. Og det kan kun gå for langsomt.

