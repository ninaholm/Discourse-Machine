Frauke Petrys parti af tabere?
Udsagnet om at skyde illegale indvandrere havde man ikke forventet at høre fra en tysk politiker. Heller ikke selv om hun er for ung til at huske Det Store Unævnelige. Måske er det livets tragedie. At når vi glemmer, er vi nødt til at lære historiens lektie forfra og forfra igen
 Den tyske tabloidavis Bilds London-korrespondent har forklaret, at Frauke Petry er »en vinder, der leder et parti af tabere«. Det lyder bekendt, ikke sandt?


 Har du hørt meget om Frauke Petry? Det har jeg heller ikke. Det kommer vi nok til. Hvem er hun så? Den 40-årige forretningskvinde har universitetsgrader fra både Storbritannien og Tyskland. Hendes familie flyttede fra det tidligere Østtyskland til Vest efter Berlinmurens fald i 1989. Den unge Petry greb de nye muligheder, der bød sig, og blev en højdespringer.
Og så er det er hende, der for nylig har sagt, at det tyske grænsepoliti bør have lov at skyde flygtninge, som forsøger at komme ind i landet illegalt. Det gjorde hun som partileder for det euroskeptiske parti Alternative für Deutschland (AfD), et parti, der vandt en bemærkelsesværdig sejr ved søndagens regionale valg i Tyskland, primært på Merkel-koalitionens bekostning.
Den tyske tabloidavis Bilds London-korrespondent forklarede, at Frauke Petry er »en vinder, der leder et parti af tabere«. Det lyder bekendt, ikke sandt? AfD opstod for blot tre år siden fra en gruppering, der oprindelig opstod som en antieuro-alliance. Selv om grupperingen ikke blev valgt ind ved det føderale valg i 2013, havde den en vis vægt gennem støtte fra højreorienterede akademikere og journalister. Siden udviklede det sig til AfD og koblede en anti-indvandringsdagsorden på euro-modstanden – det lyder også bekendt, ikke sandt?
Søndag vandt AfD så 24,4 procent i Sachsen-Anhalt i det tidligere Østtyskland og 12-15 procent i to andre regionale parlamenter. Nu skal man jo ikke glæde sig for tidligt, som den britiske avis Daily Mail gjorde dagen efter med overskriften »Merkel efterladt blødende, mens Tyskland svinger til højre.«
The Guardians Philip Oltermann tegnede et lidt mere kompliceret billede:
»’Højredrejning’ er ikke hele historien. De Grønne vandt på Merkels bekostning i Baden-Württemberg, hvor kanslerens CDU ellers har regeret i 70 år. (…) Men Merkel ser ganske vist hårdt såret ud. Det er skidt for os alle, eftersom hun glimrer ved at være den voksne i EU.«
En tysk ven af mig sagde sådan her: »De regionale valg fungerer som en ventil for vælgerne. At AfD vandt her, er ikke ensbetydende med, at de får et lige så godt valg på føderalt niveau. Og det valg er stadig 18 måneder ude i fremtiden. Men jo, der er helt klart megen utilfredshed, omend mange stadig gnavent støtter Merkels linje.«
Det tunge skyts
Under normale omstændigheder ville jeg stille mig tilfreds med den slags ’rolig nu’-udsagn. Men det er ikke længere normale omstændigheder, ikke i Tyskland eller nogen andre steder. Det er det, som er det virkelig bekymrende.
I Tyrkiet, der er under ledelse af den autoritære Recep Tayyip Erdoğan, sprang endnu en voldsom terrorbombe i weekenden og bidrog yderligere til at destabilisere et land, der i stigende grad er afgørende for Europas sikkerhed. Frankrig vakler også, Storbritannien er optaget af Brexit og sin egen navle, USA er ved at blive splittet midt over i et valg, der i november meget vel kan ende med at gøre Donald Trump til ny præsident.
Som Vladimir Putin er Erdoğan og Trump fingernemme nationalister med adgang til det helt tunge skyts. De fleste af os er ved at være ude af flippen over situationen.
En ting er sikker: Det, som Bilds journalist har kaldt et »parti af tabere«, består blandt andet af folk fra det tidligere Østtyskland, som ved sammenlægning med det rige Vest fik smadret det meste af sin industri og siden har lidt yderligere tab i globaliseringens navn. Det billede kender vi også andre steder fra, gør vi ikke? I de afindustrialiserede dele af Storbritannien, i det nordlige ’rustbælte’ i USA, hvor etablissementets kandidater som Hillary Clinton får det glatte lag. Marine Le Pen klarer sig også rigtig udmærket i de fattigere dele af det nordlige Frankrig.
Min bøf
Det hele virker frygtelig bekendt. Vælgerne føler, de er blevet ladt i stikken af det politiske system, hvad angår job og færdigheder, og at omfattende indvandring har gjort ondt værre ved at lægge ekstra belastninger på offentlige tjenester som sundhed og uddannelse, såvel som på jobmarkedet og overførselsindkomster. De gør ret i at protestere, og politikerne er selv ude om den åbning, de har givet til dem, der vil høste fra populismens marker.
Jeg har ikke et problem med de utilfredse vælgere. De er ikke nødvendigvis racister. Problemet ligger hos de populistiske ’vindere’, som leder vælgerne på vildspor med deres tåbelige og vildledende budskaber om bedre offentlige ydelser og lavere beskatning kombineret med grænsehegn og Brexit-mirakler. Det samme gælder udsagnet om at skyde illegale indvandrere. Det er alle tiders citat til tabloiderne, men ikke et udsagn man forventer at høre fra en tysk politiker, heller ikke selv om hun er for ung til at huske Det Store Unævnelige. Måske er det livets tragedie. At når vi glemmer, er vi nødt til at lære historiens lektie forfra og forfra igen.
Michael White er assisterende redaktør på The Guardian og var politisk redaktør ved samme avis fra 1990 til 2006.
© The Guardian og Information Oversat og forkortet af Nina Trige Andersen

