Grundlovsamok



Fagre ord smældede i går om kap med Dannebrog. Politikere hyldede vor forfatning på dens 164-års fødselsdag. Statsminister Helle Thorning-Schmidt (S) talte kl. 14 på Djursland, kl. 16 i Grejs og kl. 18.15 i Ollerup. Hun sagde bl.a.:»Min opgave er at gøre, hvad jeg kan, for at holde sammen på Danmark.«Det er en sympatisk jobbeskrivelse for statsministerembedet. Man sender en uvenlig tanke til Anders Fogh Rasmussen (V), der vist nærmest så det modsatte som sin opgave.Uforvarende kom Helle Thorning-Schmidt til at ytre sig kritisk om sin SRSF-regerings indsats. Fra sit manuskript kunne hun oplæse linjen: »Hvis man ikke vidste bedre, skulle man jo tro, vi var gået reformamok i Danmark.«Ho, ho, Helle! Hermed får du jo sagt, at man kan vide bedre og dermed indse, at der ikke er tale om »reformamok«. Mange af ’reformerne’ har ikke været reformer – i ordets traditionelle betydning af forbedring. Det gælder pengeoverførslerne til erhvervslivet, tilbagerulningen af miljø- og energiafgifter og de vrangvillige lapperier på dagpengesystemet – for nu bare at nævne et par af de skæve.Om sin regerings gerninger sagde Thorning-Schmidt: »Det har vi gjort, fordi virkeligheden krævede det.« Åh, mon virkeligheden nu gjorde det? Det er den samme flade undskyldning om begrundelsen om ’nødvendigheden’.Hører man til de skeptiske, de fortvivlede eller de frafaldne blandt regeringspartiernes vælgere, kan man søge trøst i, hvad Helle Thorning-Schmidt derpå sagde. Nemlig: »Vi lever i en verden, hvor løsninger, der er gode i dag, ikke nødvendigvis er de rette, eller for den sags skyld de mulige, om et år.«Måtte omskiftelighedens vinde blæse didhen, hvor de nu valgte kortsigtede løsninger ikke længere er de politisk mulige. Og hvor et folketingsflertal indser, at de ej heller er de rette.Længe leve grundloven og folkestyret!
