Løkkes spin
LEDER


 Langt om længe nåede erkendelsen statsminister Lars Løkke Rasmussen (V). Den demokratiske tillidskrise er dyb, og med torsdagens EU-folkeafstemning blev den gravet endnu dybere. Danskernes nej var også et nej til den måde, vores politikere fører politik på. Med den overraskende høje valgdeltagelse – 72 pct. – kan politikerne ikke gemme sig bag forklaringer om befolkningens manglende interesse i EU-spørgsmål. Derfor var der ingen vej udenom for Lars Løkke Rasmussen:
»Der er en tillidskrise mellem store dele af befolkningen og os, der har vores virke på Christiansborg,« erkendte han torsdag aften på Twitter.
Lars Løkke Rasmussen forsikrede, at han »tager det meget alvorligt«, selv om han ikke umiddelbart kan anvise løsninger på det selvskabte problem:
»Den (tillidskrisen, red.) er nok lettere at se end at løse, for den har givetvis sit udspring i mange ting: Løfter, der ikke er blevet holdt, komplicerede problemer, der er blevet forsimplet, politisk substans, der er blevet til spin og proces, personsager, der har fyldt for meget,« skrev han videre.
Fair nok. Erkendelse er som bekendt en forudsætning for løsninger. Men er Lars Løkke Rasmussen blevet klogere? Kan vi have tillid til hans erkendelse af mistillid? Eller er det netop spin?
Statsministerens ord kommer unægteligt til at klinge hult, når hans egen regering og Venstres næstformand, Kristian Jensen, udnyttede valgdagen til at luske en milliardnedskæring af ulandsbistanden igennem.
Uden at udsende pressemeddelelse meddelte Kristian Jensen på Udenrigsministeriets hjemmeside, at Danmark ekstraordinært næste år vil skære en mia. kr. på bl.a. FN og lande som Sydsudan og Myanmar. Hvorfor? Fordi udgifterne til hjemlige asylansøgere vil stige næste år.
Den prioritering kan diskuteres, men det ønskede udenrigsministeren tydeligvis ikke. I stedet benyttede han sig af råd nr. 1 i håndbog for spindoktorer: Send de dårlige nyheder ud, når alle kigger væk eller taler om noget andet.
Det er fint, at Lars Løkke Rasmussen diagnosticerer spin og proces som årsag til den demokratiske omgangssyge. Knapt så fint er det, at landets udenrigsminister spreder smitten på netop den dag, hvor vælgerne protesterer mod den måde at føre politik på. Lars Løkke Rasmussen siger, han kan se problemet. Men kan vi andre se ham som løsningen på problemet? Ikke rigtigt.

