Humanister og realister
LEDER


 Hvis det gik hen over hovedet på de delegerede under weekendens socialdemokratiske kongres i Aalborg, er der ikke noget at sige til det. Mette Frederiksen talte jo så flot om »frihed, lighed og solidaritet« som partiets værdigrundlag.
For mange socialdemokrater bærer Mette Frederiksen netop håbet om, at ord som solidaritet og lighed er andet end antikverede termer fra forgangne tider. Men med weekendens kongrestale fuldender den nye formand i realiteten de sidste mange års socialdemokratiske højredrejning. S-formanden fortalte ganske vist om en ny balance mellem humanisme og realisme i den aktuelle flygtningekrise, men den balance er vanskelig at genfinde i hendes tales politiske indhold.
For Mette Frederiksens humanisme handler tilsyneladende mere om, hvad Danmark kan klare, end hvad der er den nødvendige medmenneskelighed midt i den europæiske flygtningekrise. Og hendes realisme handler tilsyneladende mest af alt om, at Socialdemokraterne har accepteret, at Dansk Folkeparti også fremover skal svinge taktstokken i udlændingepolitikken.
Danmark har mere end nogensinde brug for politikere, der hæver sig over partitaktik og kommer med holdbare løsninger for alle de flygtninge, der allerede er i landet og dem, der i den kommende tid vil komme hertil.
Både Mette Frederiksen, Lars Løkke Rasmussen, Kristian Thulesen Dahl og Morten Østergaard har fra hver deres position og talerstol i denne årsmødeweekend talt om nødvendigheden af konkret handling, men hvad er der sket? Snak, snak, snak. Og ingen handling.
Derfor lyder det så rigtigt, når Mette Frederiksen med statskvindeattitude inviterer til nationalt kompromis på udlændingeområdet. Men hvad vil det sige i virkelighedens verden?
Betyder det, at Socialdemokraterne eksempelvis er rede til følge Venstre-regeringen og Dansk Folkeparti, som lægger op til yderlige stramninger af asyl- og familiesammenføringsreglerne. Og som har reduceret ydelserne til flygtningefamilier, så de trækkes ned under den fattigdomsgrænse, som regeringen belejligt fjernede fra den politiske virkelighed tidligere på ugen?
Er det virkelig den vej, Mette Frederiksen vil trække sit parti? Er det, hvad en moderne fortolkning af »frihed, lighed og solidaritet« for hende handler om? Det var ikke det indtryk, kongresdeltagerne rejste fra Aalborg med, når de blandt andet hørte formanden sige: »Vi skal bruge al vores styrke og alt vores overskud til at give mennesker på flugt den beskyttelse, de har behov for.«
Jo tak, Mette Frederiksens, men det stik modsatte synes at blive en uomgængelig konsekvens af en politik, der jo desuden definitivt bevæger partiet langt væk fra såvel både de tidligere regeringspartnere hos Radikale Venstre og resten af oppositionen.
Hult klinger det også, når Mette Frederiksen med påtaget indlevelse forsøger at sætte sig i de flygtendes sted:
»Børn. Hele familier er på flugt. Og lad mig bare sige det så direkte, som det er mig muligt: Ingen familiefar eller -mor sidder i et udbombet Aleppo i Syrien og tænker, at det kunne være bekvemt med en udflugt over Middelhavet til Europa og Danmark. Mennesker flygter ikke for sjov,« sagde hun.
Nej, det har Mette Frederiksen ret i, men humanisme handler også om at behandle flygtningene ordentligt, når de når frem. Og hun var jo en central del af den socialdemokratiske regering, der indførte de regler, der i dag splitter de familier, som hun i sin kongrestale foregav at ville hjælpe.
Det var SR-regeringen, der forhindrede en del af flygtningene fra Syrien – børn som voksne – i at blive familiesammenført inden for det første år. De seneste uger har anskueliggjort, at netop denne regel er en af årsagerne til, at flygtninge mest af alt ønsker at flygte uden om Danmark og videre til Sverige.
»Realisme uden humanisme er kun kynisme. Men humanisme uden realisme synes jeg oprigtigt talt mister meget af sin værdi,« fastslog Mette Frederiksen.
Ingen kan efter weekendens socialdemokratiske kongres være i tvivl om, hvad realisme er for Mette Frederiksen. Det er strammerkurs og højredrejning. Den socialdemokratiske humanisme er til gengæld vanskelig at få øje på uden for Mette Frederiksens talepapir.

