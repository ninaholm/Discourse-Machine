En somalisk løsning
Efter sidste uges kapring af en dansk sejlbåd med syv danskere om bord, heraf tre børn, har de danske medier og politikere genopdaget det borgerkrigshærgede land


 »Den, der skaber et problem, må også løse det.« Sådan lyder et somalisk ordsprog, som alle, der beskæftiger sig med dette sørgelige land, burde lægge sig på sinde.
Efter sidste uges kapring af en dansk sejlbåd med syv danskere om bord, heraf tre børn, har de danske medier og politikere genopdaget det borgerkrigshærgede land - eller rettere de somaliske pirater, som trods en massiv militær tilstedeværelse fra NATO, EU og andre store handelsnationers side, vedbliver at være et stort og tilsyneladende uløseligt problem.
Den politiske vilje til at bruge milliarder af kroner på at holde 35-40 krigsskibe i Adenbugten, fejler ikke noget, men desværre svarer det til at spise en kræftpatient af med aspirin.
At især EU har sin del af ansvaret for pirateriets opståen er uomtvisteligt, al den stund at bl.a. europæiske fiskere var med til at fjerne de somaliske kystfiskeres eksistensgrundlag.
I dag er det imidlertid ikke længere mangel på fisk, der får somaliske pirater til vove livet for at kapre alt fra eventyrlystne danske sejlere til verdens største containerskibe.
Det er de gigantiske løsesummer, som rederierne betaler for at få deres skibe, fragt og besætninger tilbage.
Når Danmark og resten af den vestlige verden alligevel bærer et stort ansvar for den håbløse situation, skyldes det vores fejlslagne politik over for Somalia. Det ludfattige land har befundet sig i konstant borgerkrig siden 1991, hvor diktatoren Siad Barre blev styrtet, millioner af somaliere lever som flygtninge i nabolandene, store dele af landet har de facto revet sig løs.
Og i det resterende Somalia er mindst 2,4 millioner mennesker afhængige af fødevarehjælp fra FN, heraf næsten en halv millioner mennesker, som verden har opgivet at hjælpe, fordi de befinder sig i områder, kontrolleret af den rabiate islamistiske Shabab-milits.
Den danske Somalia-politik har ligesom resten af verdenssamfundets - baseret sig på støtte til den såkaldte overgangsregering, der i årevis har været totalt belejret i Mogadishu. Og det gør den fortsat, fremgår det af regeringens såkaldte 'nye' Somalia-politik.
Ifølge planen agter Danmark at bruge næsten en halv milliard i løbet af de kommende år på at støtte de dele af Somalia, som ikke er Shabab-land. Og målet er fortsat at bevare landet som en samlet nation under en central regerings kontrol.
Det, som Danmark og resten af det internationale samfund tilsyneladende nægter at se i øjnene, er, at den løsning ikke duer.
Trods bred, international støtte og militær bistand fra bl.a. USA, Frankrig og Etiopien har den somaliske overgangsregering stadig kun kontrol med nogle få ganske få gader i centrum af byen. Resten af det sydlige og centrale Somalia er på Shababs hænder. Og intet tyder på, at overgangsregeringen er i stand til at udfordre dem.
»Broen bliver først repareret, når nogen er faldet i vandet,« lyder et andet somalisk ordsprog, som beskriver den ulykkelig situation ualmindelig godt.
Foreløbig er piratproblemet imidlertid ikke så stort, at det for alvor kan få danske og internationale politikere til at interessere sig for, hvad der foregår i Somalia. Og spørgsmålet er, om pirateriet nogensinde når det niveau. Den somaliske konflikt kunne ellers - om nogen - have brug for et seriøst internationalt engagement.
At hverken USA eller FN har appetit på en militær intervention er helt forståeligt, når man tager erfaringerne med Somalia i 1990'erne, Irak og Af-ghanistan i betragtning. Men der er også andre løsningsmuligheder, som endnu ikke afprøvet.
Desværre er der ikke noget, der tyder på, at det internationale samfund har forstået, hvor meget af den nuværende konflikt, som skyldes utilfredshed med den korrupte og inderligt uduelige regering, som Danmark og FN insisterer på at holde ved magten i Mogadishu.
Det er hovedårsagen til de somaliske delstater; Somaliland, Puntland og andre enklavers ønske om selvstændighed og selvstyre. Og det er en af hovedårsagerne til Shabab-militsens sejrsgang.
Somalia er et stammesamfund, og intet tyder på, at indførelsen af et centralistisk styre efter europæisk model vil fungere - i hvert fald ikke med den stærkt begrænsede støtte, omverdenen i øjeblikket er villig til at yde.
Det mulige alternativ er derfor et mere decentralt system, hvor størstedelen af magten og ressourcerne fordeles til lokale myndigheder - og centralregeringens rolle begrænses til at koordinere de lokale aktiviteter.
Hvis man ignorerer den lokale magtstruktur, stamme- og klanlederne, får man hele landet på nakken, ligesom i Irak og Afghanistan.
En anden mulighed er at udnytte det ressourcestærke somaliske exilmiljø, som bl.a. har været med til at bygge Somaliland op. Der er masser af veluddannede somaliere, bl.a. i Danmark, som burde spille en helt anden rolle i forsøget på at finde en somalisk løsning på et somalisk problem.
For som et tredje ordsprog vil vide:
»Hvis alle trækker på samme hammel, kan man lappe selv en revne i himlen.«

