Magt over moral
LEDER


Moralsk er Lars Løkke Rasmussen for længst faldet. Hvornår det skete kan diskuteres. Var det ved den første bilagssag, GGGI-sagen eller ved den seneste tøj- og rejsesag? Tilbage står i hvert fald en afklædt Venstreformand og statsministerkandidat, der igen og igen appellerer til at blive vist en tillid, han igen og igen forbryder sig imod.Vi må her minde om, at Lars Løkke Rasmussen endnu ikke har godtgjort, at han rent faktisk har betalt skat af det tøj, Venstre har betalt for at ekvipere formanden. Og vi må minde om, at han endnu ikke – som denne avis har beskrevet – er kommet med plausible forklaringer i sagen om datterens GGGI-betalte rejse til Rio de Janeiro.I det lys kan det undre, at Lars Løkke Rasmussen overhovedet har en formandspost at forsvare på Venstres ekstraordinære hovedbestyrelsesmøde i aften i Odense. Hvordan kan Venstre – om end en stedse mindre del af partiet – fortfarende forsvare en moralsk fallent som formand?Svaret siger en del om Lars Løkke Rasmussen, men det siger i virkeligheden mest om Venstre som et politisk parti, der er villig til at afkoble moral i kampen for magt.Venstres magtanalyse er ligeså simpel, som den kan synes moralsk skræmmende: Med Lars Løkke Rasmussen kan partiet genvinde regeringsmagten. Det kan partiet ikke med den karakterfaste men ukarismatiske næstformand Kristian Jensen.Danskerne har efterhånden fået nok af Lars Løkke Rasmussens person, javel, men de vil gerne have mere af hans politik. Danskerne vil gerne have mere af Helle Thorning-Schmidt som person, men de har fået nok af hendes politik, som de forveksler med Lars Løkke Rasmussens. Sådan argumenterer de Venstre-folk, der argumenterer for Lars Løkke Rasmussens overlevelse på formandsposten.Med andre ord: Magtpartiet har fortrængt moralen i partiet.Men disse argumenters gyldighed står og falder med det politiske flertal. Og i går viste den første meningsmåling, at Venstre ikke alene allerede har givet køb på sin moral, nu er der også udsigt til borgerligt nederlag ved næste folketingsvalg. Det er derfor, desperationen stiger forud for den aften, der i medierne er blevet kaldt Lars Løkke Rasmussens skæbnestund. I virkeligheden er det en skæbnestund for partiet Venstre.Påfaldende er det, at Venstres moralske røst stort set alene kan høres blandt lokalformænd og borgmestre i kommuner temmelig langt fra Christiansborg og partihovedkvarteret. Det er dem, der siger alt det, der for længst burde have været draget konsekvens af: Vi stoler ikke længere på ham, og vi kan hverken have politiske ledere elle statsministre, vi ikke kan stole på. Sådan har det de seneste dage lydt med variabel styrke og dialekt fra Venstres lokalformænd og borgmestre.Lars Løkke Rasmussen skal være ordentligt klædt, ja, men det kan han vel godt selv sørge for med en årsløn på den anden side af én million kroner. Han skal betale sin skat, og han skal kunne dokumentere, at han gør det.Selv Lars Løkke Rasmussens mest hårdkogte væbnere i skikkelse af Søren Pind og Inger Støjberg synes de seneste dage at have opgivet forsvaret af formandens moralske habitus, men de fastholder, at han er den bedste formand og den dygtigste blandt politikerne på Christiansborg.I forrige uge lød samme melding fra partiets forretningsudvalg, der i en udtalelse konkluderede, at »der har været – og fremadrettet kan komme – medieomtale baseret på interne dokumenter«, men uagtet, hvad der måtte komme frem, vil der være tale om »et billede af Venstre og Lars Løkke Rasmussen, som forretningsudvalget ikke kan genkende«.Når et forretningsudvalg er parat til at gå så langt for at redde sin formand, så har partiets øverste ledelse gjort sig til en del af problemet frem for en del af løsningen på problemet.Så uanset udfaldet af aftenens hovedbestyrelsesmøde i Odense Kongrescenter og uanset Lars Løkke Rasmussens politiske skæbne, så ved vi allerede, at Venstre lader moral vige for magt. Og det problem er langt større end spørgsmålet om, hvorvidt formanden hedder Lars Løkke Rasmussen. 
