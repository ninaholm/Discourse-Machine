Færre studerende er svaret ...
Det er bekymrende, når frygt og politisk nedsatte ekspertudvalg bliver styrende for landets uddannelsesudbud


 
Hvad var spørgsmålet? Tre gange på tre måneder har uddannelses- og forskningsminister Sofie Carsten Nielsen (R) nu slået fast, at nogle videregående uddannelser skal optage færre studerende, fordi de i for høj grad uddanner til arbejdsløshed. Samtidig har hun fastholdt sin forgænger, Morten Østergaards (R), beslutning om, at eftersom der er alt for mange uddannelser at vælge imellem, må nogle af dem lukkes eller sammenlægges. Endnu har hverken hun eller forgængeren imidlertid kunnet svare på, præcis hvilke unødvendige uddannelser og studerende, de vil af med. Det skal en nærmere analyse først afdække, så man kan lave en model for såkaldt dimensionering.

Uklare politiske udmeldinger fører naturligvis til usikkerhed, og som Information har beskrevet, kan man allerede nu se, hvordan flere universiteter holder sig fra at ansætte nye forskere på områder, som de frygter, vil blive ramt af dimensionering. I mangel af bedre baserer universiteterne deres beslutninger på anbefalingerne fra Produktivitetskommissionen og Kvalitetsudvalget, der i brede vendinger peger på henholdsvis humaniora og samfundsvidenskab som områder, der i fremtiden vil uddanne til arbejdsløshed.

	Det er bekymrende, når frygt og politisk nedsatte ekspertudvalg på den måde bliver styrende for landets uddannelsesudbud i stedet for at tage en åben debat om og løbende udvikle, hvad det er for en viden, vi har brug for.

Uddannelsesministeren siger da også, at hun vil den åbne debat, men problemet er, at hun på forhånd har fastlagt facit: Vi skal have færre studerende. Det er selvfølgelig en politisk beslutning, hvor mange penge staten skal bruge på uddannelse, men det ligner hykleri fortsat at kalde det et spørgsmål om kvalitet og relevans.

	I dag er det reelt et spørgsmål om, hvordan man indretter en model, der viser, at ministeren har ret.

