Derfor dumper Margrethe i morgen
De allerseneste meningsmålinger tyder på, at prinser også fremover vil have førsteret til tronen - og det kan dronning Margrethe i høj grad takke sig selv for. Afstemningen handler nemlig ikke blot om ligestilling, men også om moral og etik - eller mangel på samme


 Overforbrug, grådighed og arrogance har i vores kongehus undermineret det fundament af respekt ethvert monarki hviler på, og politikerne har været villige hjælpere i de kongeliges moralske deroute. 
Et af de mest opsigtsvækkende eksempler er Lov om årpenge for grevinde Alexandra fra 2004. Selv hærdede republikanere som det forhenværende radikale folketingsmedlem, Elisabeth Arnold, stemte for at idømme de danske skatteydere hustrubidrag for prins Joachims ekskone. Kongehuset betænkte sig ikke et øjeblik på at overlade danskerne et livslangt økonomiske ansvar for den forhenværende prinsesse - også efter at hun giftede sig igen og dermed ikke længere var medlem af kongehuset. 
Underskud
Hvordan kan man overhovedet forvente, at vælgerne skal have en mening om royal ligestilling, når man hen over hovedet på dem besluttede at lænke dem til Alexandras husholdningsbudget til hun dør? Det er ikke pengene - Alexandra koster os i 2009-kroner to millioner om året - det er princippet og den præcedens der er skabt for fremtidige generationer af folk med trækprocenter.
Royalister ynder at fremhæve kongehuset funktion som værdipolitiske signalgivere - det vil sige, at de viser os, hvordan vi skal opføre os. Og hvad er det så, vi ser? Et kronprinspar, der ud af et budget på 17 millioner kroner kom ud med et 2008-underskud på over to millioner kroner på trods af, at de fyrede fem medarbejdere for at de røde tal på bundlinjen ikke skulle selvantænde. 
Vi har også orkesterplads til prins Henriks misbrug af offentlige midler. Flådens skib nummer ét, kongeskibet Dannebrog, var på vandet i 152 dage i 2008. Heraf var mindst 40 af dem besat med sejlads, der kun kan betegnes som aldeles privat. 
Moralsk fordærv
Kongehuset er ikke omfattet af offentlighedsloven, så Søværnets Operative Kommando vil kun oplyse den officielle sejlplan. Når man får fingre i hele planen, viser det sig imidlertid, at danskerne årligt betaler over 30 millioner kroner for at Dannebrog blandt andet kan fragte Henriks dragebåd til og fra kapsejladser rundt om i Europa - endda uden prinsen er om bord, for han flyver!
Det er slemt nok at vi har et folketing, der konsekvent vender det blinde øje til den kongelige skalten og valten med skattekronerne, men det er endnu værre at de kongelige ikke selv forstår at det gode eksempels magt er uovervindeligt og at den, der har titlen, også har pligten til at være moralsk uangribelig. Den kendsgerning synes dog at være ved at trænge ind hos danskerne - og derfor er den manglende opbakning til afstemningen på søndag folkets dumpekarakter til Margrethe og den uskønne sump af moralsk fordærv, der præger det kongehus, hun står i spidsen for. 
Trine Villemann er journalist og har netop udgivet debatbogen 'Kongen og dronningen af Grønland'

