Rejsesag og GGGI-rod gavner Venstres bistandspolitik
Rejsesagen og det generelle rod i GGGI kan gøre danskerne stemte for Venstres foreslåede nedskæringer i udviklingsbistanden. At regeringen ovenikøbet er ved at løfte kritikken af rejseudgifterne og rodet i GGGI væk fra Løkkes skuldre for at lægge den over på sine egne, er politisk uforståeligt
Er det noget, der forener regeringen og Lars Løkke Rasmussen er det støtten til GGGI. Det er skræmmende, ikke mindst fordi det risikerer at skade både klimapolitikken og bistandspolitikken, skriver Knud Vilby.

Regeringen har fået fedtet sig godt og grundigt ind i GGGI og Lars Løkke Rasmussens (V) rejsesag. På alle andre punkter end lige det med førsteklassesbilletterne og rejsereglerne, er der stærk og ubrydelig solidaritet mellem den nuværende regering og den tidligere regering, når det gælder håndteringen af GGGI-sagen. Det er af mange grunde dybt betænkeligt.VK-regeringens beslutning om at kaste 90 millioner kroner ind i den koreanske grønne vækst-organisation GGGI blev taget som en politisk topbeslutning. Den daværende regering ville gerne lege med de asiatiske vækstøkonomier, og pengene kunne man i sparetider finde i bistandsbudgettet, selv om organisationens arbejde ikke havde så meget med bistand at gøre. De almindelige screenings- og kontrolsystemer blev sat ud af spillet. Man kørte bare på.Under Folketingets samråd med udviklingsminister Christian Friis Bach (R)i går, sagde ministeren, at sagen har haft et meget »usædvanligt forløb«, at beslutningsgrundlaget (under VK) var »yderst spinkelt«, og at det hele var risikabelt. Ekstra Bladet har fået indsigt i et aktstykke, som viser, at Udenrigsministeriets embedsmænd havde blinket med advarselslamper, men blinkene nåede ikke frem til Finansudvalget.Under samrådet understregede Christian Friis Bach, at et konstateret økonomisk misbrug ikke var udtryk for korruption, og derfor ikke nødvendigvis skulle rapporteres til Folketinget i henhold til de nye åbenhedskriterier. Han fortalte, at de regler, som Løkke har rejst efter, end ikke accepteres i FN.Nu ændrer man dem så til et niveau »tilsvarende FN-organisationer«. Jeg ved ikke, hvad »tilsvarende FN« betyder, når GGGI ikke er en FN-organisation. Men det er i hvert fald et niveau langt over det, man har i ngo’erne. Og det er vigtigt at bide mærke i, for GGGI er flere gange blevet kaldt en ngo, hvad organisationen ikke er eller nogensinde har været.Grøn vækst-fatamorganaEfter en lang række temmelig artige afsløringer, men også lovprisninger af GGGI’s begyndende positive resultater, konkluderede Christian Friis Bach under samrådet i går, at det i sin tid var rigtigt af Danmark at gå ind i GGGI. Ifølge ham var det også rigtigt af den nuværende regering at støtte det koreanske forslag om at gøre Lars Løkke Rasmussen til formand. Tidligere har både udviklingsministeren og statsministeren understreget, at Lars Løkke Rasmussen gør det godt som formand.GGGI er altså ifølge regeringen den rigtige organisation at støtte, og organisationen har tilmed den rigtige formand.Der er med andre ord ingen tvivl om, at udviklingsministeren meget gerne vil videreføre og udbygge GGGI-samarbejdet. Selv om der selvfølgelig lige skal undersøges et par ting først.Men hvorfor vil han det? Svaret er enkelt: Fordi GGGI har været med til at dreje klimadiskussionen væk fra at være et spørgsmål om at holde igen på forbruget til at blive et spørgsmål om grøn vækst. Det er udviklingsministerens klare vurdering og konklusion, at vækst er en forudsætning for en global redningsaktion. Det er hans opfattelse, at det er via grøn vækst, vi skal redde verden.Også selv om begrebet er uhyre dårligt defineret og nogle gange dækker over ren greenwashing.Er der nogen, der solidarisk står sammen i dansk GGGI-politik, er det altså SRSF-regeringen og Lars Løkke Rasmussen og alle hans løjtnanter. Det er skræmmende, ikke mindst fordi det risikerer at skade både klimapolitikken og bistandspolitikken.V’s falske klimaprofileringJeg kan på grundlag af rigtigt mange års erfaring sige, at det ikke er nogen nem sag at hive 90 millioner kroner ud af det danske Udenrigsministerium og Danida. Når det gælder langt de fleste projekter og programmer skal der screenes og appraises og kontrolleres og dokumenteres, og projekterne skal falde ind under strategier og retningslinjer.Men der findes også nogle store politiske projekter, som regeringer og politiske flertal kan vælge at prioritere over alt andet og på tværs af almindelige retningslinjer. Sådan et projekt var GGGI.Det var særligt vigtigt for VK-regeringen. Den havde en del år forinden bortraderet den danske miljø- og klimabistand. Den havde derudover skåret milliarder af udviklingsbistanden. I alt var besparelsen mange milliarder kroner pr. år. Noget var reelle besparelser. Andre blev overført til militærbudgettet, der i de samme år eksploderede.Men VK-regeringen havde behov for at demonstrere, at den kunne slå ud med internationale armbevægelser. Klimatopmødet var under Lars Løkke Rasmussens formandskab gået så dårligt, det overhovedet kunne. Samtidig havde man forsømt at opfylde andre politiske løfter. Men her var en sag, der egnede sig til grøn profilering, og som samtidig kunne bringe Danmark ind i en asiatisk vækstvarme.Ved at støtte GGGI kunne man samtidig dokumentere, at voldsomme bistandsnedskæringer ikke var en hindring for nye initiativer. Så derfor: Det var en rigtig god politisk ide med dansk medlemskab og senere formandskab for en tvivlsom koreansk organisation. Også selv om den havde klare tendenser til råddenskab allerede ved oprettelsen.UdviklingsledeJeg vil ikke afvise, at GGGI kan komme til at gøre noget godt og fornuftigt, men det er endnu usikkert. Nogle siger – normalt med en vis tvivl og tøven – at målet kan hellige midlerne. Men målet er endnu temmelig uklart, og midlerne har været i strid med almindelige regler og almindelig sund fornuft. Derfor er det ikke i orden, at regeringen i den grad stiller sig solidarisk med de VK-hovedansvarlige for et forløb, der også har været skadeligt for holdningen til udviklingsbistanden.Kort tid inden Lars Løkke Rasmussens rejsesag brød løs, foreslog Venstre, at der skæres yderligere 2,5 milliarder kroner i dansk udviklingsbistand. Den nuværende regering har her i 2013 endnu knap fået standset den tidligere regerings store beskæringer, og målt i forhold til den danske bruttonationalindkomst, er bistanden i dag på et lavere niveau, end den var, da VK-regeringen blev stemt ud af vælgerne.Alligevel vil Venstre nu skære yderligere – og det endda meget voldsomt. Klima og miljø spiller ingen reel rolle for Venstre. Bistand spiller en meget lille rolle.Det triste er, at når regerings- og oppositionspartier i fællesskab danner vognborg omkring GGGI og Lars Løkke Rasmussen for at bremse kritikken, vil folkestemningen falde ud til fordel for Venstres nedskæringsforslag. Den almindelige dansker vil meget naturligt konkludere, at hvis GGGI-sagen og Lars Løkke Rasmussens frås med skatteydernes penge stort set er i orden, så gælder det da bare om at få beskåret bistandsmidlerne mest muligt.Venstres samrådsdeltagende folketingsmedlemmer var i rigtigt godt humør ved afslutningen af samrådet i går eftermiddag. Jeg synes ikke, regeringsrepræsentanterne har nær så god grund til at være i godt humør. Og politisk er det besynderligt, at en presset regering har lyst til at løfte kritikken væk fra Venstres skuldre og lægge den over på sine egne.&nbsp;Knud Vilby er journalist og blogger på u-landsnyt.dk
