Testcenter i Thy



 Det alternative testcenter, vi peger på i kronikken den 10. april (se i øvrigt en længere version af kronikken på www.information.dk/229470, red.) , ligger i noget af det mest mishandlede landskab, man kan finde i dette land. Cirka én kilometer fra de sydligste møller ligger ganske vist Vullum Sø, som er en naturperle. Resten af arealet har gennem årtier været gennemrodet af bulldozere og gravemaskiner, som har efterladt talrige grusbunker, vandhuller og små søer. Detaljerne kan man se på google.earth. Der er hverken tale om hede eller naturarealer. Placeres testcentret i Østerild kan Vullum Sø kan blive et dødt vandhul p.g.a. af tilførsel af næringsstoffer fra tre millioner forrådnede trærødder m.v. fra fældningen af Østerild Plantage. Derimod skal søen nok overleve, at der står en vindmølle én km fra den.
DTU-forskeren Poul Hummelshøj udtaler, at »Vi kan ikke teste alting på en gang«.  Men der foreligger ikke en beskrivelse af, hvordan og hvornår man vil teste fundament, adgangsforhold  med videre.  Vil man være med i konkurrencen, så nytter det ikke noget, at man står klar med vingerne og generatoren, hvis fundament, vedligeholdelsesprocedurer og konstruktionsredskaber til de store havvindmøller ikke samtidigt er udviklet. Det er som først at producere bilmotoren og derefter gå i gang med karrosseri, affjedring, bremser, etc. Så bliver man udkonkurreret af dem, der går i gang med at udvikle det hele synkront.
De nylige skader på fundamenterne under DONG Energy's havvindmøller er et godt eksempel på manglende forskning i fundamenterne og vil koste talrige millioner kroner og skade danske vindmøllers renomme.
Hummelshøj vil heller ikke være med til at stille vindmøllerne op på to rækker, for så bliver der for voldsom turbulens, og man lever ikke op til de internationale krav til et testcenter. Vi mangler dokumentation for, at forfinede effektkurver fra afprøvninger på land skulle give mere troværdige og internationalt anerkendte testresultater end testningen af møller under den mere rea-listiske og voldsomme turbulens, der vil komme fra en nabovindmølle.
Jan Hylleberg afviser vort forslag med den begrundelse, at møllerne står for tæt på vandkanten. Han synes at overse, at vi skaber realistiske turbulensvilkår fra vandsiden ved at etablere havvindmøller nordvest for testcentret. Det ville være interessant at se Hyllebergs dokumentation for afvisningen med tal på, hvilken turbulensintensitet, der er i henholdsvis Østerild og i vores forslag.
Og til sidst. For os er det også meget vigtigt, at testcentret udformes, så det også gavner den lokale økonomi med indkomststrømme fra havvindmølleparken, betaling af leje for testcentret til lokalområdet, og aktivitet og arbejdspladser i Hanstholm.
Frede Hvelplund, professor i energiplanlægning ved Aalborg Universitet, Jane Kruse, informationsleder ved Nordisk Folkecenter for Vedvarende Energi, og Preben Maegaard, forstander ved Nordisk Folkecenter for Vedvarende Energi

