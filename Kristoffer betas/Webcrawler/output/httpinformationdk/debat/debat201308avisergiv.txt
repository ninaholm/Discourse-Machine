Aviser giver status, trods faldende værdi
Hvis man tror, at aviser for tiden er en god forretning, må man tro om igen. Og hvis man tror, at aviser måske engang i fremtiden kan blive en god forretning, er der håb om, at troen kan blive til virkelighed


 
	Mandag eftermiddag sluttede et historisk kapitel i amerikansk avishistorie. Den legendariske Graham-familie, der har ejet en af USA’s største og mest velanskrevne aviser, The Washington Post, i over 80 år, solgte avisen med tilhørende lokalaviser til amazon.com-milliardæren Jeff Bezos for 250 millioner dollar (1,4 milliarder kroner). Han har råd til det. Prisen for The Post er omkring 1 procent af hans samlede formue.

	Han tror på avisen som digitalt medie – ikke som printmedie, sagde han i et interview med Berliner Zeitung for nogen tid siden. Han er net-iværksætter og ved om nogen, hvad det vil sige at befinde sig på fallittens rand. Det gjorde amazon.com engang, men den elektroniske boghandel er nu en gigantsucces og totalt dominerende på sit område.

	Salget af The Washington Post til en enkelt, meget velhavende person er det andet historiske avissalg i USA på en uges tid. Forleden solgte New York Times sin avis i Boston, The Boston Globe til milliardæren John Henry, der ejer baseball-holdet Boston Red Sox og i øvrigt også fodboldklubben Liverpool FC. Interessant, at to af de rigeste forretningsområder i verden, professionel sport og nethandel nu bevæger sig ind i den skrantende avisverdenen: En avis (eller for andre velhavere en fodboldklub) kan være en slags legetøj, et klenodie for rige folk, hvad enten de hedder Kasi-Jesper i Brøndby eller Roman Abramovitj i Chelsea.

	Reaktionerne på de seneste køb falder i to grupper: Erhvervsfolk er forsigtigt optimistiske, indholdsfolk som journalister er generelt skeptiske ved det, som kan ligne en tilbagevenden til tidligere tiders aviskonger. Men det går begge veje i den globale avisbranche: Det store familieejede Axel Springer Verlag i Tyskland solgte for nogle uger siden flere af sine tyske aviser til en stor aviskoncern.

	Jeg vil tro, at de seneste amerikanske avistransaktioner studeres nøje i Pilestræde, hvor Berlingskes koncernchef Lisbeth Knudsen skal sælge hele butikken. Salgsprisen for store aviser som Boston Globe, Washington Post og The Philadelphia Inquirer er raslet ned. For ti år siden var Washington Post 2 milliarder dollar værd. I dag: 250 millioner. New York Times købte Boston Globe i 1993 for 1,1 milliard dollar, den blev solgt for 70 millioner. Philadelphia Inquirer/Daily News blev i 2006 solgt for 515 millioner, i 2013 var prisen 55 millioner. Et hurtigt estimat peger på, at aviserne nu sælges for en tiendedel af, hvad de værd i halvfemserne og begyndelsen af nullerne.

	Og her er der tale om aviser med et oplag, der er pænt større end Berlingskes 90.000. Og aviser, der ubestridt er førende på markedet i storbyer, som hver især har flere indbyggere end Danmark.

	USA er ikke Danmark, og trods krisen klarer danske aviser sig bedre på bundlinjen end de amerikanske. De to store danske avishuse JP/Politiken og Berlingske havde overskud i 2012. Men tallene fra USA må alligevel være en anelse skræmmende for Berlingske-koncernen, der er blevet handlet to gange siden årtusindskiftet – første gang i 2000, da Orkla investerede 1,85 milliarder i koncernen, senere i 2006, da Mecom købte Orkla Media for over seks milliarder. Og selv om tallet er ukendt, må man formode, at Berlingske-koncernen udgjorde omkring halvdelen eller mere af det beløb.

	Med den amerikanske målestok kan Berlingskes salgsværdi i dag så anslås til at ligge mellem 200 millioner og en halv milliard kroner. Problemet er selvfølgelig at finde de meget risikovillige – eller idealistiske – investorer.

	Og de bliver svære at finde i Danmark. Vi har ikke mange supermilliardærer. Yngre internetmillionærer som Morten Lund brændte i den grad nallerne ved at smide millioner i Nyhedsavisen, og sportsmilliardærer er ikke til at opdrive her i landet.

	De to seneste opkøb i USA er en slags lottokuponer: Risikoen for at tabe er tårnhøj, mulighederne for at få pengene igen med renter er til stede, hvis de nye ejere finder den rette, digitale forretningsmodel. Jeff Bezos er måske manden, der kan finde den. Men vi ved det ikke. Det bliver en hård nød at knække – både for Bezos, John Henry og en kommende ejer af Berlingske.

