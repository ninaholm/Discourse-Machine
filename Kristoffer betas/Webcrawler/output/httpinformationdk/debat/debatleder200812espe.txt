Espersen og bankerne



 "Økosocialistiske og meget ubrugelige forslag."
- Erhvervsminister Lene Espersen (K) om Socialdemokraternes forslag til en bankpakke.
Når bankdirektører bliver spurgt om rimeligheden i, at et pengeinstitut har voldsomt store overskud - en bank producerer trods alt ikke noget og handler kun med penge ja, så lyder svaret som oftest fra Danske Banks Peter Straarup og hans kolleger, at det jo går op og ned i banksektoren. Og i de gode år må man lægge til side og polstre sig til de magre år. Sådan er det. Det går op og ned og udjævner sig i det lange løb. Og danske pengeinstitutter har haft rigeligt med muligheder for at polstre sig i de forløbne år. Bankoverskuddene har været astronomiske. For eksempel havde Danske Bank et overskud i 2007 på 14,8 milliarder kroner. Året før kunne Danmarks næststørste bank, Nordea, præstere et overskud på 28,5 milliarder kroner. Og samme tendens har gjort sig gældende i hele den finansielle verden. Og imens overskuddene har sat nye rekorder, så har direktører kunnet hæve enorme bonusser, og aktionærer har kunnet regne med pæne udbytter og kursgevinster. I dag er de gyldne tider forbi, bankerne er helt i knæ og må gå tiggergang til regeringen for overhovedet at få mulighed for at fungere som kreditgivere. Regeringen og bankerne forhandler således i disse dage den anden redningspakke på meget kort tid, og denne gang kommer man ikke uden om direkte kapitaltilførsel fra staten til bankerne. Bankernes krise er nemlig hele samfundets, når bankernes kassebeholdning er så lille, at den hjemtager lån og siger nej til rentable projekter og sunde virksomheders ansøgninger om kredit, så er de med til at forværre krisen voldsomt. Så er der virksomheder, der må lukke på grund af det og potentielle boligejere, som må sige nej til at underskrive en slutseddel. 
Derfor skal bankerne så hurtigt som muligt hjælpes i gang igen med kapital. Men hvad er regeringens pris for at skyde måske 50-100 milliarder i bankerne? Ingenting, hvis man skal tro erhvervsminister Lene Espersen. Og det er helt forkert. Staten skal ikke drive banker, men når der byder sig en mulighed for at få indflydelse og i en vanskelig tid at være med til at forhindre en gentagelse af de seneste måneders ulykker, så skal den naturligvis gribes. Socialdemokraterne har netop fremsat ni krav til at medvirke i redningsplan 2 for bankerne. Væsentligst og mest kontroversielt er et obligatorisk statsligt kapitalindskud i alle banker med dertil hørende indflydelse og bestyrelsesposter. Erhvervsministeren har svaret igen med at sammenligne forslaget med nordkoreanske tilstande og har kaldt det for skinbarlig socialisme. Tjaa, så er der mange socialister og nordkoreasympatisører i den nye verden efter finanskrisen. Lene Espersens reaktion bekræfter desværre, at hun ikke er den rette til at forhandle en aftale på plads med bankerne. Hendes og hendes partis følgagtighed over for den finansielle del af erhvervslivet er ganske enkelt for stor. Det er svært at forestille sig, at Espersen kan komme ud med noget som helst, der generer bankerne eller sætter de nødvendige rammer for dem. Det virker næsten som om, hun glemmer, at hjælpepakken ikke er til for bankernes skyld, men for at sætte ny gang i den fastfrosne kreditgivning. 
Man kan spørge, hvad havde den bankvenlige minister egentlig tænkt sig? Er det sådan en slags gammeldags værftsstøtte, hun ser for sig for bankerne? Staten har i de seneste årtier været i gang med at afvikle sine aktier i energisektoren, postvæsnet, telebranchen, i lufthavne og andet. Men hvem siger, at det ikke kan gå den anden vej, hvis der er behov for det - og behov; det er der nu. Bankerne har udvist en uansvarlighed og har hoppet med på en gigantisk fest og en rus, som tilsyneladende har fået alle alarmklokker til at forstumme. Det har medvirket til den omfattende krise, som økonomien befinder sig i lige nu. Banker kan bedst sammenlignes med børn, der skal opdrages og nænsomt have udstukket regler og etiske retningslinjer. De kan ikke styre sig, de bliver fristet og lader sig lokke, og de udnytter de muligheder, der er, for at gøre som det passer dem. Hvis ikke man sætter rammer for bankerne, og lige nu er der behov for det, mere end nogensinde, så går det galt. Derfor er det et godt og konstruktivt forslag at placere offentlige repræsentanter i bankernes bestyrelser. For en tid. For når der er etableret et regelsæt, som får bankerne til igen at opfylde den samfundsrolle, som de er blevet betroet, på betryggende vis, kan de statslige aktier igen sælges og bestyrelsesmedlemmerne trækkes ud. Det er ikke økosocialisme eller Nordkorea, selv om bankdirektørerne gerne vil have det til at se sådan ud, når nogen forlanger at kigge dem i kortene. Det er en rimelig betaling for en redningspakke, som alle skatteydere skal være med til at betale.

