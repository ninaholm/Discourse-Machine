Hegnet



 OM GODT en måned kan Jyllands-Postens Muhammed-tegninger fejre fem års jubilæum. Historien er velkendt. Affødt af en række konkrete begivenheder kulminerende med forfatteren Kåre Bluitgens problemer med at finde en tegner, der turde illustrere hans bog om Muhammed, var avisens ærinde dengang på en lidt anderledes, men helt legitim journalistisk måde at udfordre og debattere det forbud, som mange rettroende muslimer mener, der er mod at skildre profeten i billedform. Resultatet var blandt andet Kurt Westergaards nok så berømte tegning af Muhammed med en bombe i turbanen.
Men tegningerne og ikke mindst Westergaards udløste reaktioner, som ingen i deres vildeste fantasi havde forestillet sig. Trusler mod Jyllands-Posten, ambassadeafbrændinger i Mellemøsten, optrævling af terrorceller både her og i USA, der havde planer om angreb på avisen, kulturredaktør Flemming Rose og Kurt Westergaard, terrorangreb på Danmarks ambassade i Pakistan og voldsomme demonstrationer mod Danmark var med til at kaste Danmark ud i den største udenrigspolitiske krise i nyere tid og måske for altid ændre synet på Danmark.
EN AF JYLLANDS-POSTENS begrundelser for at bringe tegningerne var, at avisen mente, at muslimers reaktion på tegninger af Muhammed truede ytringsfriheden, og at avisen forbeholdt sig retten til at udfordre et billedforbud, der ikke gælder her. Kritikere har derimod ment, at det var avisen, der i ond manipulation sparkede på en minoritet og ikke udviste den fornødne pli i omgangen med ytringsfriheden.
At avisen havde en pointe er imidlertid til fulde blevet bekræftet af de mange reaktioner. Hvis man stadig skulle være af en anden opfattelse, kan det anbefales at drage til Viby. Her har avisen efter anbefaling fra PET set sig nødsaget til at opføre et over en kilometer langt hegn rundt om hovedsædet for at beskytte bladet og dets medarbejderes ret til at passe deres arbejde i journalistikken og ytringsfrihedens tjeneste. 

