Frit spil for NSA
LEDER


Sidste chance i længere tid for at skride ind over for efterretningstjenesten NSA blev forspildt, da det amerikanske senat tirsdag forkastede et lovforslag, der skulle indskrænke tjenestens beføjelser. Republikanerne, der overtager flertallet i senatet til januar, er nemlig ikke til sinds at lade partiets traditionelle fokus på borgernes frihedsrettigheder veje tungere end kravet om at opretholde det stærkest mulige efterretningsvæsen i den nationale sikkerheds navn.Lovforslaget, der var fremsat af den demokratiske formand for senatets retsudvalg, skulle forbyde NSA&rsquo;s masseind-hentning af såkaldt metadata om amerikaneres telefoni. I stedet ville efterretningstjenesten blive pålagt at fremsætte særskilte krav til telefonselskaberne for at få udleveret telefonoplysninger i specifikke sager.Fortalerne for forslaget henviste til, at der ikke findes dokumentation for, at masseindhentningen har ført til pågribelse af terrorister. Omvendt advarede modstanderne om, at terrorgrupper som Islamisk Stat på det nærmeste ville få frit slag på amerikansk jord, hvis lovforslaget blev vedtaget.Det nedstemte forslag er det hidtil eneste lovgivningsmæssige forsøg på at tøjle NSA, siden omfanget af tjenestens globale masseovervågning er blevet afsløret ved hjælp af dokumenter fra Edward Snowden. At det ikke lykkedes at få forslaget vedtaget er i sig selv et nedslående udtryk for, at det har vist sig nærmest umuligt at rulle nogle af de vidtrækkende beføjelser tilbage, som efterretningstjenesterne har fået under den såkaldte krig mod terror.Forstemmende er det desuden, at det alene har været på tale at skride ind over for NSA&rsquo;s overvågning af amerikanere, mens der ikke har været overvejelser om at regulere den langt mere aggressive spionage, som efterretningstjenesten ifølge Snowden-dokumenterne retter mod selv allierede lande og internationale institutioner. At der i en amerikansk kontekst fortsat ingen betænkeligheder overhovedet er ved denne del af NSA&rsquo;s virke bør mane til eftertanke hos institutioner som FN og i lande som Danmark.
