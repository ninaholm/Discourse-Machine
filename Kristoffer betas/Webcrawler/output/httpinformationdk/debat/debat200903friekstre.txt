Fri os fra ekstremisterne
Det er sørgeligt, at ekstremisterne fra begge sider uafbrudt skal stjæle dagsordenen, hvilket kun er med til at skabe øget polarisering i samfundet til stor ulykke for os alle


 Karen Jespersens groteske udvidelse af ekstremisme-begrebet har gjort, at ordet er begyndt at omfatte flere og flere ganske almindelige fredssindede, åbne og demokratiske muslimer, som blot ønsker at indgå positivt i det samfund, de er en del af. Et naturligt og konstruktivt ønske, hvis opfyldelse i stadigt stigende grad synes urealistisk efter de seneste års tendenser, der efterhånden kræver af samtlige muslimer, at de helt frasiger sig deres religion og livsgrundlag. Det er udfra et demokratisk perspektiv stærkt kritisabelt.
I det lys er statsministerens efterfølgende støtte til Karen Jespersen chokerende og yderst problematisk, da den er med til at skabe en ny diskurs for, hvor langt man kan gå i den hjemlige 'islamkritik': læs hetz. 
Gang på gang skal muslimske repræsentanter, der vover pelsen og giver deres meninger om dette eller hint til kende i det offentlige rum, på systematisk vis krydsforhøres, mistænkeliggøres og skydes alskens uhyrlige værdier i skoene, mens ethvert dementi, enhver nuancering, enhver moderation resolut fejes af bordet eller negligeres på det groveste.
Fordømmer stening
Abdul Wahid Pedersen og andre fremtrædende medlemmer fra Muslimernes Fællesråd har således gentagne gange taget utvetydigt afstand fra den forfærdelige steningspraksis, der de senere år har fundet sted i lande som Nigeria og Iran. Det har de gjort, fordi det er evident for dem såvel som enhver anden, at stening vitterligt er en modbydelig afstraffelse, men også fordi de kriterier, som sharia stiller op for at stening overhovedet kan komme på tale, er så strenge, at det rent processuelt er noget nær umuligt at dømme nogen til stening. 
Gensidig forstærkelse
Fremtrædende muslimske lærde som den schweizisk-egyptiske professor Tariq Ramadan har således udtalt, at de strenge regler i praksis reducerer stening til en moralsk dom over fuldbyrdede udenomsægteskabelige seksuelle relationer, der siden tidernes morgen har truet familien som institution. En udlægning af sharia, som de desværre med al tydelighed ikke er enige i i f.eks. Iran, men som de danske muslimer med deres foroven omtalte repræsentanter i spidsen må siges at have fulgt til punkt og prikke.
Det ejendommelige og fatale med den seneste polemik er, at der unægtelig findes (et forsvindende mindretal af) ekstremistiske muslimer i både indland og udland, som spiller med på Karen Jespersens melodi. På sin vis udgør disse yderligtgående muslimer og Karen Jespersen og co. to ekstremistiske grupperinger, som gensidigt forstærker hinandens succes på bekostning af alle os andre, som ikke har en ekstrem og menneskefjendsk dagsorden. 
Lad os ikke narre
Det er sørgeligt, at ekstremisterne fra begge sider uafbrudt skal stjæle dagsordenen, hvilket kun er med til at skabe øget polarisering i samfundet til stor ulykke for os alle. Størstedelen af den danske befolkning - muslimer såvel som ikke-muslimer - deler ikke ekstremisternes synspunkter, men ønsker derimod en fredelig sameksistens, hvor vi ud fra fælles værdier lærer af hinanden og udvikler os til bedre mennesker, hvilket ud fra en muslimsk betragtning netop er det, Gud ønsker at vi skal. Gode danske værdier med baggrund i et kristent livssyn og islamiske værdier er i bund og grund de samme (de kommer fra samme kilde), men der er nogle kræfter, som ønsker at vi ikke skal se dette ellers så iøjnefaldende faktum. Det er kun ekstremisterne på begge sider, som ønsker et såkaldt clash of civilisations. De kommer til at tro om! 
I mellemtiden skal vi ikke lade dem narre os over i deres dunkle lejre med al deres hadske retorik. De skal tales og skrives midtimod.
M. Michael Miksa er stud. psych., Uffe H. Pedersen er stud.mag. og Muhamed A. Demir, er stud, jur.

