En tredobbelt Blüdnikow
'Jagten på de røde lejesvende' er rig på påstande, men fattig på kendsgerninger


 I september 2009 skrev Bent Blüdnikow en artikel i Berlingske Tidende, hvor han  opfordrede DR til at producere en udsendelse om de røde lejesvendes hærgen  i institutionen.
En klar opgave for DR2's rutinerede historie-redaktion, der har produceret  dusinvis af programmer  - herunder en serie om DR-TV i gamle dage. Kulegravning af historien hører i dette tilfælde ikke under DR-oplysnings historieredaktion, men henhører til DR-Kultur, hvis nye direktør Morten Hesseldahl energisk er gået i (en) klassisk DR-forsvarsposition.
Et af de centrale dokumenter i udsendelserne er en artikel, som Bent Blüdnikow og Arne Notkin skrev  i Weekendavisen i 1994. Her berettes, at flere af udsendelsens anklagede 'vidner' en gang i tidernes morgen skal have skrevet under på en 'ubetinget' støtteerklæring til Blekingegadebandens bagmænd i PFLP.
Arne Notkin er nu kanalchef på DR2 og dermed  manden, der godkendte og igangsatte realiseringen af Blüdnikows opfordring .  Men, understreger Notkin, ideen kom uopfordret fra  seriens tilrettelægger, Jacob Rosenkrands Larsen, som har valgt to eksterne eksperter til at medvirke i serien. Alle andre vidner er DR-folk eller politikere.
Mange kasketter
Den ene ekspert er Bent Blüdnikow, der dermed har en tredobbelt rolle i serien: Ekspert, forslagsstiller og medforfatter til artiklen om DR-medarbejdernes påståede underskrift på PFLP- støtteerklæringen. Den lægger Blüdnikow nu i øvrigt  en anelse afstand til, fordi oplysningerne hverken har kunnet be- eller afkræftes.   Den anden ekspert er professor Bent Jensen, »historiker og koldkrigsforsker«, som der står på skærmen  i den videokopi af serien,  DR har distribueret.  Optagelserne er lavet, før professoren blev dømt for at have ærekrænket journalist Jørgen Dragsdahl.
De to eksperter anvendes som dommere, der ind imellem de anklagedes ikke altid velartikulerede svar forklarer sagens rette sammenhæng og modsiger de interviewede med ikke specielt forskningsbaserede kommentarer - i et enkelt tilfælde et grin. En helt usædvanlig journalistisk fremgangsmåde.
At serien i DR's øjne er helt usædvanlig fremgår af dens ekstraordinære markedsføring. De tre tv- programmer fik premiere  i en biograf, som var der tale om en spillefilm eller en større dokumentarfilm. Med øl bagefter. Der var blomster og hyldesttaler fra direktør Hesseldahl og DR2-chef Notkin, der efter premieren udtalte, at serien »gør os klogere på vores fortid. Hvad var det, der skete, dengang man kunne udnytte DR til socialistisk propaganda eller noget, der mindede om det«. Generaldirektør Kenneth Plummer udtaler, at den slags misbrug ikke finder sted mere. Men det er misbrug, når man i serien ser en amatørvideo, hvor en meget ung handelshøjskole- student Kenneth Plummer siger, at livet handler om at vinde, uanset hvad.  Klippet antyder, som en lang række andre af seriens såkaldte beviser, hvad Plummer tænkte som ung, men fortæller intet om, hvad han rent faktisk har gjort i DR som voksen.
Alt for moderat
Politikens Bjørn Bredal gav i sin avis udtryk for sin uforbeholdne væmmelse over serien og arrangementet. Det er, skriver Bredal,   sindelagskontrol, ikke en kontrol af faktiske gerninger. Hvad med et klip i serien, hvor fhv. generaldirektør Christian Nissen ses på talerstolen foran universitetet med stort venstreorienteret skæg, som en underbevidst tv-dokumentation af Nissens røde lejesvends- tendenser. Det nævnes ikke, at samme Nissen senere blev væltet som studenterrådsformand, fordi han var alt for moderat i de rabiate marxisters øjne. En af de mere rabiate var Peter Wivel, der ligesom så mange andre blev voksen, besindede sig og blev en fremtrædende journalist og chefredaktør for Berlingske Tidende. Men Nissen lignede en socialistisk propagandist, ligesom Nauntofte ligner en undergraver på en nordvietnamesisk kampvogn efter Saigons befrielse eller fald. Jeg er spændt på, hvordan eftertiden bedømmer Mads Brügger, når bevismaterialet består af et fra sammenhængen løsrevet billede af hans deltagelse i en kommunistisk parade i Nordkorea. Det er lige så urimeligt som at påstå, at et eventuelt gruppebillede af grundlæggerne af den borgerlige tænketank Cepos i fremtiden anvendes som bevis på skumle hensigter hos Morten Hesseldahl  i DR.
Undergravende sweater
Jeg har f.eks. selv en film liggende om højskoleliv i 60'erne, hvor en  elev med marxistisk skæg, revolutionært-seriøse hornbriller og undergravende  sweater i skingert tonefald kræver mere elevindflydelse. Det klip vil jeg bruge, hvis jeg engang skal lave en serie om de røde lejesvende på Jyllands-Posten i den skæggede højskoleelevs senere karriere som chefredaktør. Han hedder nemlig Jørgen Ejbøl, men hvis jeg gjorde det, ville jeg med rette kunne anklages for at manipulere.


