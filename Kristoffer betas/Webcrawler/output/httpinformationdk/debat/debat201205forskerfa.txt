Forsker: Fagbevægelsen kæmper skam de unges sag
Fagbevægelsen kæmper skam de unges sag, lyder det fra arbejdsmarkedsforsker, som anklager de unge for at klynke


 Når fagbevægelsen bakker op om løntilskudsordninger og lærerformand Anders Bondo Christensens forslag om at lade nyuddannede lærere arbejde på skolerne for den arbejdsløshedsunderstøttelse, de i forvejen får, er det ikke udtryk for, at fagbevægelsen ikke varetager de unges interesser. Selv om der har været politisk flertal for de forringelser, der er sket af dagpengesystemet, herunder halveringen af dagpengeperioden og afskaffelsen af efterlønsordningen, så har fagbevægelsen gjort sit for at være i opposition.
Sådan lyder det fra Flemming Ibsen, arbejdsmarkedsforsker ved Aalborg Universitet.
»Men fagbevægelsen er magtesløs. Den har kæmpet benhårdt mod tilbagetrækningsreformen, som jo var den nye regerings betaling for, at de radikale overhovedet ville være med til at danne regering. Fagbevægelsen har også kæmpet mod, at dagpengeperioden kan komme i spil til trepartsforhandlingerne,« siger professoren.
Han påpeger, at fagbevægelsen også har udtrykt skepsis over for løntilskudsordningerne. Særligt LO-forbund, men også akademikerforbund har tordnet imod misbrug af ordningerne.
»Det er vigtigt at forstå, at det drejer sig om nødløsninger i forhold til et konjunkturforløb, som fagbevægelsen ikke har nogen indflydelse på. Modeller som Anders Bondo Christensens, som jo ikke er andet end virksomhedspraktik, hvor man arbejder for sine dagpenge, har den været ekstremt kritisk over for, fordi de fortrænger beskæftigede,« siger Flemming Ibsen.
Han understreger, at han personligt finder de midlertidige ordninger nyttige, fordi de giver beskæftigelse i den private sektor, og fordi de er med til at holde de unge i gang og give dem arbejdsmarkedserfaring.
– Men virker det ligefrem på ungdomsledighed?
»Ja, vi kan jo ikke trylle. Men løntilskudsordninger og virksomhedspraktik er en måde, hvorpå man kan holde de unge i gang og få dem tilknyttet arbejdsmarkedet. Og så forskellige ungepakker, hvor fagbevægelsen i øvrigt har været meget aktiv.«
Fordeling af elendighed
Flemming Ibsen kender udmærket den såkaldte skraldemandsmodel, som stammer fra 1980’erne, og som går ud på, at folk arbejder for deres dagpenge, men samtidig bliver sat ned i tid. Professoren kalder ordningen håbløs.
»Hvis du reducerer udbuddet, reducerer du ikke elendigheden. Dengang skraldemændene i Aarhus tog ordningen til sig, blev den pillet ned af den etablerede fagbevægelse, fordi den simpelthen var en måde at fordele elendighed på. Det, vi har behov for, er at øge arbejdsudbuddet, men skraldemandsmodellen mindsker udbuddet. Så den er mildt sagt ikke gangbar lige nu,« siger han og lægger vægt på, at modellen var en slags statstilskud til nedsat arbejdstid.
»Den fastholder folk i fattigdom. I stedet bør det handle om at øge produktion og beskæftigelse, så unge kan blive selvforsørgende på fuld tid.«
– Man kan argumentere for, at fagbevægelsen lige så langsomt er i gang med at blåstemple efterlønsreformen, en reform som rammer de unge og de midaldrende hårdest, og som samtidig forgylder de ældre. Er det ikke et argument for, at fagbevægelsen bevæger sig væk fra de unges interesser?
»Nej, for arbejdsmarkedspensionerne fortrænger fuldstændig efterlønnen; den er uinteressant for de unge. Hvis de har tilknytning til arbejdsmarkedet, får de en ordentlig pensionsordning, og det vil sige, at de selv kan bestemme, om de vil gå som 60, 61 eller 62-årige,« siger han.
Efterlønsordningen var til for grupper uden arbejdsmarkedspensioner, forklarer Flemming Ibsen. I dag vokser hele den unge generation op med en arbejdsmarkedspension, og derfor er ordningen passé.
»Den har altid fungeret som en overgangsordning, indtil man har fået pensionsordninger, og det er netop det, de unge har i dag.«
’Free riding’
– Så fagbevægelsen bevæger sig ikke væk fra de unges interesser?
»Nej, den er meget optaget af de unges interesser. Ungdomsarbejdsløshed er et stort problem, men arbejdsløshed er altså ikke kun slemt for de unge. Det er lige så slemt for den 50-årige, som er blevet fyret, og som ikke kan komme tilbage på arbejdsmarkedet.«
– Men gør fagbevægelsen nok for at vise de unge, at den vil dem?
»Man kan diskutere, om de er gode nok, men de er i hvert fald rigtig gode til at organisere unge under uddannelse, hvor de gør et kæmpe arbejde for at få unge til at melde sig ind. Problemet opstår, når de færdiguddannede kommer over på en arbejdsplads og skal betale det fulde kontingent. Her falder mange fra,« siger han og forklarer, at det kan skyldes forskellige ting.
For mange er der tale om et spareprojekt.
»Hvis du er på en arbejdsplads som min og ikke er med i en fagbevægelse, får du alligevel goderne fra de kollektive overenskomster. Det kaldes free riding, og det er sådan set mangel på solidaritet med dem, der kæmpede for at udvikle overenskomsterne og forbedre dem,« siger han.
– Måske man kalder det free riding, men for nogle unge kan det vel også bare være en oplevelse af, at fagbevægelserne ikke gør nok for dem?
»Det er en påstand. De unge får goderne fra en kollektiv overenskomst; alle de goder, der historisk er blevet kæmpet for. Hvis man i stedet for at prøve at gå ind og ændre tingene, blot hopper af og tager goderne alligevel, er det sådan set bare at nasse på det, som tidligere generationer har lavet,« siger Flemming Ibsen.
I det hele taget mener han, at de kritiske unge røster fejlvurderer, hvad fagbevægelsen egentlig er optaget af i øjeblikket.
»Jeg synes, det er noget klynkeri, hvis jeg skal være helt ærlig.«
rase@information

