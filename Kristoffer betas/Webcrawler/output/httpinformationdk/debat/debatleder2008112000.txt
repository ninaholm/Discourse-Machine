200.000 spildte timer



 De danske uddannelser skal kvalitetssikres. Det lyder godt, men det medfører, som så mange andre nye tiltag i uddannelsessektoren, et kolossalt bureaukrati og tidsspilde. Det er nemlig ikke kun de nye uddannelser, der skal godkendes i det såkaldte Akkrediteringsråd. Det er samtlige videregående uddannelser - både dem under videnskabs-, undervisnings- og kulturministeren. Dem er der cirka 1.350 af, og de uddannelser, der allerede nu er blevet akkrediteret, siger, at de har brugt omkring 150 timer på at indsamle det materiale og skrive de rapporter, der ligger til grund for deres akkreditering. Ganger man 1.350 med 150, får man 202.500. Der er naturligvis usikkerhed forbundet med den udregning, men det er ikke urealistisk, at de danske uddannelsesinstitutioner i de kommende år skal bruge mere end 200.000 timer bare på at blive godkendt. Det er timer, som kun kan hentes to steder: i forskningen eller i undervisningen. Dertil kommer alle de timer, som Akkrediteringsrådet skal bruge på at læse rapporter og godkende uddannelser - samt alle de timer, som politikere, eksperter og embedsmænd allerede har brugt på at få ordningen etableret.
Tilmed er der lagt op til, at akkrediteringerne skal fortsætte i det uendelige. Hvert sjette år skal alle uddannelserne igennem akkrediteringsmøllen - for at sikre at der ikke er sket forringelser.
Men hvad får vi så for de 200.000 mandetimer? Tja, vi får godkendt nogle uddannelser, som allerede fungerede fint i forvejen. Og, vil fortalerne sige, så får vi forhåbentlig også luget lidt ud i nogle af de mere tvivlsomme af slagsen. Det er i princippet rigtigt. Problemet er bare, at for at kunne godkende en uddannelse så er man nødt til at have nogle retningslinjer for, hvad en god uddannelse er. Det er et problem, for hvem skal så fastlægge dem? Ja, det skal ministeren sjovt nok på det overordnede plan, hvilket i sig selv er et problem, for ifølge den Bologna-erklæring, som ligger til grund for akkrediteringsinstitutionen, så skal det i virkeligheden være en uafhængig institution, der fastlægger kriterierne. 
Men lad nu det ligge. For uanset hvem der fastlægger kriterierne - både de overordnede og de mere detaljerede - så fører det til ensretning. Det mærkede man forleden på Aalborg Universitet. Deres fysikuddannelse var ikke blevet godkendt. Grunden var - oversat til dansk - at uddannelsen var for god. På Aalborg Universitet fylder projektarbejdet meget. Den slags giver et vist antal af de såkaldte ETCS-point til den studerende. Problemet var, at de studerende samtidig har en lang række kurser ved siden af projektarbejdet, som også skal give et vist antal ETCS-point. I alt når man op på for mange ETCS-point, og det kan bureaukratiet ikke tåle, og derfor blev uddannelsen ikke godkendt. Hvis de skal have godkendt fysikuddannelsen på Aalborg Universitet, skal de med andre ord forringe den. Typisk ved at fjerne nogle kurser eller begrænse projektarbejdet. Det er så det, politikerne kalder kvalitetssikring. 
Eksemplet fra Aalborg er grotesk, men det er ikke enestående. Aalborg Universitet vil få det samme problem, når mange af deres andre naturvidenskabelige uddannelser - som i øvrigt er højt elsket af erhvervslivet - skal akkrediteres, og andre uddannelsesinstitutioner vil løbe ind i andre problemer på grund af deres særpræg. Det viser noget om den usmidighed, der ligger i et apparat som dette. Passer man ikke ind i formlerne, bliver man kasseret. Dermed vil Akkrediteringsrådets arbejde på sigt også medføre en ensretning, som den danske uddannelsessektor bestemt ikke har brug for.
 I dagens avis siger de radikale, at de gerne vil evaluere akkrediteringsrådet. Der er altså tale om en helt nyoprettet evalueringsinstitution, som nu allerede selv skal underlægges en evaluering. Nogle gange ville det være befriende, hvis politikerne bare kunne indrømme, at de har lavet noget rod og så se at få det lavet om i en fart, før det når at gøre yderlige skade. En god løsning på det konkrete problem ville være at omlægge Akkrediteringsrådets opgaver, så det ikke længere skal akkreditere hver enkelt uddannelse i hele landet, men i stedet de enkelte uddannelsesinstitutioner. England har også skrevet under på Bologna-erklæringen, og her har man allerede opgivet at akkreditere alle uddannelser og i stedet indført den nævnte model. Danmark bør uden problemer kunne følge Englands eksempel. Det kræver, at man stoler på, at uddannelsesinstitutionerne selv kan magte at uddanne de studerende i de fag, som de vælger at udbyde. Men videnskabsministeren siger jo ofte, at han stoler på universiteternes bestyrelser, og at han prioriterer universiteternes frihed højt, så det skulle nok kunne lade sig gøre. Indtil det - eller noget andet - sker, kan vi bare sidde og tælle de timer, der tages fra forskning og undervisning og overføres til bureaukratiet. Indtil vi når til 200.000 og skal starte forfra.ville

