’Både danskere og udlændinge har krav på ordentlig behandling’
Problemer med udnyttelse af billig udenlandsk arbejdskraft er velkendt i landbruget. Men måske bliver problemet gjort større, end det er, fordi man skærer alle udenlandske arbejdere over én kam?


 Social dumping, hvor private og virksomheder hyrer udenlandsk arbejdskraft i et forhold, hvor der bliver set stort på betaling af skat og moms, sikkerhed og generelt arbejdsmiljø på arbejdspladsen, er et stigende problem.
Landbrugssektoren er en af de brancher, som især er blevet sat i forbindelse med den ulovlige brug af udenlandsk arbejdskraft, og hos Landbrug og Fødevarer er formand Niels Jørgen Pedersen også bekendt med problemet. Han understreger dog, at det er vigtigt, at man ikke tænker social dumping hver gang, man ser en udlænding på marken eller i staldene.
»Når vi snakker om udenlandsk arbejdskraft, er det vigtigt, at man ikke bare skærer alle over én kam, for langt hovedparten gør det rigtig godt og arbejder til en ordentlig løn og under ordentlige forhold. Så der er nok tale om, at de få ødelægger det for de mange,« siger han.
40 kroner i timen er usolidarisk
Niels Jørgen Pedersen fortæller, at problemet ofte opstår, når arbejdsgivere benytter sig af udenlandske vikarbureauer.
»Hvis man hyrer dem til billige penge gennem et vikarbureau, som også skal have noget, så er der jo ikke så meget tilbage til den ansatte i sidste ende. Men det handler også om, hvordan man omgås og omtaler folk. Nogle gange, når jeg har set på de her brochurer fra vikarbureauerne, kommer jeg til at tænke på noget helt andet end arbejdskraft. Både danskere og udlændinge har krav på at blive behandlet ordentligt, og det er ikke min fornemmelse, at det altid sker i de her vikarbureauer.«
– Hvornår synes du, at man behandler folk ordentligt?
»Det er, når man behandler sin arbejdskraft på en anstændig måde. Og jeg kan bare sige, at jeg personligt aldrig kunne finde på at bruge arbejdskraft fra udenlandske vikarbureauer.«
– Men hvad vil ’ordentlige forhold’ sige ifølge dig?
»Det er i bund og grund danske forhold, men du får mig ikke til at sige, at man skal være ansat under overenskomstmæssige forhold, for det er ikke et lovkrav. Men 40 kroner i timen er ikke ordentlige forhold. Det her er ikke kun et lovmæssigt problem, men også et moralsk. Selvom det ikke er ulovligt, er det jo usolidarisk at ansætte en polak til 40 kroner i stedet for dansk arbejdskraft. Jeg tror i bund og grund godt, at vi alle ved, hvad ordentlige forhold er.«

