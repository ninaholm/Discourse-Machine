Politisk gidseltagning



 "Ministeren kunne godt allerede i sommer have erkendt, at der var nogle ting, som ikke var retvisende. Selv om vi synes, at udlændingeloven skal være stram, så skal der være en ordentlig vejledning."
Peter Skaarup, næstformand i Dansk Folkeparti. 
LEDER | Folketingets Ombudsmands hårde kritik af integrationsminister Birthe Rønn Hornbech (V) og administrationen i Udlændingeservice får ingen konsekvenser for ministeren. Det ville nemlig kræve et flertal i Folketinget, og det eksisterer ikke. Dansk Folkeparti vil ikke kræve Rønn Hornbechs afgang oven på vildledningen og de kritisable forhold. Hun er fredet; til gengæld har partiet opnået noget, som er meget bedre. De har fået placeret ministeren lige der, hvor de gerne vil have hende - som deres eget gidsel i nuværende og fremtidige udlændingespørgsmål. Rønn Hornbech sidder på Dansk Folkepartis nåde: Hun skylder Dansk Folkeparti, at hun overlever et gigantisk stormvejr, som har stået på i over et halvt år. Og Peter Skaarup og hans partifæller vil vide sig godt betalt for denne generøse gestus. Prøven på det kom allerede tirsdag, hvor Dansk Folkeparti fik indrømmelser og stramninger til det sidste i forbindelse med forberedelserne af lovforslaget om tålt ophold for indvandrere. Det kaldes noget for noget. Hvis man var i tvivl om, at regeringens udlændingepolitik i stort omfang fastlægges i Dansk Folkepartis gruppeværelse på Christiansborg, så er der i hvert fald nu ingen tvivl om, hvem der har bukserne på. 
Spørgsmålet er naturligvis om Birthe Rønn Hornbech kan leve med det nye politiske magtforhold, eller hun vælger at følge sin samvittighed og erklære lugten i bageriet for stram. Ombudsmandens kritik er hård: Der tales om forkert og utilstrækkelig vejledning af udlændinge om de særlige EU-regler, og at det er "særdeles beklageligt." Ombudsmanden konkluderer, at ministeriet ikke har opfyldt vejledningspligten over for de ansøgere om familiesammenføring, som har henvendt sig. Og det er "kritisabelt." Hjemmesiden hos Udlændingeservice har været "misvisende, og det er i strid med god forvaltningsskik og meget beklageligt." Den har over for borgerne være utilstrækkelig og "fremstået som vildledende." Et par har skrevet direkte til ministeren, og det svar, ministeren har givet, har været "kritisabelt" fordi vejledningspligten ikke har været overholdt. Alt i alt en kritik af en kaliber, som tidligere har fældet ministre, der havde knap så fast et flertal i ryggen, men samtidig ikke en kritik, der dokumenterer, at Birthe Rønn Hornbech direkte skulle have instrueret styrelsen i den vildledende vejledning. Rønn Hornbech hæfter sig ved, at man allerede for måneder siden er begyndt at forbedre vejledningerne, hjemmesiden og at omlægge procedurer i Udlændingeservice. På spørgsmålet om hun overvejer selv at gå af som minister, siger hun: "Det er ikke det, det drejer sig om." Rønn Hornbech retter ind, rydder op og lytter skam til alle gode råd fra Ombudsmanden.
Sandheden er desværre, at vildledningen og de kritisable forhold aldrig var blevet rettet og kunne være fortsat i årevis, hvis ikke dygtige journalister på Berlingske Tidende havde bidt sig fast i sagen og var blevet ved og ved med at bore i den i månedsvis, indtil indrømmelserne begyndte at falde, fordi dokumentationen trængte gennem panseret af bortforklaringer og krisestyring. Et imponerende stykke vedholdende journalistik, som Birthe Rønn Hornbech kvitterede for ved slet ikke at ville tale med avisen den dag, Ombudsmandens foreløbige rapport blev offentliggjort. Alle andre medier fik en kommentar. Enten siger det noget om et hysterisk infantilt forhold til pressen, eller at sagen har ramt integrationsministeren personligt langt hårdere, end hun har givet udtryk for. Birthe Rønn Hornbech var en person og en politiker med stor integritet. Hun har været minister i godt et år, og har på den korte tid formået flere gange at lægge sig ud med Dansk Folkeparti, når det var nødvendigt. Men hver gang har hun tabt med et brag. Først udtrykte hun betænkelighed ved retssikkerheden i en ny lov, der åbnede mulighed for at udvise mennesker administrativt - altså uden domstolenes indblanding - blot på mistanker fra Politiets Efterretningsvæsen. De betænkeligheder var senere væk igen og de administrative udvisninger bliver nu udvidet med administrativt tvunget ophold i Sandholmlejren på livstid - stadig uden rettergang. Rønn Hornbech retter ind. Siden mente Rønn Hornbech, at dommere selv måtte regulere, hvordan de skal være klædt i retssalen. Dansk Folkeparti mente, at man fra Folketingets side skulle gennemtvinge en dresscode, der forbyder dommere at bære tørklæder og burkaer. Det mente Rønn Hornbech sagtens, at domstolene selv kunne finde ud af at styre, og at situationen i øvrigt var aldeles hypotetisk. Det var dengang hun kaldte Dansk Folkeparti for en flok "fanatiske antimuslimer." Det er de ikke mere. Rønn Hornbech tabte, rettede ind, og Dansk Folkeparti fik sit forbud. bew

