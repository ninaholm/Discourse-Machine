Aktiestinker
LEDER


 Skandaler bliver ved med at sive ud omkring navnet Cheminova. I 1940’erne og 50’erne var det skandaler omkring sprøjtegiftfabrikkens forurening af hovedstadens Mørkhøj og Måløv, fra 1960’erne og frem skandaler om en kæmpe forurening ved Harboøre Tange. En ekstra skandale oveni: Hovedaktionæren i Cheminova er Aarhus Universitets Forskningsfond.
Nu truer endnu en skandale. Et lukrativt salg af virksomheden til den amerikanske kapitalfond FMC giver Forskningsfonden anledning til at foreslå, at Cheminova – der siden 1999 har heddet Auriga – råder bod på fortidens synder og betaler halvdelen af de 250 millioner kr., det vil koste at fjerne giften fra Harboøre Tange. Men – og her er den nyeste skandale – dette forslag vil Aurigas bestyrelse ikke støtte, og den næststørste aktionær – vores alle sammens ATP – nægter at være med.
Sagens kerne: I mere end 60 år har Cheminova været årsag til, at der ved Harboøre Tanges høfde 42 ligger opmagasineret 110 ton farligt affald. Hvorfor har Cheminova ikke for længst fået ordre på at fjerne denne trussel mod mennesker og dyreliv?
Svaret står i en landsretsdom fra 1987: Affaldsdepotet er ikke ulovligt, fordi Cheminova havde myndighedernes tilladelse, og de selvsamme myndigheder hældte selv endnu mere giftigt affald i klitten: 40 ton fra Landbrugsministeriets Giftnævn i 1961.
Det er denne dom, som ATP’s ledelse gemmer sig bag. Når forureneren alligevel ikke er dømt, så er der ingen pligt, og så vil/kan ATP ikke være med. I en mail til Berlingske skriver ATP’s formand, Jørgen Søndergaard: »Uanset hvor stor sympati man kan have for sagen, er formålet med ATP, som det er specificeret i ATP-loven, at give medlemmerne de bedst mulige pensioner.«
Grove løjer. Hvis det virkelig er sandt, at lovteksten stiller sig hindrende for, at ATP løser et samfundsproblem, som ATP har et direkte moralsk medansvar for, så skal lovteksten laves om. Folketinget kan nå det her og nu. Så får politikerne noget at rose sig selv for i valgkampen.

