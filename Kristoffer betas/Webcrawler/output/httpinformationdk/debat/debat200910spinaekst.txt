'Spinækst'
Af en forældet politisk kandestøbers bekendelser


 I »skrivende stund« - som for disse udgydelsers vedkommende af praktisk/personlige grunde dateres til søndag den 11. oktober '09, hvis nogen skulle være i tvivl - indløber et Ritzau-telegram med bl.a. denne ordlyd:
»Klimatopfolk klager over elendige forhold. Arbejdsforholdene er så dårlige, at det er svært at arrangere klimatopmøde, advarer embedsfolk i Klima- og Energiministeriet. Alle 40 klimafolk i afdelingen for Globalt Klima føler sig ifølge DR Nyheder utrygge ved at aflevere bilag, og to af dem har lige som Thomas Becker modtaget skriftlige advarsler for ikke at leve op til kravene om at aflevere bilag på restaurationsbesøg. Ifølge medarbejderne er der et helt uhørt misforhold mellem deres praktiske arbejdsforhold og den enorme opgave med at arrangere topmødet. Det skrev de allerede i maj måned i et brev til departementschefen i ministeriet. SF's Villy Søvndal kalder hele forløbet for ikke alene »amatøragtigt«, men direkte »ondsindet«: »Hele  regeringens spinmaskineri bruger i dag krudtet på at få tilsværtet Klimaministeriets nu tidligere topforhandler Thomas Becker. Hvis der - som det forlyder - er en magtkamp mellem Statsministeriet og Klimaministeriet, så har Statsministeriet igen vist en total mangel på dømmekraft. Står klodens fremtid på spil ved klimatopmødet i København, så virker det ikke alene uprofessionelt, men også helt ude af proportioner, at regeringen hellere vil tælle bilag og miste betroede medarbejdere to måneder før klimatopmødet,« siger Villy Søvndal, der vil kræve en redegørelse fra Statsministeriet.
Informations vakse webside-læsere og -debattører har allerede diskuteret, hvem der dog mon engang i juni kunne have haft interesse i at tippe DR om at kræve aktindsigt i den nu forhenværende klima-topforhandlers bilagsforhold? Og dermed få den såkaldte 'sag' til at rulle, så det virkelig blev til - en ond sag. Klimaministeriets ovennævnte  departementschef, der for resten hedder Thomas Egebo, og Statsministeriet, hvis egen klima-topforhandler for resten hedder Bo Lidegaard, er læsernes kandidater til administratorer af hele den sektion af »regeringens spinmaskineri«. Ritzau-telegrammet fra søndag-aften kan kun sprøjte yderligere blod på tanden: Kunne det mon tænkes, at de 40 klimafolk fra Globalt Klima i solidaritet med dels Thomas Becker, dels dem selv, dels topmødet om mindre end to måneder, dels kampen for om muligt at afværge det allerværste for klodens fremtid, har spundet deres eget spin og lækket deres egen  historie til DR Nyheder?
Om hvordan også de bliver behandlet af deres  departementschef og af Statsministeriet...
Livsfarlig kombination
Med spin skal spin åbenbart bekæmpes.
Nej, tværtimod skrev Informations medredaktør, Bent Winther, i sin leder den 2. oktober. Ikke med udgangspunkt i spinnet omkring Thomas Becker, men i Forsvarets oversættelse af den omstridte jægerbog til arabisk: »Uanset hvem der står bag, og hvor mange der ender med at kunne drages til ansvar, så må episoden  give anledning til en erkendelse af, at spindemokratiet ikke kan fortsætte.«
En af Informations web-debattører, Maria Francisca Torrezão de Moura F., siger det samme på en anden måde: »Inden vi alle bukker under for en overdosis  spinækst (spinækst - livsfarlig kombination af spin og vækst ifølge Nudansk Ordbog i næste års udgave), vil jeg gerne lige gøre evt. interesserede opmærksom på denne verdensomspændende underskriftsindsamling på www.greenpeace.org/international/campaigns/...
Håber mange vil skrive under, inkl. dem, der er klar over, at der er mange kræfter, som slet ikke er interesseret i en 'ambitiøs' klimaaftale i København:
'Spinækst'! Hvilket ord, der i to stavelser sammenfatter de for tiden to største trusler mod klodens fremtid. For undergraver spinnet indefra det demokrati i verden, som trods alle grufulde mangler dog tilstræbes, bliver det komplet umuligt på nogenlunde fredelig vis at standse den økonomiske vækst (DØV) i forbrug af naturmaterialer, der undergraver selve eksistensbetingelsen for planter og dyr (herunder menneskearten).
Ved opslag i min egen udgave af Nudansk Ordbog fra 1997 konstateres - ikke overraskende - at ordet spinækst ikke findes. Men det gør begrebet 'spin' - noget mere overraskende - heller ikke!
Der er sandelig sket noget på de kun 12 år til i dag.
Ganske vist kender selveste Google heller ikke - endnu - spinækst, men jeg tror på Maria Francisca Torrezão de Moura F., at det allerede er registreret af Nudansk Ordbog - fra det kommende år!
Det gør jeg naturligvis, fordi jeg gerne vil tro det. I den forstand er alle frie ord også spin. Og dog ikke, når de som her fremlægger ikke blot argumenter til åben prøvelse men også hensigten med argumenterne.
Der bl.a. sigter på at anbefale mødet i morgen aften i København med Tim Jackson, den engelske økonom, der er forfatter til det epokegørende værk om trivsel uden vækst og uden spinækst: Prosperity without growth? 

