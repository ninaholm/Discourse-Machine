Hun gav gode råd
Tine Bryld efterlader et savn, mens Jens Rohde kvajer sandheden frem - samt en ny fortiet fædrelandssang


 I ugen der gik, gik Tine Bryld og efterlod sig et tomrum i Tværs, hvor Tine Bryld - eller Trine Byld som radioens velforberedte interviewer i et uhørt bøvet og retningsløst indslag kaldte den med rette så berømte ungdomsrådgiver - gennem så mange år har talt med ulykkelige og deprimerede, ensomme og forvirrede unge mennesker.
 Udsendelse efter udsendelse har Bryld afdækket realiteterne for ungdomsårgang efter ungdomsårgang og for den sags skyld også ældre og ved sin kloge rådgivning påvist omgivelsernes betydning for menneskenes adfærd, samt analyseret den sociale sammenhæng og afhængighed, som alle er produkter af. 
I begyndelsen af hendes virksomhed rumsterede det skam på højrefløjen. Her sad jo et uansvarligt kvindemenneske og talte ud fra præmisser, der var ungdommens egne og, som en af kritikerne ophidset hævdede, tvang de unge til at gå i seng med hinanden på kryds og især tværs. Fis og ballade. 
Metoden i Tine Brylds rådgivning var altid empirisk. Bryld har stædigt og ihærdigt, vedvarende og til bunds skaffet sig præcise oplysninger om de rådvildes forhold og ud fra disse udsagn beskrevet de pågældendes ofte smertefulde situation og ad den vej fundet ind til deres ægte behov. Samt stillet krav til de knækkede om at handle frem for at lade tingene vakle videre på andres betingelser. Forsøget på at gøre verden en lille smule bedre for de ulykkelige har været den indlysende drivkraft. I ren og pur kulturradikal tradition som jo ifølge de rasende har medført så megen ulykke og fordærv. 
Ifølge rå og hjerteløse folk runden af den nye politiske korrekthed skal man jo ikke forsøge at forbedre noget som helst, men klappe kajen i og takke sin skaber for den konkrete virkelighed, i hvilken han har været så venligt at anbringe én. I kald og stand, som Luther siger så nænsomt. 
Dannebrogskip
Bryld blev dog hurtigt i karrieren i DR en så stærk institution at ingen rigtigt turde røre hende. Selv Erhard Jakobsen måtte stikke piben ind, hvad der i sig selv var lidt af en bedrift. Man kommer altid, når talen er om Tine Bryld, til at tænke på den vidunderlige sætning i Njals saga: Njal var vis og forudseende, gav gode råd og gav dem gerne. Kan det siges bedre om en af vor tids store og uselviske heltinder.
Hvis klummen her rådede over et ukompromitteret dannebrogsflag, hvilket efterhånden kan være svært at opdrive i betragtning af grovbefamlingen af nationalsymbolerne, ville klummisten kippe med fanen og ønske Tine Bryld alt godt og pas nu godt på hende selv!
En person som aldrig offentligt har gjort noget uselvisk og storartet, men gerne fører sig frem, som det man normalt forstår ved en bralrerøv, har for en gangs skyld sagt noget fornuftigt. Og bemærkelsesværdigt sandt. Kun med det resultat at han skyndte sig at hævde sig fejlfortolket, fordi der gik ild i lokummet, og han fik et fuck med en flagstang. Man kan jo ikke have at folk ligefrem siger sandheden! 
Venstres spidskandidat til EU-Parlamentet, den fallerede radiodirektør Jens Rohde, der i sin tid som medieordfører ganske åbenbart fik onduleret medieforliget, så han selv kunne få den favoritstilling, der altså blev en dunderfiasko, fik sagt i en bog i et efterkontrolleret citat, at Fogh Rasmussens og Per Stig Møllers begrundelse for at gå ind i den mislykkede og ulyksalige krig i Irak så absolut var Saddams masseødelæggelsesvåben. Det vidste sådan set enhver, men regeringen har, siden det ikke kunne svare sig at fastholde forklaringen fordi det var løgn, lodret benægtet. Alle med blot en vandrende pinds hukommelse kan huske, og alle kan slå efter at Fogh Rasmussen stod på Folketingets talerstol sekunderet af sin udenrigsminister og klart og tydeligt udtalte: Masseødelæggelsesvåben, det er ikke noget vi tror, han har, det er noget vi ved! Hvis det ikke var begrundelsen, er det rigtigt som Rohde siger, så er det noget juristeri.
Danskheden og DF
I denne spalte hører det til sjældenhederne at Dansk Folkepartis Søren Espersen ligefrem bliver rosende omtalt; løftet afgives her at det ikke sker igen, med mindre denne DF's svar på Rasputin får en forstandighedens åbenbaring. Men roses skal Espersen i dag, fordi han klart støtter evidensen i Rohdes udtalelser. Selvfølgelig var det masseødelæggelsesvåbnene, der var afgørende for argumentationen dengang og ikke noget med at fjerne Saddam, fordi han ikke rettede sig efter FN og ikke var demokrat. 
DF er ideologisk i klemme i den såkaldt aktivistiske udenrigspolitik - især når statsministeren eller udenrigsministeren bliver fromme i betrækket og taler om demokratisering af andre lande, respekt for FN-resolutioner og andet de inderst inde ikke mener. 
DF har kun følgende motiver: danskerne, danskheden - og DF. Kun hvad der truer disse størrelser har relevans, og de vil i øvrigt med Espersen som den første i geleddet - akkurat som de amerikanske republikanere der er Espersens helte - skide FN en hatfuld. Der er sådan set politisk logik i Espersens standpunkt, hvis man i den sammenhæng kan tale om noget så ophøjet som logik. 
Statsministerens og Venstres bortforklaringer kan kun betegnes som kreativ bogføring, sekunderet af udenrigsordfører Søren Pind helt oppe i overtonelejet, hvor hans i forvejen enerverende sangstemme kan åbne dåser. Pind føler på sigt sin position som coming man på feltet truet af Rohde og benytter anledningen til at sparke rivalen i skridtet. Pind ville have at Rohde trak citatet tilbage! Det er jo guddommeligt morsomt, hvis det ikke var så sørgeligt og durk igennem lurvet.
Og nu til noget næsten helt andet eller bare en anden lille spandfuld lurvethed: 
På Spil Dansk Dagen i radioen, bliver lytterne snydt for den ene af de tre sange der har vundet KODA-konkurrencen. Sangen er af Hans Kragh-Jacobsen med melodi af Stine Kongsted. Betingelserne i konkurrencen var at vindersangene blev sendt i DR. Hans Kragh-Jacobsens fædrelandssang bliver ikke sendt i radioen, det har DR besluttet. Hvorfor mon? 
O, Danmark
Vi bringer digtet her som et led i en langsigtet, nu igangsat oprustning af nye danske nationale sangtekster i overensstemmelse med den virkelighed, hvori danskerne og danskheden befinder sig lige netop nu. Hans Krag-Jacobsen:
Det land der rummer alle jordens farver
Fra kornets guld til skovens klorofyl
Hvor hvide storke, sorte skarver
har redeplads og ræven har asyl
Her bor der folk, der tror de er så ens
O, Danmark
Det land med drømmeduft af sommerhylden
og gøgefuglens fjerne ekko-kuk 
Hvor bøgen spejler sig i gyllen
Og bølgen skummer salt til sidst kluk
Her bor der folk, der tror de er så ens
O, Danmark
Det land med knuste spejle under gulvet,
der vogter på hvert fremmed element
Med tapre brøl fra musehullet
får mørke tunger vores mistro tændt
Her bor der folk der tror, de er så ens
O, Danmark
Det land med blikket rettet stift mod checken
og plomben sat i hjertets fri ventil
Med visumtvang for vintergækken
Der kræves brugsanvisning for et smil
Her bor der folk der tror, de er så ens
O, Danmark
Det land, der rummer alle jordens farver
er blindt af rødgrødsrødt og mælkehvidt
Husk sommerfugle først er larver
før alle farver svæver sammen frit 
Her vil vi bo i vor forskellighed
O, Danmark


