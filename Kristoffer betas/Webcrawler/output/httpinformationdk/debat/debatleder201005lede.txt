LEDER: Dragsdahl igen ... igen



 "Man må forvente en større kildekritik af en forsker"
- Mette Langborg, retsformand byretten i Svendborg
Det var en meget vigtig sejr, som journalist Jørgen Dragsdahl i går vandt ved byretten i Svendborg. Vigtig for Dragsdahl naturligvis, som med en spionanklage hængende over hovedet i mere end tre år har mistet sit levebrød - den troværdighed, der skal til for at være journalist. Men også vigtig for Information og for det ideologiske opgør om Danmark under den kolde krig.
Retten slog fast, at det var ærekrænkende, da professor Bent Jensen i en stort opsat artikel på forsiden af Jyllands-Posten i januar 2007 beskyldte Jørgen Dragsdahl for at have været påvirkningsagent - KGB's nummer ét i Danmark - for det tidligere Sovjetunionen og for at have spredt desinformation for supermagten i øst. Bent Jensen, der i dag er leder af regeringens Center for Koldkrigsforskning, mente at have dokumentation for sin påstand i hidtil hemmelige dokumenter fra PET, som han havde fået indsigt i. Det underkendte retten, Bent Jensen har ganske enkelt ikke foretaget den kildekritik, som må forventes af en forsker.
Det er den pæne version - blot dårligt håndværk. Den mindre pæne er, at Jørgen Dragsdahl har været Bent Jensens mål nummer ét. At Bent Jensen har brugt det meste af sit voksne liv på at bevise sin hovedpåstand om, at Danmark under Den Kolde Krig var hjemsted for en hærskare af mere eller mindre naive mennesker, som enten bevidst samarbejdede med fjenden i øst, eller blev misbrugt som nyttige idioter.
I den sammenhæng var Jørgen Dragsdahl kun en brik i en kæde af beskyldninger.
Byrettens dom er et så alvorligt anslag mod Bent Jensens troværdighed, at det er svært at forestille sig, at han kan forblive leder at Center for Koldkrigsforskning. Som forsker er han i mange år velvilligt blevet udnyttet af den borgerlige fløjs værste koldkrigere. Med kyshånd har de taget imod hans aggressive udlægning af især den danske venstrefløjs samarbejdsiver over for østblokken under Den Kolde Krig.
Så glade var de for Bent Jensen, at han til sidst fik sin egen bevilling på finansloven til at bevise sine påstande og grave beviser frem til sin retssag mod Jørgen Dragsdahl. Ingen af delene har indtil videre båret succes. Forskningscentret har den særegne fortid, at det blev oprettet som led i en finanslovaftale efter pres fra især Dansk Folkeparti, som i lighed med Venstre og Konservative var dybt utilfredse med de konklusioner, som Dansk Institut for Internationale Studier (DIIS) var nået frem til i et digert værk om Danmark under Den Kolde Krig i 2005.
De ventede afsløringer af danske storspioner, venstrefløjens kollaboratører og andre, der gik fjendens ærinde, udeblev. Og regeringens støtteparti mente derfor, at det højt respekterede DIIS bevidst udelod vigtige oplysninger og politiserede i deres rapport - når man nu ikke kunne finde de røde spioner.
Senere nåede PET-kommissionen, hvis redegørelse blev offentliggjort efter otte års arbejde for knap et år siden frem til en lignende konklusion. Dragsdahl blev renset igen. Første gang skete det i 1992, hvor Ekstra Bladet måtte indgå et kostbart forlig med Dragsdahl efter tilsvarende spionanklager.
En af de vigtigstekonklusioner, efter at Danmark under Den Kolde Krig nu er blevet endevendt i flere omfattende rapporter, er, at mange har bevæget sig i en gråzone, og nogen har balanceret på kanten af landsskadelig virksomhed, enkelte er blevet dømt, men KGB og østeuropæiske magter har haft uhyre svært ved at hyre agenter af den ene eller den anden art i Danmark.
Selv om forholdsvis mange i skiftende bølger sympatiserede med systemerne i øst, og endnu flere var kritiske over for atomoprustning og terrorbalance, så tog de aldrig skridtet til at forråde deres land. Det er et ofte brugt beskidt polemisk trick at beskylde sine modstandere for at være i ledtog med fjenden eller den mildere version at gå fjendens ærinde. På den måde er kritikere af krige og overdrevne terrorlove blevet til forrædere af vestlige værdier, fredsbevægelser til Moskvas forlængede arm og demonstranter mod Israel til antisemitter. Den type beskyldninger om mangel på patriotisme og kærlighed til fædrelandet er effektfulde og er blevet brugt i en udstrækning, så selv ellers fornuftige mennesker er begyndt at tro på dem.
Skuffelsen over ikke at kunne afsløre de store fisk og det store forræderi endte med et stort koldkrigscenter til Bent Jensen, en af de seneste årtiers mest aggressive formidlere af myten om den danske venstrefløjs femtekolonnevirksomhed.
Spørgsmålet om Jørgen Dragsdahls troværdighed er også et spørgsmål om Informations. Dragsdahl var ansat som sikkerhedspolitisk reporter her på avisen, da han havde de kontakter til KGB, som Bent Jensen mente gjorde Dragsdahl til spion. Derfor er der grund til også herfra at ønske tillykke med dommen. bew

