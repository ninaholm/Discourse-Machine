Filmen og passionen



 Filmkritik diskuteres med jævne mellemrum herhjemme, men det fremhæves sjældent, at kritiker er man først og fremmest af temperament. Det er næppe noget, man kan lære. Det ideelle er så, at den afgrundsdybe kærlighed til film ikke gør blind, men seende. I hvert fald er det baggrunden for, at man i hver anmeldelse vil overbevise andre om, at man fortæller sandheden om en film. Man vil have sin sandhed frem ved argumenternes og retorikkens kraft. Det forudsætter en vis selvbevidsthed. Og den ydmyge anmelder er næppe den, læseren efterspørger, selv når anmelderen primært anser sig for at være formidler.
Gennem de seneste uger har Information forsøgt at besvare mange spørgsmål omkring filmanmeldere og filmanmelderiets væsen: Er der en kløft mellem filmanmelderne og publikum? Hvad kan filmanmeldere, der skriver af lyst på nettet og ikke for penge i aviserne, som dagbladsanmelderne ikke kan? Er filmanmelderne for dårligt uddannede til at kunne forstå og forholde sig til alle filmmediets facetter? Behøver man overhovedet en uddannelse for at skrive anmeldelser? Er der egentlig brug for filmanmeldere? Det er en spændende og relevant diskussion, og selv om den stort set kun har handlet om film og filmanmeldelser, rummer den principielle overvejelser, som gælder alle former for kunst- og kulturkritik.
Alle har en mening, og internettet giver mulighed for at udtrykke den. Således kan man argumentere for, at anmelderne er overflødige, og det viser sig da også, i hvert fald når man spørger biografgængere i de allermest kommercielle biografer, at folk hellere lytter til og læser hinanden end anmelderne.
Omvendt, spørger man publikum i biografer med et mere kunstnerisk filmudbud, så lytter de stadigvæk til anmelderne, og man kan også argumentere for, at der er brug for anmeldere som aldrig før. Anmelderne er kuratorer, som sorterer i det enorme udbud af film, som man har adgang til i dag, og fortæller, hvad der er værd at se og hvorfor. Anmelderne vurderer for og imod og sætter film i både filmhistorisk og samfundsmæssig perspektiv. Anmelderne stiller spørgsmål og sætter forhåbentlig tanker i gang. Derfor er der som oftest stor forskel på, hvordan almindelige biografgængere og anmeldere ser og forholder sig til en film.
Alle forholder sig til kunst. Men hvor biografgængere kan tillade sig at hylde eller affærdige en film med en sætning eller to, skal anmeldere kunne formulere, præcis hvorfor noget virker eller ikke virker. Det kræver viden, analytiske evner, sund fornuft, kritisk sans og evnen til at kunne formulere sig, så alle forstår, hvad det er, man skriver om. Men en anmeldelse behøver ikke blot at være forbrugervejledning. I heldigste fald kan den være en oplevelse i sig selv, et stykke litteratur i kortform, som rækker ud over karaktergivningen god eller dårlig. En god anmeldelse kan gå i dialog med både værket og med læseren – og så er det, at anmeldelsen bliver til kritik og anmelderen til kritiker.
Universitetsuddannede filmkritikere vil næppe give mere læseværdige anmeldelser. Det kunne let føre til en farveløs, ensartet og kedelig filmkritik. Jo flere forskellige udgangspunkter anmelderne har, jo større mangfoldighed – og jo højere til loftet – bliver der også i det, de skriver, og jo sjovere og mere relevant bliver det at læse.
Det samme gør sig gældende for de film, anmelderne skriver om: Hvis alle filminstruktører tænkte på samme måde, ville filmene blive kedelige at se på – og så er vi tilbage ved det med passionen og det medfødte talent og temperament.
At formidle og vurdere indgår i en symbiose. Selvfølgelig er det vigtigt at have en vis filmhistorisk viden og et sprog, der kan beskrive filmene og deres virkemidler, teknik og skuespillerpræstationer, ligesom man bør udforske de andre kunstarter: billedkunst, teater, musik, tegneserier og litteratur. Som den eneste af kunstarterne forener filmen alle de andre kunstarter, lader sig inspirere af dem og låner af deres æstetik. Alt det kan man lære på en skole eller ved at se og læse om film og anden kunst.
Men at kunne forholde sig til film handler i høj grad om nysgerrighed og evnen til at opleve, sanse og lade sig rive med og beruse af det, man ser på det store lærred. Og det kommer indefra. Det er ikke noget, man kan lære.

