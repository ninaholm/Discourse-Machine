Labour-leder kaster sig ud i en omvendt Blair
Debatten om Islamisk Stat har fået selvudråbte fredselskende mennesker i det britiske Labour-parti til at afvise sober, demokratisk debat og forfalde til trusler, mobning og opfordring til antidemokratisk udrensning af dem, de ikke er enige med


 »Hvor smart, David Cameron: Du bomber Syrien, og så kommer Islamisk Stat her og angriber os!«
Min 10-årige datter er ikke imponeret over den britiske premierministers strategi for bekæmpelsen af Islamisk Stat. Og hun er absolut heller ikke imponeret over Islamisk Stat, men hun kan ikke se, hvordan det skal gøre os sikrere at begynde at bombe dem.
Min yngste datter er også ret optaget af, om Islamisk Stat skulle komme til London, men hun er ikke helt så sikker på, om flertallet i det britiske underhus ikke alligevel har ret i dens beslutning om at bombe dem i Syrien, for som hun spørger: »Kan man ikke bare fjerne dem alle sammen, så de ikke kommer her?«
Ingen af delene er helt så enkle, har jeg forsøgt at forklare mine to døtre. Islamisk Stat vil næppe lade sig tale til fornuft, men de vil heller ikke kunne bombes væk. Ja, det er ærgerligt – og temmelig utrygt – at der ikke findes en snuptagsløsning – men begge piger synes at forstå, at der er forskellige synspunkter, og at ingen af dem helt vil kunne løse problemet. Hvis bare de britiske politikere – og de samfundsgrupper i debatten – var lige så tolerante over for hinandens synspunkter!
Inden for det britiske Labour-parti har debatten om udvidelsen af bombekampagnen til Syrien fra Irak nærmest ført til borgerkrig.
Formand Jeremy Corbyn valgte i sidste ende ikke at tvinge sine parlamentarikere til at stemme imod, men kun efter at flere talspersoner for partiet havde truet med at gå af. I stedet opfordrede han partiets græsrødder til at skrive til deres parlamentarikere for at øge presset på dem med tilføjelsen, at der »ikke findes noget gemmested« for dem, der støtter krig.
Resultatet? En decideret hetz imod de 66 parlamentarikere, der havde antydet, at de ville stemme for udvidelsen af bombekampagnen.
Blandt svinestregerne var en tweet til tidligere formandskandidat Liz Kendall, der opfordrede til en »Endlösung for udrensning af Blair-støttende udskud«. En anden kaldte Stella Creasy »en kold person«, fordi hun »ikke har børn« og beskyldte hende for at »elske død og vold«. Andre modtog trusler på livet, og Scotland Yard har bekræftet, at det er i gang med at gennemgå »et antal trusler fremsat på de sociale medier i relation til parlamentarikere«. Bl.a. en mail vedhæftet et billede af en død baby.
Det synes klart, at Stop the War-koalitionen, som Corbyn indtil for nylig var formand for, såvel som gruppen Momentum, der blev grundlagt af Corbyn-støtter efter hans valg til formand, har koordineret ’presset’ på parlamentarikerne. Inden for Momentum-gruppen har der lydt gentagne opfordringer til at sørge for, at dem, der støtter »drab af uskyldige«, ikke bliver genopstillet. Hvor ironisk! Disse selvudråbte fredselskende mennesker afviser sober, demokratisk debat og forfalder til trusler, mobning og opfordring til antidemokratisk udrensning af dem, de ikke er enige med! Ikke-folkevalgte græsrødder angriber folkevalgte politikere. Nuancerne i en ekstrem kompliceret debat koges ned til én sandhed – deres.
»Hvis parlamentarikerne ikke er robuste nok til at kunne tåle email og tweets, burde de overveje et liv helliget religiøse studier,« lyder svaret på kritikken fra Stop the War-koalitionen.
Jeremy Corbyn har efterfølgende fordømt mobning og trusler, men har ikke lagt op til nogen form for sanktioner imod medlemmer, der går over stregen. Konsekvensen er den samme, som da en tidligere partileder – Tony Blair – splittede partiet med det modsatte synspunkt til støtte for Irakkrigen.
Måske skulle Labour – og ikke mindst dets tilhængere – forsøge at tage ved lære af sin egen fortid og acceptere, at det bare ikke er forenet i samme synspunkt, når det kommer til spørgsmål om krigsdeltagelse, og i stedet fokusere kræfterne på at komme igennem debatterne på anstændig vis med respekt for hinandens synspunkter og de demokratiske principper? Syrien-debatten stiller i hvert fald ikke Corbyns såkaldte nye politik – der har som mål at inddrage græsrødderne langt mere – i et særlig flatterende lys. Det kan selv børn forstå!
Mette Rodgers er Informations korrespondent i London. 
Klummen er udtryk for skribentens egen holdning

