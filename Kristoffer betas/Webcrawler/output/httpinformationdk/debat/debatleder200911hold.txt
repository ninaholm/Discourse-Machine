Hold fingrene væk
Den største trussel mod demokratiet er ikke, at det bliver overbebyrdet, men at politikerne ikke har nok at tage sig til


 Man får ikke en ordentlig debat ude i kommunerne, fordi den bliver overskygget eller overtrumfet af den landspolitiske debat.
Erik Fabrin (V) formand for Kommunernes Landsforening.
Forsøget på at detailstyre kommunerne fra Christiansborg er blevet udlagt som en trussel mod det lokale demokrati. I virkeligheden er det Folketinget, der i disse årtier bliver mast. Regeringens og Folketingets magt er alvorligt klemt fra to sider. Stærke kommuner, som har overtaget flere og flere velfærdsopgaver kræver med rette en indflydelse, der svarer til ansvaret og budgetternes størrelse. Fra den anden side gnaver EU og overtager stadig flere områder, som tidligere var nationale anliggender. Dansk lovgivning består i stort omfang af enten en udmøntning af EU-direktiver eller af kommunale aftaler. De områder, hvor Folketinget har en legitim magt bliver færre og færre, og hvad sker der så?
Umiddelbart har det to uheldige konsekvenser, at Folketinget er havnet i denne skruetvinge. Den ene er, at landspolitikkerne naturligt vil forsøge at tilbageerobre det tabte land, derfor bruger de mange midler på at intervenere i de kommunale beslutningsprocesser med den magt og legitimitet, som Grundloven nu engang giver regering og Folketinget. Den anden effekt er, at Folketinget i mangel på reelle sagsområder kaster sig over diskussioner af diffuse pseudoproblemer og besynderlige dagordner uden forbindelse til virkeligheden. Forbud mod burkaer, og nedsættelse af den kriminelle lavalder er blot et par af eksemplerne. Lediggang er som bekendt roden til alt ondt, og det gælder i særdeleshed Folketingets politikere, som i desperation over den tabte indflydelse må se sig om efter noget at gribe i. Den største trussel mod demokratiet er ikke, at det bliver overbebyrdet, men at politikerne ikke har nok at tage sig til.
Valgkampen op til dagens kommunal- og regionsvalg har således afsløret en hidtil uset interesse fra landspolitikernes side. Partilederne fra Christiansborg har rejst land og rige rundt for at støtte de lokale kandidater, og de har blandet sig i stort set alt - fra placering af sygehuse, priser på ældremad, kvaliteten i daginstitutionerne til antallet af undervisningstimer i folkeskolen. Det har været kendetegnende for valgkampen 2009, at kommunalreformens reduktion i antallet af kommuner til 98 samtidig har betydet, at det lokale valg har fået karakter af et midtvejsvalg. En prøve på, hvordan vælgerne vurderer partiernes aktuelle formkurve og indsats på den landspolitiske scene.
Derfor den store interesse fra Lene Espersen, Pia Kjærsgaard, Villy Søvndal, Helle Thorning-Schmidt og alle de andre. De 98 lokale valg er på den måde smeltet sammen til et stort valg med en række uheldige konsekvenser til følge.
Den mest iøjnefaldende er, at de landspolitiske temaer har skygget for de lokale, en anden at Folketinget befinder sig i en stemning af konstant valgkamp, når alle valg skal udkæmpes af de samme toppolitikere. Det lægger traditionelt en betydelig dæmper på interessen for brede forlig, når der er valgkamp i luften. Den tredje effekt, som er nok så graverende, er, at landspolitikkerne med deres voldsomme trang til at blande sig og profilere sig på sager, som i bund og grund er kommunale og regionale, forrykker magtdelingen mellem de politiske niveauer.
I de forløbne uger har vi blandt andet set, at finanslovforhandlingerne har trukket ud, fordi Dansk Folkeparti prioriterede to kommunale og regionale mærkesager - loft over prisen på ældremaden, og placeringen af et nyt akuthospital i Vestjylland. Det har fået de kommunale politikere til at rase, og lysten til at deltage i politisk arbejde i kommunerne er i hvert fald ikke ligefrem styrket.
Fra den anden kant betyder den Lissabon-traktat, som nu er ratificeret i alle lande, at der sættes langt større kraft bag det rets- og udlændingepolitiske samarbejde, og at det fælles europæiske samarbejde om forsvars- og udenrigspolitikken bliver styrket. Begge områder, som er på vej væk fra de nationale parlamenter - samme vej er det gået landbrugspolitikken, miljøpolitikken, erhvervspolitikken og meget mere.
Optællinger viser, at omkring tre fjerdedele af den lovgivning, der vedtages i Folketinget, har baggrund i beslutninger truffet i EU. Nationalstaterne er ikke ved at forsvinde, men de får en ny rolle, som de bliver nødt til at indrette sig på. En rolle som består i at repræsentere nationale interesser på internationalt plan og på regionalt plan at udstikke helt overordnede rammer. Spørgsmålet er, om det er nok til at overleve som folketingspolitiker. Det lader desværre til, at ubehaget ved at blive klemt fra alle sider, driver folketingspolitikerne ud i en overlevelseskamp, der nogle gange virker desperat. Og om fire år vil tendensen være endnu mere udpræget, med mindre man efter valget i dag sætter sig ned og beslutter, hvordan landspolitikerne kan holde fingrene væk.

