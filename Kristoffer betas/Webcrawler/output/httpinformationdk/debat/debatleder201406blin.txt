Blind tillid
LEDER


 
	Det er muligt, at Venstres 132 hovedbestyrelses-medlemmer  nu er overbevist om Lars Løkke Rasmussens uskyld. I så fald har de set noget, vi andre stadig ikke har set.

	En stor del af Venstre-folkene rejste til Odense Kongrescenter med moralske anfægtelser og mistillid eller direkte krav om ny formand. De mente ikke, at Lars Løkke Rasmussen havde godtgjort, at han har betalt skat af det tøj, partiet i dyre domme indkøbte til ham.

	Der var ingen dokumentation før mødet, og der er ingen dokumentation efter mødet. Så hvad der har fået Venstres hovedbestyrelse – såvel som forretningsudvalget – til at bakke enstemmigt op om Lars Løkke Rasmussen, henstår fremdeles i det uvisse.

	Til gengæld står det nu klart, at partiet Venstre definitivt har bundet sin troværdighed op på en blind tillid til Lars Løkke Rasmussen. Det er højt spil med en formand, der på seks år har været hovedperson i tre alvorlige sager om tvivlsomme bilag. Lad os erindre om, at det ikke alene er i den aktuelle tøjsag, at Løkke Rasmussen står tilbage med et forklaringsproblem. Som denne avis har afdækket, har Venstre-formanden endnu ikke leveret plausible forklaringer i sagen om datterens GGGI-betalte rejse til Rio de Janeiro. Men det er altså den moralske standard, Venstre fremadrettet agter at basere sit politiske arbejde på.

	Det må gøre ondt langt ind i partiet og langt ud i det bagland, der de seneste dage har krævet konsekvens af de sager, hvor den tidligere statsminister hidtil har svigtet såvel parti som vælgere.

	For hvad siger alle de Venstre-folk – lokalformænd og folketingsmedlemmer – der indtil tirsdag aften sagde, at det var gået for vidt med Lars Løkke Rasmussen? Accepterer de i dag alt det, de i forgårs protesterede imod? Kan de leve med at frede en formand, der spiller hasard med partiets troværdighed? Lars Løkke Rasmussen synes at have sikret sig fred på partiets bagsmæk, men han bør ikke få ro i offentligheden. Dertil står for mange ubesvarede spørgsmål tilbage. 

