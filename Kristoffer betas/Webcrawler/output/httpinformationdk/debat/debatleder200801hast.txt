En hastesag



 OPPE I FAIRBANKS, Alaska, går Vladimir Romanovsky rundt og kigger bekymret på huller i jorden. Romanovsky - se dagens Refleks - er en af verdens førende forskere i permafrostens temperaturforhold, og hans måleinstrumenter fortæller ham, at perma-frosten bliver varmere og mange steder nærmer sig de 0 grader, hvor is bliver til vand, og hvor den hidtil dybfrosne undergrund vil begynde at frigive sine enorme lagre af CO2 og metan. "Der kan blive tale om meget dramatiske effekter," siger Romanovsky i håb om, at verden vågner og begynder at handle målrettet mod drivhuseffekten, forårsaget af vort fossile energiforbrug.
Nede i Pennsylvania sidder James Hansen og river sig i håret. Hansen er chef for NASA's Goddard Institute for Space Studies og højt renommeret klimaforsker. Han har netop modtaget NASA's nye tal, der fastslår, at 2007 blev klodens hidtil næstvarmeste år inden for de seneste 100. Hansen er så alarmeret over udviklingen, at han i tirsdags satte sig og skrev et 10 sider langt personligt brev til den tyske kansler Angela Merkel, hvor han appellerer til hende om at annullere de mange nye kulkraftværker - ét af dem med DONG Energy som bygherre - som efter planen skal etableres i Tyskland (se side 9).
Romanovsky og Hansen afspejler den aktuelle, til desperation grænsende stemning i videnskabelige kredse: Tiden er ved at løbe ud for beslutninger, der kan hindre, at den globale temperatur overskrider stigningen på to grader, over hvilken risikoen for globale klimaforandringer bliver overhængende. Politikerne må handle nu, hvis der fortsat skal være mulighed for en kontrolleret omstilling som alternativ til kaotisk, økologisk og økonomisk nedtur for det globale samfund.
Det er en vurdering, der til fulde deles af Danmarks klima- og energiminister Connie Hedegaard. Først og fremmest fordi hun har indsigten til at forstå de videnskabelige realiteter i drivhuset, men naturligvis også fordi hun som vært for FN's klimamøde i København til næste år vil få en uhyggelig svær opgave og måske må indkassere et ubærligt nederlag i form af forhandlingssammenbrud, hvis ikke landene allerede nu kommer konkret og konstruktivt på sporet af løsningerne i form af planer for energisystemernes omstilling. 
LIGE PRÆCIS derfor er det så helt afgørende, at Danmark selv kommer på sporet. Konkret, at ministeren og de energipolitiske forhandlere nu bliver enige om en ambitiøs energi- og klimastrategi, der både sætter de nødvendigt skrappe mål og definerer de tekniske, økonomiske og lovgivningsmæssige virkemidler, der kan sikre dem. Hvad målene angår har EU-Kommissionen i denne uge udstukket et CO2-mål, der for Danmark hedder 30 pct. reduktion i 2020 i de 'ikke-kvotebelagte sektorer', målt i forhold til 2005. Kommissionen gør tingene op på en ny måde, der reducerer gennemskueligheden, men alt medregnet, menes målet at betyde 26-27 pct. dansk CO2-reduktion i forhold til Kyoto- basis-året 1990. Dette er det mest vidtgående pålæg til noget EU-land, men det svarer reelt til en indsats ud over gældende Kyoto-forpligtelser på mindre end én pct. CO2-reduktion pr. år i tiden 2012-20. Og Connie Hedegaard ved godt, at det afspejler et lavere ambitionsniveau, end Danmark og EU talte for på klimamødet i Bali, og at det er utilstrækkeligt til at sikre en opbremsning i den globale opvarmning, før de to grader nås.
Derfor må man i de energipolitiske forhandlinger sætte ambitionsniveauet højere og gøre som den tyske regering, der går ud over EU-pålægget og lover en CO2-reduktion på 40 pct. i 2020.
DER FORELIGGER allerede en håndfuld uafhængige energiscenarier og -planer, der dokumenterer, hvordan dette kan gøres: Teknologirådets rapport om 'Det fremtidige danske energisystem', Ingeniørforeningens omfattende energiplan fra 2006, Greenpeace og ECO Consults grønne scenarie offentliggjort forleden samt den rapport fra EA Energianalyse og Risø DTU, som Miljøstyrelsen bestilte i august 2006, og som Energistyrelsen i går efter politisk pres besluttede at offentliggøre som, hvad man betegner som 'endelige udkast.' En rigtig beslutning, for det havde naturligvis været absurd, hvis oppositionens energipolitikere først havde fået indsigt i rapportens scenarier for bl.a. et Danmark med 30-40 pct. CO2-reduktion i 2020 efter forhandlingernes afslutning i nær fremtid.
Danmark har det grundlæggende problem, at VK-regeringen straks ved sin tiltræden i 2001 afskrev egentlige energiplaner som et ideologisk uacceptabelt redskab. Markedet skulle råde, lød det nye budskab, og i dag befinder man sig i en situation med en uskøn, svært gennemskuelig og ikke tilstrækkelig effektiv blanding af marked og planlægning, der gør det vanskeligt at nå de nødvendige mål og at se et sammenhængende energisystem for sig.
Forhandlerne fra De Radikale, S og SF ved godt, at klimaministeren er under pres. Presset for at levere resultater, presset af tiden, men også presset af Venstre, der taler imod for megen styring og ambitiøse mål. Derfor hæver oppositionen barren i de afsluttende forhandlinger og stiller skærpede betingelser for deres medvirken til en aftale. Det gør det besværligt for ministeren, men det er nødvendigt for klimaet. Spørg bare Romanovsky og Hansen. 

