Læren af Gaza



 DR1's 21-nyheder havde et oplysende indslag i onsdags: Kanalens mellemøstkorrespondent, Steen Nørskov, rapporterede fra Gaza om Israels fortsatte belejring, og hvor vingummibamser katalogiseres som farlig kontrabande på linje med cement og stål. Israels ambassadør i Danmark, Arthur Avron, blev hørt og automatsvaret var, at Hamas bærer det fulde ansvar for israelernes udsultning af de 1,5 mio. indbyggere, og at Israel 'har det svært med FN'.Nørskov var i Gaza for dels at skildre den fortsatte blokering af genopbygningen af ødelagte boliger, dels i anledning af en FN-rapport om Israels 'hensynsløse og brutale' angreb på FN-installationer i december-januar, da 'verdens mest moralske hær', som Israels væbnede styrker kalder sig selv, tæppebombede Gaza City. Ganske vist som 'selvforsvar', hvis man skal tro ambassadør Avron, men i hvert fald som gengældelse. 
FN-rapportens konklusioner - at Israel begik krigsforbrydelser, menneskerettighedskrænkelser og 'overdreven' voldsudøvelse - imødegås energisk af Udenrigsministeriet i Jerusalem. Rapporten bygger ensidigt på 'terroristkilder' (Hamas) og er generelt fejlagtig og 'fordomsfuld' - det sidste en gængs eufemisme for 'antisemitisme' med det formål at fremkalde mental røglugt fra Auschwitz. Verden må ikke glemme, at der er seks millioner grunde til, at Israel er jødernes hjemland. Men løbet er kørt. Gaza-massakren på ca. 1.400 personer, langt de fleste civile, heraf ca. 400 børn, og som var selvforsvar efter otte års bombardementer (med 11 israelske dødsofre), ændrede verdensopinionens syn på Israel 'Mellemøstens eneste demokrati'. Den israelske propagandamaskine, der så dygtigt har solgt offerrollen som legitime grunde til angrebskrige i 1956, 1967, 1982, 2006 og 2008-9 og måske om et øjeblik et angreb på Iran, kom til kort i Gazas møg og ruiner. 
Gaza kan vise sig at blive et vendepunkt i USA's og EU's hidtil uhildede støtte til den jødiske stats ageren som koloniserende besættelsesmagt - ikke alene har FN-systemet nu krævet erstatning for de ni tilfælde, hvor skoler, klinikker og fødevarelagre blev mål for israelsk artilleri og fosforbomber, også EU-systemet er begyndt at røre på sig. Israel blev 9. december sidste år - få uger før 'Operation Kast Bly' blev iværksat, men en måned og fem dage efter Israels provokation 4. november, der blev optakt til 'selvforsvaret' - opgraderet til en særlig privilegeret EU-status. Den blev sat i bero i februar - ikke som følge af venstresnoede EU-parlamentarikeres råben op, men efter en rapport fra EU-Kommissionen.
EU er delt - det tjekkiske formandskab vil ikke høre tale om kritik af Israel - men det næste formandskab, svenskerne, er enige med kommissionen i, at Israel skuffer på en række områder: De ulovlige bosættelser (øget i 2008), beskyttelse af de arabiske medborgere, nedrivning af huse i det arabiske Østjerusalem, etc. Plus - og det bekymrer israelerne mere - tegn på køligere vinde fra Washington. Gaza viste sig at være bad business. 

