Lav lov om sol som i Tyskland



 Her i Gundsømagle er den friske landlugt om vinteren udskiftet med lugten af de mange brændeovne. Faktisk så meget, at luften herude på landet er mere forurenet end i Københavns centrum.
Derfor er det selvfølgelig oplagt at se efter alternativer, når nu olieprisen er der, hvor den er. Man er jo ligefrem fristet til at brænde hvad som helst af, når alternativet er så dyrt, og nogen gør det sikkert også.
Vi andre, de så skrækkeligt miljøbevidste, forsøger at finde andre veje, og nu begynder der så småt at dukke annoncer op om strømproducerende solceller. Når man ser, hvor udbredt solcellerne er selv i det nordligste Tyskland, bør det vel være klart, at det kan være et brugbart alternativ.
I Tyskland har det offentlige i mange år givet solide tilskud til opsætning af solceller. De tyske regeringer har indset, at jo flere solceller, der bliver sat op, desto færre kraftværker behøver man, og cellerne er jo alt andet lige mere produktionssikre end vindmøller, der især om sommeren har det med at stå stille.
Altså, ind og kigge på bankkontoen. Der loves jo et årligt afkast i forhold til sparede elregninger på hen ved 10 procent; en langt bedre rente end nogen bank kan tilbyde. Levetiden er mindst 25 år, meget mere end de primitive vandvarmere, vi har set på danske tagrygge, så der er altså ikke noget at betænke sig på.
Vi hader nyt i Danmark
Men i Danmark hader vi den slags nytænkning. Etablerer man et solcelleanlæg, bliver man med et slag selvstændig erhvervsdrivende, hvilket kan have uheldige konsekvenser for ganske mange.
Hvis solcellerne kommer til at producere mere, end man selv har brug for, skal man betale skat af det, også selv om man har ledt strømmen ud i det offentlige net og ikke fået en krone for det.
Man skal lave regnskab som enhver anden erhvervsdrivende, og skulle man være så uheldig at ryge på overførselsindkomst, er fanden rent ud sagt løs.
Derfor lukker man stilfærdigt bankbogen, klapper det forurenende brændefyr på låget, og forsikrer det om, at det fortsat har mange gode leveår. I hvert fald indtil en eller anden politiker finder ud af, at der kan laves et fjernvarmeværk, og sikrer sig med klausuler, at vi skal bruge det, solceller eller ej.

