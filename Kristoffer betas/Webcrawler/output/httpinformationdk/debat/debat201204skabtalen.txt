Skab talenter til erhvervslivet



 Information har sat fokus på, at vi med ph.d.-satsningen uddanner mange flere ph.d.er end tidligere, og i artiklen den 18. april nævner blandt andre Anja C. Andersen det som en konsekvens, at vi dermed uddanner flere middelmådige ph.d.er. Det er en meget snæver måde at anskue ph.d.-uddannelsen på.
Jeg lægger stor vægt på kvalitet i forskeruddannelsen, men hvad der er høj kvalitet må vurderes ud fra, hvad vi vil bruge ph.d.ernes kompetencer til og hvor. Det har aldrig været intentionen, at alle de nye ph.d.er skulle have en traditionel forskerkarriere på universitetet.
Tværtimod har tanken været, at mange af dem skal bidrage til at styrke forskningen i den private sektor. Og der forventes forskelligt af ph.d.erne i de to sektorer.
Frem for at tale om middelmådighed bør vi derfor sætte fokus på, hvordan vi på universiteterne og blandt ph.d.erne kan skabe en bredere forståelse af, hvad det vil sige at være talentfuld, og hvordan man skaber en attraktiv ph.d.-karriere. Der er flere veje at gå som nyuddannet ph.d.er, og der er forskellige kompetencekrav.
Flere ph.d.er skal kunne se sig selv som en ressource for de virksomheder, hvor forsknings-, analyse- og innovationsindsatsen trænger til en saltvandsindsprøjtning. Det er forkert at kalde dem, der satser på en karriere i erhvervslivet, middelmådige i forhold til de talentfulde, som går efter en universitetsansættelse.
Innovation i erhvervslivet
Det peger i den rigtige retning, når Information i lederen 19. april foreslår at indrette ph.d.-forløb, der sigter på ansættelse i erhvervslivet. Men der er også brug for en målrettet kampagne for få ansat flere ph.d.er i virksomhederne, så de nyuddannede forskere kan bruge deres uddannelse, og samfundet kan få fuld glæde af ph.d.-investeringen.
Kampagnen skal fokusere på, hvad ph.d.erne kan bidrage med, og den kan rettes mod de virksomheder, som allerede er innovative, men som mangler kompetencer til selv at forske. Her kan en ny generation af talentfulde ph.d.er bruge deres uddannelse til at styrke virksomhederne og væksten i samfundet. Det er der ikke noget middelmådigt i.

