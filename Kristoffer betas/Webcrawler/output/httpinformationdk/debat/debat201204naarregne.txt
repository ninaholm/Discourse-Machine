Når det regner på den grådige ...
... drypper det på den solidariske. Lille manual i nationaløkonomi for yngre socialdemokrater og andet godtfolk


 Vi (jeg og min bændelorm) har modtaget nedenstående:
Herr redaktyr,
må jeg høfligst gøre Dem opmærksom på en uhyggelig artikel i vores Berlingske avis fra sidste lørdag? Under en skrækindjagende overskrift: »S-folk kræver opgør med grådighed« læser jeg til min forbløffelse, at »flere socialdemokrater nu kræver, at regeringen går til kamp mod grådigheden i toppen af samfundet. Det kan ikke være rigtigt, at det kun er almindelige lønmodtagere, der må holde for, lyder kritikken.«
Jamen, det er mageløst. Almindelige lønmodtagere lever jo af, at toppen af samfundet får sin grådighed tilfredsstillet. Det troede jeg virkelig var elementær socialdemokratisk og socialdemokratistisk børnelærdom.
Alligevel læser jeg: »Flere socialdemokratiske folketingspolitikere tilslutter sig nu DSU-formand Peter Hummelgaard Thomsens kritik af, at Socialdemokraterne er fraværende i kampen mod grådighed. Ifølge arbejdsmarkedsordfører Leif Lahn Jensen (S) bærer debatten om finanssektorens bonusser og erhvervslivets gyldne håndtryk på ingen måde præg af, at den borgerlige regering måtte overlade magten til Socialdemokraterne for lidt over et halvt år siden. ’Den offentlige debat om grådighed afspejler ikke, at vi har haft et regeringsskifte, og at Socialdemokraterne er kommet til magten. Den fylder slet ikke noget som helst’.«
Gud samt Helle Thorning-Schmidt være lovet for det. Så føjer Leif Lahn Jensen ganske vist til: »’Men når jeg kommer rundt blandt almindelige mennesker og ud i fagforeningerne, så kan folk ikke forstå, at cheferne for Danske Bank scorer kassen, mens kunderne må betale ved kasse ét. Eller at direktøren for Vestas belønnes så rigeligt, selv om han fyrer folk og driver virksomheden dårligt. Det kan folk ikke forstå’.«
Det moderne fremskridt
Nej, det kan folk ikke forstå, for folk har hverken læst de blå liberalisters profet Adam Smith eller de røde socialdemokraters og folkesocialisters profet John Maynard Keynes . Men en hvilken som helst jeg havde nær sagt idiot med fagforeningskontingentet betalt og partibogen i orden kan på Wikipedia læse, hvordan det moderne fremskridt begyndte, da Bernhard Mandeville i 1723 påviste, at det i virkeligheden er de rige, der gør nytte ved at holde de fattige beskæftiget. Og hvordan teorien blev videreudviklet af Smith, som erkendte, at det var fristende at anse en godsejer som ’en samfundsplage, et monster, en stor fisk, som fortærer alle de små’, men i praksis holder den store fisk jo de små beskæftiget. Takket være markedsøkonomien bliver de riges ’synder forvandlet til dyd’, for ’trods sin medfødte egoisme, grådighed og stræben efter egen vinding’, deles den grådiges frugter med de fattige: ’En usynlig hånd leder dem til at fordele livsfornødenhederne omtrent, som de ville være blevet fordelt, hvis Jorden havde været opdelt helt ens mellem alle sine beboere, og uden at have ment det eller vidst det, varetager de (grådige) samfundets interesser...’. Ja, hvor de grådige gives tilstrækkeligt rum til at handle, ’produceres der så store mængder af alt, at det dækker både de mægtiges ... udskejelser, og håndværkerens og bondens behov.’ Kan det siges bedre? Næppe. Hvorfor de rødes Keynes da også slog fast: ’Grådighed og åger og beregning må være vores guder en tid endnu.’
De grådig rige
Imod al denne sunde fornuft tillader Leif Lahn Jensen at erklære, at det kan han ærlig talt heller ikke selv forstå, nemlig hvorfor de grådige rige nu skal have så meget mere end »almindelige mennesker«. Og som om det ikke var nok, stiller Berlingske – Gud samt Lisbeth Knudsen hjælpe os – også spørgsmålet: »Er det grådighed ...? Når de øverste direktører i det delvist statsejede energiselskab DONG Energy får 17-20 mio. kr. i stay on/fratrædelsesbonus? Når Danske Banks regnskab for 2011 var »utilfredsstillende«, og kunderne skal betale højere priser, at bestyrelsen så stiller direktionen en lønforhøjelse i udsigt? De fire direktører deler 31 millioner kr. i løn i 2012. Når lønmodtagerne de kommende to år får lønstigninger på omkring én pct., mens cheferne i 20 af landets banker samtidig stiger med 16 pct. i løn fra 2010 til 2011?«
Af med ormen
Om det er grådighed? Ja, det ved Gud i Himmelen og på hele den kapitaliserede Jord det er. Grådighed. Den er det jo, der holder det hele i gang: Udviklingen, Fremskridtet, Det Moderne Projekt, Den Økonomiske Vækst (DØV), Den Materielle Vækst. De røde degne stiller lønkrav og som småsparere og pensionskassemedlemmer krav om aktieudbytte over for de blå præster og de blå farer ud til teknikkerne på Lundtoftesletten, der i kraft af universiteternes (natur)videnskab ved analog og digital mekanik kan øge beherskelsen, brugen og forbruget af naturen i dens materialitet, så produktiviteten konstant forstærkes, og de røde degne mærker det drypper lidt, mens de blå præster plasker sig til. Denne fortræffelige Smith-Keyneske arbejdsdeling skal Leif Lahn Jensen ikke ødelægge med sin misforståede solidaritet.
Så ved jeg godt, at De, herr redaktyr, har en bændelorm som hævder, at man ikke kan sige, at hvor de grådige gives ubegrænset rum til at handle, produceres der ubegrænsede mængder af alt, fordi naturvidenskaben hævder, at naturen ikke er ubegrænset. Men så synes jeg, at De skulle se at komme af med ormen, inden den ødelægger alt: Udviklingen, Fremskridtet, Det Moderne osv.
 
Mvh.
(Navnet tilbageholdt af redaktionen, dvs. bændelormen).

