NSA-skandalen er kun lige begyndt
Tyske tilhængere af transparens og beskyttelse af personfølsomme data bør ikke stille sig tilfreds med de officielle forklaringer


 
	NSA-skandalen er afblæst, og den tyske befolkning har ingen grund til bekymring. Sådan lød budskabet mandag fra den tyske kansleramtsminister, Ronald Pofalla (CDU), der kunne berette, at både den amerikanske og britiske regering nu skriftligt har forsikret den tyske regering om, at tyske borgere ikke er genstand for storstilet overvågning. USA holder sig til allerede indgåede aftaler med den tyske regering, og Washington er desuden parat til en gensidig anti-spionageaftale med Berlin.

	Tyske tilhængere af transparens og beskyttelse af personfølsomme data bør imidlertid ikke stille sig tilfreds med de officielle forklaringer, for spørgsmålet om omfanget og rækkevidden af den amerikanske overvågning er stadig pivåbent.

	Da NSA-afhopperen Edward Snowden for godt to måneder siden chokerede den tyske offentlighed med oplysninger om, at NSA hver måned indhenter og bearbejder omtrent fem mio. stykker data fra Tyskland, virkede den tyske regering virkede i første omgang lige så konfus som sine borgere.

	Nu hævder Berlin, at de pågældende stykker data stammer fra den tyske efterretningstjeneste, BND, der selv udleverer informationerne til de amerikanske kolleger. Trods regeringens forklaring er det stadig uklart, hvorfra de pågældende stykker data stammer.

	Når USA skriftligt bedyrer, at man holder sig til eksisterende aftaler, udelukker det heller ikke, at NSA anvender overvågningssoftware som XKeyScore og Prism til at søge efter indhold i tyske e-mails. For der findes ingen aftaler, der eksplicit forbyder den praksis.

	Når Ronald Pofalla forsøger at lægge låg på debatten om amerikansk overvågning af tyske statsborgere i Tyskland, er der derfor god grund til at tro, at det handler om taktik i den aktuelle tyske valgkamp. NSA-skandalen er langtfra slut, og debatten om efterretningstjenesternes beføjelser er først lige begyndt.

