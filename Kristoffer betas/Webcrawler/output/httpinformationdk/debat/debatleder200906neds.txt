Nedsæt valgretten



 Umodne . Uinteresserede. Uansvarlige. Umådeholdne. Argumenterne for, at 16-årige ikke skal have lov til at stemme, står i kø. Få af argumenterne holder. De fleste bygger på de voksnes fordomme. Det viser erfaringer fra Østrig, der som det første land i Europa har sænket valgretten til 16 år. De unge stemmer i næsten lige så høj grad som resten af vælgerne. De stemmer ikke specielt mere radikalt, og de interesserer sig for politik.
I Danmark er de unge tilsyneladende anderledes. I hvert fald mener den danske regering og dens støtteparti, at de unge 16-17-årige er for umodne til at blande sig i, hvem der skal lave Danmarks love. Også selv om de 16-årige kan dømmes efter dem - de kan smides i fængsel, og de skal betale skat.
Men Venstre, Konservative og Dansk Folkeparti har bestemt sig, og de står fast. I sidste måned stemte de imod Socialdemokraterne, SF og Enhedslistens forslag om at nedsætte en valgretskommission, der skulle oplyse Folketinget om fordele og ulemper ved at sænke den berømte valgretsalder.
»Vi er fulgt oplyst,« lød Venstres begrundelse for at stemme imod.
Den britiske  premierminister, Gordon Brown, har meddelt, at han ønsker 16-års valgret. Norges  16-årige kan fra 2011 stemme ved kommunalvalg.  I Tyskland har flere delstater 16-års valgret til kommunal- og regionalvalg. Imens kan danske unge stå ude i regnen og trykke næsen mod ruden sat uden for indflydelse, fordi Danmarks regering mener, den ved nok om det pjat.
Og det kan man kun ryste på hovedet af. Danske unge er i gennemsnit 16,1 år, når de forlader folkeskolen. Derefter modtager dem, der tager en praktisk uddannelse, ikke mere samfundsundervisning. Derfor er det naturligt at sætte grænsen ved 16 år, så folk har nogenlunde samme forudsætninger for at stemme.
I stedet for at kværulere om alt det, de unge ikke ved, bør politikerne sørge for, at de 16-årige - såvel som resten af danskerne - får mere viden. De bør sætte langt mere samfund, politik og demokrati på folkeskoleelevernes skemaer for at styrke deres viden og gøre dem politisk ansvarlige.
Men glem ikke, at unge har en viden, som mange ældre ikke kan prale med. De unge går ikke nødvendigvis op i ældrechecks, hjemmehjælp og pensionsordninger. Men de ved, hvad der foregår på gaden og i skolegården. De ved, hvad det vil sige at være ung i dagens Danmark.
Det er kun godt at involvere de 16-17-årige i det danske demokrati. Jo mere involveret man bliver,  desto mere viden opsøger man. Også her har de unge en klar fordel. Modsat mange ældre er de vant til at søge viden på internettet og forholde sig kritisk til alting. Kort sagt er mange unge bedre rustet til at stemme end ældre, der ofte stemmer ukritisk på det samme parti år efter år. Hvis vi vil styrke demokratiet, bør skoleundervisning i samfund og politik sættes op - og valgretten sættes ned.

