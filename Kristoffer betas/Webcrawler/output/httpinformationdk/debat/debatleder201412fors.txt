Forstemmende
LEDER


 Blå blok – V, K, DF og LA – har bebudet et opgør med FN’s statsløshedskonvention fra 1961. De borgerlige partier vil fratage statsborgerskabet fra en person, der bliver dømt for terror f.eks. efter at have kæmpet for Islamisk Stat.
Den usædvanlige sanktion skal gennemføres over for danskere, der har erhvervet deres statsborgerskab på et senere tidspunkt end ved fødslen – også selv om det betyder, at de derved bliver statsløse, og det strider mod 1961-konventionen.
FN’s konvention om statsløshed blev til i et Europa med store flygtningestrømme i kølvandet på Anden Verdenskrig med den smukke hensigt at afskaffe statsløshed. Det skete ud fra en grundantagelse om, at alle mennesker må have ret til et statsborgerskab og den deraf følgende beskyttelse af det enkelte individ i en verden styret af regler og rettigheder. At tildele et statsborgerskab til en person var samtidig udtryk for, at landet påtog sig et ansvar for vedkommende.
Tidligere har borgerlige partier trofast støttet denne tanke, men for at kunne profilere sig i den simrende valgkamp har de fire partier nu strikket en tilsyneladende tilforladelig argumentation sammen: Den usædvanlige sanktion er berettiget, fordi terrordømte har svigtet den tillid, som Danmark som deres nye fædreland har givet med et statsborgerskab ...
Et statsborgerskab er ikke et spørgsmål om tillid, men om individets rettigheder. Blå blok vil nu sætte den fundamentale menneskeret til et statsborgerskab over styr. Og det vil ikke stoppe her. Logisk set bliver det også nødvendigt med et opgør med andre konventioner, som det borgerlige Danmark hidtil har været stolte over at ratificere, bl.a. FN’s konvention om statsløse fra 1954, FN’s Børnekonvention fra 1989 og Den europæiske konvention om statsborgerret fra 1997.
Med op til 285 dage til næste valg kan det borgerlige amokløb nå vidt omkring, og det er forstemmende.

