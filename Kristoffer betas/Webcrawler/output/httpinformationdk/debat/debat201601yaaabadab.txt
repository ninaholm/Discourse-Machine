Yaaabadabaduuh!
Al ligestilling til trods har kønnene altså stadig forskellige interesser. Derfor kan jeg ikke se kønnenes skæve repræsentation i politik som andet end et demokratisk problem


 Yaaaabadabaduuh, i torsdags fik jeg Weekendavisens litteraturpris for bogen 1915 – da kvinder og tyende blev borgere, og Fred Flintstones jubelskrig fra min barndoms yndlingstegnefilm sprængte sig ud af kroppen, da avisens litteraturredaktør ringede.
Endnu mere fantastisk end at anmelderne værdsætter ens arbejde er det, at læserne klipper stemmesedler ud af avisen, putter seddelen i en kuvert, påsætter et 19 kroners frimærke, finder en postkasse – det er ikke helt nemt længere – og sende brevet af sted med snailmail.
Derfor: Yaaabadabaduuh!
Fortællingen om det danske demokrati er en vidunderlig historie om fremskridt for ubesiddende klasser, for menneskerettigheder og ligeværd mellem køn. Da Frederik den 7. underskrev Junigrundloven i 1849, fik kun 14-15 procent af befolkningen – mænd over 30 år med egen husstand – demokratiske rettigheder.
66 år senere gav Grundloven i 1915 kvinder og tjenestefolk valgret og afskaffede samtidig velhavernes politiske privilegier, som i visse tilfælde betød, at en enkelt godsejers stemme vejede lige så tungt som resten af vælgerne i hans sognekommune tilsammen.
Det var et kæmpeskridt i retning af nutidens demokrati, hvor alle stemmer vejer lige tungt, og som inkluderer alle myndige statsborgere.
Men denne demokratiske solstrålehistorie har tendens til at harske til i selvfedme: Vi har demokrati. Er kvinder, fattige og indvandrere underrepræsenterede? Det er deres eget problem. Bare kom i gang og udnyt mulighederne. Der er ikke mere at komme efter!
For kvindekønnets vedkommende indebærer den holdning en besynderlig blindhed, døvhed og handlingslammelse over for nutidens ulighed i politisk magtfordeling mellem mænd og kvinder.
Tydeligst i kommunalpolitik: Der sidder kvinder i tre ud af ti byrådsstole – de syv andre er besat af mænd. I toppen er mænd næsten enerådende: Kun 13 ud af 98 borgmestre går med bh, og blandt kommunaldirektørerne, de øverste kommunale embedsmænd, er kønsfordelingen lige så skæv. Samtidig udgør kvinder cirka 80 procent af de kommunalt ansatte. Man kan altså påstå, at det i kommunerne er mænd, der bestemmer, og kvinder, der arbejder.
Umiddelbart ser det bedre ud på Christiansborg, hvor næsten fire ud af ti folketingsmedlemmer er kvinder – men kønsfordelingen har ikke rokket sig væsentligt i et årti.
Uligheden sættes i relief af, at køn har stor og stigende betydning for politiske holdninger og værdier. Traditionelt har Danmark og Sverige været de to lande, som havde verdens mest klasseopdelte partivalg. Det er skiftet siden 80’erne, nu er kønnet mere afgørende, og siden 1990 er det blevet hovedreglen, at kønnene ville vælge forskelligt farvede regeringer: Overladt til mændene havde der i perioden 1990 til 2014 været 19 år med borgerligt styre og kun fem år med socialdemokratiske regeringer. Hvis kvinderne bestemte alene, ville der have været 18 års socialdemokratisk styre kun afbrudt af seks år med borgerlige regeringer. Tallene har jeg fra professor Jørgen Goul Andersens artikel »Et dansk gender gap – køn som ny skillelinje blandt danske vælgere.«
I langt højere grad end mænd er kvinder forblevet tro mod klassiske danske velfærds- og lighedsidealer, mænd står for højredrejningen i holdningerne til indkomstudligning og afvejning af balancen mellem markedskonkurrence og velfærd.
En del kan forklares med, at mænd dominerer den private sektor, kvinder den offentlige. En anden del kan forklares med, at velfærdsstatens pasnings- og plejetilbud og børn, syge og ældre især letter kvinders mulighed for at balancere arbejds- og familieliv. Al ligestilling til trods har kønnene altså stadig forskellige interesser!
Derfor kan jeg ikke se kønnenes skæve repræsentation i politik som andet end et demokratisk problem – og det burde partierne tage alvorligt. Demokratiet er jo ikke færdigstøbt en gang for alle, vi skaber det hele tiden sammen – i værre eller bedre form end i går, sidste år og foregående århundrede.
Pia Fris Laneth er forfatter. 
Klummen er udtryk for skribentens egen holdning.

