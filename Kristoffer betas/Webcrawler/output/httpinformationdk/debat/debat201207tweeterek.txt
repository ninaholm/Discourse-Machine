Hvis man ikke tweeter, eksisterer man ikke
Twitter er sindsbilledet på det 21. århundredes medieudvikling. Men hvor meget demokratisk dialog og samtale på tværs af skel er der plads til i et kvidder på 140 tegn?


 Det er altid godt at blive konfronteret med sin manglende viden eller interesse. Særligt interessant bliver det, når konfrontationen mere eller mindre elegant kommer til at handle om, at man er for gammel til at forstå nye medier. Ved en større mediefest for nyligt mente en yngre kvinde, at jeg var hægtet af udviklingen, fordi jeg ikke intenst interesserede mig for eller brugte mikroblogtjenesten Twitter. En anden kritiker skrev på sin blog, at man ikke kunne tage mig alvorligt, fordi jeg kun havde sendt 10 såkaldte tweets, siden jeg for et års tid siden registrerede mig som Twitter-bruger. Hvis man ikke tweeter, eksisterer man ikke. De mere hårdkogte tweetere siger direkte, at betydningen af dette sociale medie langt overstiger de såkaldte gamle medier. Faktisk nærmest, at det kan erstatte dem
Twitter betyder at kvidre. Og et tweet er altså et enkelt kvidder. Man skal holde sin meddelelse under 140 tegn. Det giver ikke den store mulighed for dialog. Det er mere et kort salgsråb på en tæt pakket markedsplads. Ofte indeholder meddelelsen et link til noget, nogen har skrevet på nettet. Jeg får på en enkelt dag snesevis af tweets, der henviser til interessante (eller uinteressante) artikler i ’gamle’ medier som dagblade, tidsskrifter og magasiner. Der er osse mange, der kvidrer om det, de selv har skrevet, sagt eller gjort. Informationsmængden er enorm. Erfarne twitterbrugere mener, at man skal bruge et par timer om dagen for at få det fulde udbytte af den uendelige strøm af brugelig og ubrugelig information. Nogle siger ligeud, at Twitter er verdens vigtigste nyhedsmedie.
Websitet blog.overskrift.dk har lavet statistik over danske twitter-brugere: Antallet blev i 2011 fordoblet fra 28.000 til 55.000 i forhold til året før. Men kun 1,2 procent af brugerne (godt 600) står for halvdelen af alle tweets i den danske twittersfære. Blandt disse meget aktive twittere findes dog gamle medier som Børsen, epn.dk, jp.dk og DR Update, etc., der alle ’autotweeter’ deres strøm af nyheder. Og så har halvdelen af brugerne ifølge samme kilde kun skrevet 10 tweets eller færre. Vi er altså mange, der ikke føler vild trang til at kvidre om os selv eller hvad som helst hele tiden.
Hvis vi går ud fra, at brugertallet også fordobles i 2012, er omkring 100.000 danskere på Twitter. Det svarer til dagbladet Informations læsertal. Hvordan dette forholdsvis beskedne antal – hvoraf altså kun en meget lille brøkdel rent faktisk kvidrer – skal kunne erstatte ’gamle’ medier går over min forstand. Twitter er på mange måder et sindbillede af medieudviklingen. En lind strøm af alt muligt. Ind imellem faktisk en nyhed, hvis en bruger selv overværer flystyrtet på Hudson-floden i New York eller er midt i store begivenheder (som Det Arabiske Forår). Mediets hurtighed og nærhed medvirker til tilfredsstillelsen af breaking-news-behovet. Men min påstand er, at indholdskernen i høj grad stadig er gamle mediers traditionelle og solide journalistiske arbejde. Men som Facebook (der har næsten 20 gange så mange danske brugere) er Twitter baseret på den enkelte brugers vurderinger og prioriteringer. Fra billedet af den nyfødte datter, det økologisk korrekte morgenbord i sommerhuset til en vurdering af Obamas nuværende stilling i USA-valgkampen. Revl og krat. Og vi kan heldigvis helt selv bestemme, hvad der vigtigt for os og kravle ind i en isoleret, selvtilfreds puppe, hvor vi kan hygge os med ligesindede. Sammenhold, fællesskab, dialog på tværs og demokratisk samtale er svært. Og hvis man vil skaffe sig noget, der ligner overblik, skal man bruge en meget stor del af døgnets timer foran skærmen. Hvad enten det er computerskærmen eller i stigende grad skærmen på smartphonen. En kvidrende kakafoni af ord og billeder, som vi selv skal skabe en slags virkelighed ud af. Vores egen virkelighed. Helt vores egen. Fragmenteringen breder sig, fællesskabet forsvinder. Hvis det er konsekvensen, erkender jeg blankt, at jeg er blevet for gammel. Men jeg bliver på Twitter, fordi der trods alt i den uendelige strøm af informationer kommer noget, man kan bruge. Ligesom på Facebook. Og så har jeg muligheden for at promovere mig selv, hvilket man ikke skal kimse af nu, hvor vi allesammen kan komme til orde hele tiden. Der er dog en overhængende risiko for at råbe i munden på hinanden.
Lasse Jensen er mediejournalist og vært på P1-programmet ’Mennesker og medier’

