Jeg vil ikke være jeres lille kineser
Det kan da godt være, at kineserne var bedre end os i en eller anden skoletest, men skal vi lave vores skole om af den grund? Nej, fri os for heldagsskolen


 
	Jeg synes ikke, heldagsskolen er en god idé, fordi vi ikke har tid til at slappe så meget af, når vi kommer hjem. Vi har ikke tid til sport med vores venner. Vi bliver trætte af sådan en lang skoledag og lærer trods den lange dag blot det samme, som vi ellers ville have gjort. Og vi har desuden ikke megen tid til venner i fritiden.

	Hvis vi skal have heldagsskole, burde vi få løn som voksne. Vi har nemlig lige så mange timer eller flere. Plus lektier! Vi er børn, og børn burde have frihed til selv at vælge, hvordan deres skole skal være. Eller i hvert tilfælde burde vi have indflydelse på det. Jeg synes, det er fint, at vi får mange idrætstimer, men det er ikke så fedt at få så mange dansk- og matematiktimer og alle de andre fag, vi har rigeligt af i forvejen!

	Alle jer voksne, som har fundet på det her, tag dog og tænk jer om!

	Hvordan ville I have haft det, hvis I pludselig skulle have 30-40 timer om ugen, da I gik i skole? Vi har ligeså mange timer som jer, og vi er børn. Hvad fanden sker der?

	Vi er ikke små robotter eller dukker – vi er levende mennesker. Og I bør ikke bestemme over vores skole. I går der jo ikke, det er ikke jer, som får lavet jeres skole om. Det ville svare til, at I pludselig, skulle arbejde 13,5 time mere, altså 50 timer om ugen eller mere.

	Og man lærer sikkert ikke mere alligevel. Man bliver ødelagt. I de sidste timer vil man nok være så træt, at man ikke lytter til sin lærer eller chef eller mentor! Hvem tror I, at I er? Det kan godt være, I er voksne, men vi er børn og unge. Vi har jo brug for frihed.

	Ret til at vælge

	Jeg tror ikke, det er sjovt at være kineser. De er i skole hele deres barndom. De har sovetimer. Man burde ikke være så træt, at man har brug for at sove i skolen.

	Det kan godt være, at de var bedre i de læringstest, der blev lavet. Men skal vi lave vores land om, fordi de vandt i en test? Skal vi lave vores skoler om, fordi de vandt i en test? Nej! Vi bliver ubevidst formet af skolen til kun at svare det, der forventes.

	Eller måske er det slet ikke ubevidst. Hvem ved? Måske er det bare hemmeligt for os. Måske er der en hemmelig plan eller sådan noget. Måske er der kilometerlange regler for, hvordan vi skal bygges op. Vi ved intet, for vi får intet af vide.

	Børn er som små stykker modellervoks, som bliver formet i ensartede forme, og de forme er ved at være slidte. Er det ikke på tide, vi laver dem om? Er det ikke på tide, at børn og unge får rettigheder? At vi må vælge vores egen vej? Hvad, hvis vi tænker klarere selv? Vi er ikke blevet hjernevasket endnu, men vi risikerer at blive som jer med tiden.

	Vi børn skal have ret til selv at vælge, hvordan skolen skal være, og til selv at forme vores egen modellervoks i vores egne forme. Ved hjælp af heldagsskolen vil I bare hurtigt forme os totalt.

	Tag lige jeres briller på

	Forældre burde gøre oprør. Det er deres børns fremtid, som står på spil. De burde kæmpe for deres børn og unges rettigheder. For vi har ingen- ting at skulle have sagt. I holder jer bare for ørene. I hører ikke på os.

	Hvorfor skal man være 18 år for at stemme? Man burde kunne stemme, fra man kan tænke selv, og det kan vi børn og unge.

	I vil nok sige, at heldagsskolen er til for vores eget bedste. At den ikke er så værst. At vi bare lige skal vænne os til den, og at det vil gavne os senere i livet. At vi skal være lige så gode som kinesere. Gud vil jeg da ej! Jeg har det fint, som jeg har det. Jeg synes, skolen er fin lige nu, måske lidt for mange timer, men det går.

	Prøv lige at tage briller på, I voksne! Nåh, I kan ikke finde jeres briller? Nej, det forstår jeg godt. De ligger jo også på bordet, som vil komme til at være fyldt med bøger og penalhuse, og jeres briller vil være skjult for verden. I vil være blinde for fremtiden.

	Jeg har ikke brug for briller. Jeg er ikke blind endnu, men det vil jeg blive med tiden. Jeg vil blive en bugtalerdukke, som I vil styre. I vil bestemme min fremtid, men jeg er ikke jer.

	Jeg vil kæmpe for, at I ikke får syet snorene fast i mig. Og hvis I gør, vil jeg gnave dem over, hvis jeg kan. I er blinde. Nogle af jer burde måske gå til øjenlægen.

	Det er ikke os, der har brug for at være ligeså gode som kinesere, det er jer, der har brug for, at vi er lige som kineserne.

	Men jeg vil kæmpe! Kæmpe for vores skolefrihed! Jeg skal nok hente jeres briller til jer. :)

	 

Lukas Roland Stegeager går i 7. X på Lynghøjskolen i Svogerslev ved Roskilde

