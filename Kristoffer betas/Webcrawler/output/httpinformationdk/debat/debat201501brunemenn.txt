Brune mennesker camperer ikke
Der er stort set kun hvide amerikanere, der camperer, vandrer og sover i telt. De sorte holder sig langt væk. Selv i fritidslivet skinner hudfarven igennem i USA


 I 1992, hittede den amerikanske, humoristiske spillefilm White Men Can’t Jump med Wesley Snipes i hovedrollen som den sorte basketballspiller, Sidney, der ikke tror, at hvide mænd kan dunke. Pointen med filmen var selvfølgelig, at det kan de så alligevel – af og til i hvert fald.
Den hvide hovedperson, Billy, spillet af Woody Harrelson er nemlig ikke typisk for sin race og udspiller Snipes i begyndelsen af filmen, hvilket kickstarter historien om de to mænds genvordigheder i den stærkt raceopdelte amerikanske sportsverden.
Spol 16 år frem og forbløffende lidt har forandret sig. Men hvad er egentlig grunden til, at sorte mænd fortsat er så prominent repræsenteret i bestemte sportsgrene. Er det biologi? Nej, siger eksperterne. Det er der ikke noget om. Er det økonomisk bestemt? Ja, det er der nok noget om.
Der er som bekendt en særdeles stærk kontrast, når det kommer til indkomst og i det hele taget levevilkår mellem USA’s rigeste (mestendels) hvide befolkning og de fattigste (fortsat mest farvede). Og legater i form af sportsstipendier – scholarships – er fortsat en af de måder, hvorpå talentfulde unge uden akademisk baggrund eller opvækst kan blive optaget på Amerikas bedre universiteter.
De farvede statistikker præger hele det amerikanske samfund. Mest velkendte er de triste forskelle i f.eks. uddannelsesraten, mordraten, vold og følgelig også fængselsstatistikkerne. 20 procent af USA’s sorte mænd sidder på et tidspunkt i deres liv i fængsel. Ikke mindst forholdet mellem politiet og borgerne diskuteres følgelig flittigt.
Men en aktuel variant af racediskussionen i Amerika har imidlertid en munter dimension. Den tillader jeg mig at pege på i dag – også som en slags modvægt til en tid, hvor store dele af den offentlige debat både i USA og i Europa synes at centrere sig om race, religion og identitet på den mest nedbøjende vis.
Uanset om vi taler om stærke populistiske strømninger med fordømmelser af indvandring eller forfærdende radikaliserede islamister, som vi så det i terrorangrebet på det satiriske ugemagasin Charlie Hebdo i Paris i sidste uge.
Det drejer sig om fritidsliv eller nærmere betegnet trekking og camping i Amerika. Magasinet The New Republic har undersøgt følgende fænomen: Hvorfor er det stort set kun hvide mennesker, som »elsker at bruge al deres fritid på at vandre, klatre op og ned ad bjerge og at sove i telt, sejle i kano eller kajak?« spørger magasinet. Jeg møder, må jeg tilstå, heller aldrig andet end hvide, når jeg vandrer rundt i diverse parker eller går i The National Zoo med min yngste.
De tørre tal bekræfter, at det ikke bare er en fornemmelse: Den amerikanske organisation for friluftsliv – Outdoor Industry Association – er domineret af hvide medlemmer, 75 procent. Og ifølge New York Times er det under 20 procent af ikke-hvide borgere i USA, der besøger de berømte nationalparker. Hvorfor er det sådan? Afroamerikanere er næppe født mere dovne end andre?
Et godt bud er (som altid) socialklasse. Det er ret dyrt med al den trekking, camping og klatring. Man skal købe udstyr, telte, bjergbestigningskit samt have både en solid bil og en del fritid. Så er det noget nemmere, mindre tidskrævende og billigere at gå til sportsbegivenheder, i biografen eller at hænge ud ved en skærm.
En anden forklaring er kulturel. Hvis ens familie måske nok er velstående, er det – hvis man er sort – ret sandsynligt, at man er den første generation, som er det. Og hvis ens familiehistorie netop handler om at slippe væk fra en fattig opvækst, især på landet, er det sidste man har lyst til at bruge sin fritid på nok at tage på overlevelsestur i et telt og knokle op ad et bjerg, mens man fryser hele natten og er ved at dø af varme om dagen. Det føles noget mere tiltrækkende at tage på et cruise med opvartning. Eller som New York Times formulerer problemstillingen:
»Hvis man lige har fået et godt arbejde, hvorfor i al verden skulle man så bruge sin korte og velfortjente ferie på at spise frysetørret mad ude i skoven, hvis man kan ligge på stranden ved Miami Beach med en frozen margarita ved sin side.«
Stillet op på den måde, melder overtegnede sig pronto på det ikke-hvide hold. Det håber jeg er OK.
Annegrethe Rasmussen er udenrigskorrespondent i Washington DC.
Klummen er udtryk for skribentens egen holdning.

