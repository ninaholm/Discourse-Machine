Held i uheld
Tog til tiden. En gunstig valgposition. Fiskeriet ved Somalia genoplives. Der skrives kærestebreve i massevis


 12 minutter mere om dagen. Rings a bell? Rigtigt ja, det er det, vi skal arbejde mere, hvis S og SF får magt, som de har agt. Ikke alle finder det realistisk. Blå blok tvivler, Claus Hjort Frederiksen tror slet ikke på det, og Dennis Kristensen fra FOA vil ikke være med. Men nu kommer der hjælp fra uventet kant, nemlig DSB. De Danske Statsbaner tilbyder nemlig, ifølge avisen 24 timer, at deres passagerer kan handle dagligvarer i S-toget via internettet og få dem leveret hjemme. Mod gebyr, forstås. Madopskrifter og indkøbslister stilles dog gratis til rådighed. »Vi vil gerne give vores kunder 20 minutter mere om dagen,« forklarer Niklas Marschall, salgsdirektør for DSB S-tog.
Men hov, 20 minutter! Så er regnestykket jo enkelt: Hvis DSB giver folk 20 minutter mere om dagen, og de kun skal arbejde 12 minutter mere, bliver det en ren overskudsforretning: Otte minutter vundet pr. dag! På et år bliver det til ca. fire ekstra fridage, næsten 100 bonustimer. Det kan man da kalde tog til tiden. Og en ren foræring til rød bloks valgkamp.
Svineheld
Mere uheldig er blå blok her op til valget. Senest har det vist sig, at DSB's minister, Hans Christian Schmidt, åbenbart har fyret direktør Søren Eriksen uden grund. Ups den var ikke så god. Og som om, det ikke var nok, så udgiver Birthe Rønn Hornbech netop i disse dage sine erindringer om tre år som integrationsminister. Tør man gætte på, at hun ikke i et og alt bakker sine tidligere regeringsfæller op?
Dog er det ikke sådan, at samtlige De Blå er uheldige. Enkelte er nærmest svineheldige, for eksempel Yvette Espersen, gift med Søren Espersen fra Dansk Folkeparti. Yvette Espersen ejer nemlig reklamebureauet Apple Farm Grafik og Reklame, og det er blevet udvalgt til at lave DF's valgmateriale. DF bruger seks millioner kroner på valgkampen, og heraf skulle omkring 250.000 kroner lande hos familien Espersen, oplyser B.T.
»Det hjælper, at jeg er så tæt knyttet til partiet. Jeg kommer med ting, som jeg selv brænder for,« udtaler Yvette Espersen. Hr. Espersen vil derimod ikke forholde sig til sagen, skønt han er tæt knyttet til Yvette Espersen. »Hun er hyret af vores pressechef, Søren Søndergaard, så det har jeg ikke noget med at gøre,« siger han. Var det ikke Glistrup, der altid sagde: »Det står i min kones navn?«
Retfærdig fødekæde
Nok om blå blok, vi skal ud på de blå bølger, nærmere bestemt dem ud for Somalias kyst. Før der fandtes pirater dér, fandtes der fiskere. Men store trawlere fra Vesten fiskede så mange fisk op, at somalierne ikke længere kunne leve af at fiske. Så blev mange pirater. Nu er der imidlertid sket det, at piraterne har gjort farvandet så usikkert, at fiskebestanden har fået tid til at komme sig, havet ud for Somalia vrimler atter med fisk. Det har givet den danske journalist Jakob Johannesen en idé. I samarbejde med organisationen af eksilsomaliere i Danmark, Somali Diaspora Organisation, skal fiskeriet genetableres. Generalsekretær Said Hussein tror, at projektet kan lykkes.
»Enhver potentielt arbejdsløs somalier er en potentiel pirat. Hvis vi skaber et alternativ og får flere unge ud af det rodløse miljø, kan vi undgå piraterne på langt sigt,« siger han til Politiken.
Inspirationen hentes i den nordeuropæiske fiskeindustri.
»Vi vil kopiere erfaringerne fra fiskeriet i Grønland, hvor lokale fiskere sejler hen til en fisketrawler og sælger deres fisk ind gennem en luge i skibet,« siger Jakob Johannesen. Trawleren skal købes eller leases fra Færøerne eller Danmark.
»Tanken er, at eksporten skal kunne betale de lokale fiskere, som går med i projektet, så gode kontante penge i hånden, at de vælger at være fiskere i stedet for at blive pirater.«
Fra fiskere til fiskemangel til pirater til fiskerigdom til fiskere. Held i uheld eller en fødekæde med en art poetisk retfærdighed indlagt?
Det handler om kærlighed
Sværere er det at få øje på retfærdigheden i, at kærestebreve fra hele verden i denne tid strømmer til Norge. Alt andet lige er det jo smukt, men nu forholder det sig sådan, at det er Anders Behring Breivik, der er modtageren, og er det lige kærlighed, han først og fremmest fortjener? Den norske avis VG oplyser, at brevenes afsendere er alt fra kristne, der vil helbrede den norske massemorder, til kvinder, der indtager en morrolle eller direkte udtrykker deres kærlighed, og at der er tale om en 'betydelig mængde'.
Det er en kendt sag, at de værste forbrydere tiltrækker bestemte typer kvinder, således har alle USA's mest grusomme kvindemordere vist sig at øve stor tiltrækning på enlige kvinder. Disse har oven i købet fået deres eget navn, 'seriemorder-groupies'. Alligevel findes der meget lidt forskning om, hvori tiltrækningen består. Selv om det ligge lige for at undres ...
Givet er det, at der ligger komplicerede og sammensatte årsager bag, når kvinder tiltrækkes af sadister og massemordere. Nogle er overbeviste om, at netop deres morder er uskyldig hvad dog er svært at forestille sig lige i det foreliggende tilfælde. Mere sandsynligt er det, at nogle kvinder drømmer om, at netop de kan redde en fortabt sjæl: 'Hvis bare han får mig, vil han blive helt anderledes og alt vil blive godt.' Men den mest sandsynlige forklaring er måske den, som den amerikanske journalist Sheila Isenberg fremsætter i sin bog Women Who Love Men Who Kill. Her interviewer hun en række seriemorder-groupies og finder ud af, at mange er blevet misbrugt som børn og er vokset op i kærlighedsløse hjem. Som voksne kompenserer de ved at knytte sig til en langtidsfange. Gevinsten er total opmærksomhed fra fangens side, samtidig med at de er forsikret mod nye overgreb, da genstanden for deres kærlighed er spærret inde i rigtig, rigtig lang tid. På den måde kan de både føle sig betydningsfulde og være den, der kontrollerer situationen.
Det er måske det sødeste, der kan siges om den sag.

