Døden? Nej tak
LEDER


 Om natten kan frygten og angsten godt komme over mig. Sammen med de helt små ting som, hvordan jeg får postet et brev, når jeg nu ligger her.«
Ordene er Jens Thormans. En 67-årig kræftpatient indlagt på Palliativ Enhed i Frederikssund, hvor personalet gør deres bedste for at lindre hans fysiske smerter, men også støtte ham i den eksistentielle lidelse, der presser sig på, når man ved, man kun har begrænset tid tilbage at leve i.
Ud over Jens Thorman har Informations læsere i den seneste uge kunnet læse om den 74-årige Sussi Hansen, som også er livstruende syg af kræft. Selv om både han og hun ved, at de skal dø, taler de nødigt om det. Dels fordi de stadig har meget, de mener, de skal nå: Olafur Eliassons seneste udstilling, et kursus i porcelænsmaling og vigtig tid med deres nærmeste. Men også fordi det er utroligt svært at tale om, at livet snart er forbi. Døden? Nej tak!
Sådan er det for de fleste af os. Døden er tabu. Ikke bare for patienter, men også for journalister og meningsdannere. Ja, selv læger, sygeplejersker og andre professionelle med døden tæt inde på livet viger tilbage fra den svære samtale. Sådan har det ikke altid været. Engang var døden et mere velkendt vilkår i hverdagen, og samtidig havde flertallet af danskerne en religiøs ramme, de kunne sætte såvel livet som døden ind i. Sådan er det ikke længere. Og det skal vi ikke begræde.
Men i takt med at levealderen er steget, og livets sidste faser er flyttet ind på plejehjemmet eller i hospitalssengen, har de fleste af os fået et distanceret forhold til livets afslutning. Faktisk viser undersøgelser, at de færreste af os ønsker mere viden om døden.
Men den kommer. Og hvis vi i Danmark skal have en værdig indsats, er vi nødt til at forholde os til livets afslutning. Ikke mindst, hvordan vi bedst griber den an. For selv om emnet de senere år er kommet på dagsordenen i Danmark, halter vi efter flere andre europæiske lande og også WHO’s anbefalinger, når det gælder omsorg for mennesker med livstruende sygdom – også kaldet palliation. En af grundene til, at indsatsen ofte kommer for sent i gang, er, at vi ikke tidligt nok i et menneskes sygdomsforløb tør spørge: »Jamen, hvad nu hvis?« For som Bo Andreassen Rix fra Kræftens Bekæmpelse siger, vil man jo nødig tage håbet fra den syge.
Men berøringsangsten står i vejen for den rette indsats. Og som Information dokumenterede i sidste uge, er der mange patientgrupper, der slet ikke modtager palliativ pleje. Selv om hjertesygdomme, lungesygdomme og alzheimers også ligger højt i dødsårsagsstatistikkerne i Danmark, går den palliative indsats primært til kræftpatienter. Lige som med døden er der dog ingen vej uden om: Vi må indse, at samfundets opgave ikke kun er at redde liv, men også sørge for et værdigt farvel til dem, hvor der ikke længere er håb. Hvor behandling ikke længere handler om at helbrede, men om at dulme smerter – fysiske såvel som eksistentielle – og også tage hånd om de pårørende, så de kan leve videre uden at blive traumatiseret af opslidende, uværdige dødsforløb. En af de ting, der viser vejen frem i disse år, er Danmarks 27 palliative team – en fleksibel, udgående indsats, der støtter og hjælper med til, at flere uhelbredeligt syge kan opholde sig og dø hjemme – hvis de ønsker det. Sussi Hansen fortalte her i avisen, hvordan hun nød at modtage omsorg og pleje i ældreboligen i Slangerup: »Herhjemme er det nemmere at lade, som om alt er normalt,« som hun sagde.
Ønsket om at være i hjemlige omgivelser til det sidste deler hun med størstedelen af danskerne. En undersøgelse fra Trygfonden og Palliativt Videncenter viser, at 55 procent af os ønsker at dø i vores eget hjem, mens kun fem procent kunne forestille sig at dø i en hospitalsseng.
Men der er langt fra vores ønsker til den statistiske virkelighed: For halvdelen af os ender vores sidste dage på hospitalet. Også selv om det samfundsøkonomisk bedre kan betale sig at skabe bedre vilkår for den udgående palliative indsats, så flere danskere kan dø med udsigt til billederne af deres nærmeste på væggen eller med et kig ud til de stauder i haven, de har puslet om i årevis.
Men det kræver, at vi tør tale om livets afslutning. Og skrive og læse om den.

