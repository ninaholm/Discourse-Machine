SF: Selvbedrageriske Forelskelser
LEDER


 Visdom om SF’s tilstand flød i går over miljøminister Ida Aukens læber. Til TV2 News sagde hun: »Det er svært at samle et parti, som ikke vil samles.«
Og samles vil SF tydeligvis ikke længere. De seneste SF-afhoppere til Socialdemokraterne er en celeber liste: Den hidtidige politiske ordfører Jesper Petersen, EU-parlamentarikeren Emilie Turunen og tidligere folketingsmedlem Nanna Westerby. Fælles for de tre er, at de er unge og var en synlig del af eksformand Villy Søvndals ’fornyelse og foryngelse af SF’. De tre støttede sundhedsminister Astrid Krag i det formandsopgør, som endte med massiv sejr til Annette Vilhelmsen. De tre er også fælles om at tilhøre SF’s nu næsten forhenværende fløj af ’arbejderister’.
De tre’s frafald var planlagt og koordineret. En fælles erklæring lå klar med skæld til SF og hyldest til Socialdemokraterne.
SF-splittelsen har forklaringer, der går langt tilbage. Socialistisk Folkeparti er et produkt af Den Kolde Krig. I løbet af 1950’erne kom det til stå kompromitterende klart, hvor tæt DKP, Danmarks Kommunistiske Parti, var styret af Sovjetunionen. Indordningen under en stormagts strategiske og taktiske interesser mindskede DKP’s vælgerappel og de partiaktives selvrespekt. Efter Sovjets skændige indmarch i Ungarn i 1956 brød en stor del af DKP’erne ud og stiftede SF som et dansk parti med kommunistiske idealer.
Med sig bragte SF’erne to af kommunisternes lidenskaber: Tilbedelsen af ’arbejderklassen’ og dyrkelsen af forholdet til Socialdemokratiet.
SF’s insisterende omtale af sig selv som et ’arbejderparti’ kunne virke løjerlig al den stund, at SF blandt sine valgte og vælgere rummede færre ægte arbejdere, end DKP havde gjort, og at industriarbejdere i øvrigt udgjorde en skrumpende erhvervsgruppe. Tilsvarende løjerlighed ombølgede SF’s fokusering på forholdet til S. I kommunisttiden havde Moskva styret sine vestlige filialers relationer til socialdemokratierne ud fra, hvad der aktuelt gavnede sovjetisk magtspil.
I SF’s renlivede danske verden kom forholdet til S til at bygge på en forestilling om, at Socialdemokraterne egentlig ville arbejderne det godt, men at S var vildført af de borgerlige og havde brug for SF’s hjælp til at finde tilbage til sit sande sindelag.
At Socialdemokraterne faktisk med hjertet stod bag den førte S-politik på rådhuse og i ministerkontorer, lå uden for SF’s fantasi.
Selvbedraget i SF’s forelskelse i arbejdere og socialdemokrater blev afsløret ved først givne lejlighed: I 1966 fik SF og S sammen flertal i Folketinget. SF’ere henflød drømmende om ’arbejderflertallet’ – de to forelskelser smeltede sammen til én. Men nej. Jens Otto Krags socialdemokrater var ikke indstillet på at føre klassepolitik, uanset om de havde flertal til det. Og nej, Socialdemokraterne var ikke søde ved SF. S ville bruge det fælles flertal til at mase SF »under ansvarets åg«.
Affortryllelsen medførte i 1968 SF’s afskalning til Venstresocialisterne, der fortsatte tilbedelsen af arbejderklassen, men nu uden nævneværdige illusioner om Socialdemokraterne. En kombination, der i dag er videreført af Enhedslisten.
SF er derimod svævet videre i begge forelskelser, stort set. Ambitionen om at indfange og forbedre Socialdemokraterne gjorde det muligt for Søvndal og hans unge hjælpehold at neddrosle SF-punkter for at opnå fælles programerklæringer med S forud for sidste folketingsvalg. At programfællesskabet ikke nødvendigvis gav folketingsflertallet, blev i iveren overset. Og arbejderforelskelsen er videreført af Søvndals unge hjælpere – så inderligt, at de har prydet sig med betegnelsen ’arbejderister’. Kynikere kunne fristes til at kalde dem skurvognsromantikere. Især fordi den svindende arbejderstand i vore tider flokkes om Venstre og Dansk Folkeparti.
Valget af Annette Vilhelmsen til formand var budskab om, at SF-medlemmerne ikke bare er andre end arbejdere, men at de nu også vil stå ved det. Bitterhed over de ideologiske og personlige nederlag, blandet med usikkerhed om SF’s fremtid, har ført til det seneste celebre frafald. Logisk, at Socialdemokraterne er den nye fortrøstning.
Forelsket hedder det i de tre frafaldnes fælles erklæring: »Motoren i centrumvenstre er og bliver Socialdemokraterne.«
Ups, hvad var det dog, finansminister Bjarne Corydon nyligt sagde: »Det er afgjort forkert at forstå Socialdemokraterne som et venstrefløjsparti.«
Nye arbejderistiske skuffelser venter forude.

