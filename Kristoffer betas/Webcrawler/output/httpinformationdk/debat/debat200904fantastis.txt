Fantastiske Femern Bælt



 Hvis man skal forstå forligspartierne bag en forbindelse over Femern Bælt, må man først forstå, at økonomi og økologi er to fuldstændigt adskilte størrelser. Et økologisk sammenbrud har ingen indflydelse på økonomien og omvendt. Det er da en fantastisk verden, vi lever i - ingen forbindelse mellem menneskelig aktiviteter og den natur vi de sidste 200.000 år, har været afhængig af. Tænk, vi er nået så langt i vores udvikling!
Det, der er så fabelagtigt ved en Femern Bælt-bro, er, at dens finansiering blot er afhængig af en trafikforøgelse. Transportministeren ved- og har skrevet - at der ingenting kommer til at ske med CO2-udledningens himmelflugt før engang efter 2020. 
EU bekræfter ligeledes over en bred vifte, at der heller ikke der ser ud til at ske noget som helst i det større perspektiv. 
Det er jo dejligt at økonomien sådan kan få frit løb og at tingene passer sammen. Lad os endelig få nogle flere svin buret inde, og lad os så få dem kørt syd på i en fart.
Det er simpelthen bare lækkert sådan som forligspartierne gang på gang skruer op for lyden af årtiers transportpolitik med sangen 'mere af det samme og helst hurtigere'. Denne gang skrues der op med 51 milliarder kr., hvoraf Danmark skal betale langt hovedparten. Tyskerne har da ikke regnet den ud, vel?
Hvorfor bekymre sig om noget som helst, når der er økonomi til at fortsætte den udvikling, vi plejer? Hvorfor tro, at der er krise? Tænk, at tre medlemmer af Folketinget tillod sig at være imod projektet. De må være vanvittige. Har de ikke hørt trenden om bare at sammenligne med det, der er værre.
Det reelle behov
Det hele er jo understøttet. Sidst af Danmarks Miljøundersøgelsen, der netop er kommet med et passende studie, der viser at vi godt kan glemme alt om vejtransport. De nye tal viser nemlig, at den internationale skibstrafik omkring Danmark er langt mere forurenende. 
Lad os endelig spare et par færger ved at lave en bro. Forøgelsen i trafikken, der skal betale for projektet, tager vi når tiden er passende. 
Først skal der tælles penge, så skal der betales renter, og så engang langt på den anden side af 2020, kan vi begynde at tænke på reelle behov. Transportministeren og alle de andre, undtagen de skøre tre, har talt.
Hvor er det godt, at vi nu har investeret i en bro, der vil være hævet langt over de stigende verdenshave.
Hans Henrik Samuelsen er freelancegeograf og sekretær i Rådet for Bæredygtig Trafik

