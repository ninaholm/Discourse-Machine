Goddag mand, skolepraktik



 Mangel på praktikpladser til unge, der vil være snedkere, grafikere eller guldsmede, er langt fra noget nyt problem. På trods af diverse opfindsomme ideer og bonusordninger har det været mere reglen end undtagelsen de sidste 20 år, at 6.-7.000 elever på erhvervsskolerne har stået uden lærepladser.
Om den nye praktikpladsaftale, som blev indgået i sidste uge, kan ændre det billede, er tvivlsomt. Den treårige aftale vil give 3,1 milliarder kroner til at lave centrale praktikpladscentre på erhvervsskolerne, som fremover skal garantere, at de unge kan fuldføre en uddannelse.
Grebet er at udvide skolepraktikordningen og gøre det muligt at stykke virksomhedspraktikken sammen af flere og kortere forløb, så langt flere mindre og specialiserede virksomheder reelt kan tage unge i lære, end tilfældet er i dag.
Så langt er både eksperter og erhvervsskoler glade for aftalen. Men det ændrer ikke det indbyggede problem i skolepraktikken: Det stærkt stigende antal elever, der er i lære på skolens værksteder, har ganske enkelt ikke nok at lave.
De lokale virksomheder og faglige organisationer kræver nemlig de fleste steder i landet, at skolernes elever ikke konkurrerer med dem. Mekanikereleverne på skolen må derfor kun reparere erhvervsskolens egne biler, og skiltetekniker-eleverne må nøjes med at dekorere skolens vægge og bygninger. Igen og igen og igen.
Med 33 procent flere i skolepraktik alene det seneste år, er der ikke noget at sige til, at eleverne ind imellem ser det som rent molboarbejde og ofte dropper ud af uddannelsen.
Hvis der for alvor skal gøres noget ved, at hver femte i dag står uden en kompetencegivende uddannelse, så må virksomheder og fagbevægelse tage et medansvar og bløde op på deres hævdvundne ret, så skolepraktikanterne kan få lov til at udføre et meningsfuldt stykke arbejde og få en uddannelse af en ordentlig kvalitet.

