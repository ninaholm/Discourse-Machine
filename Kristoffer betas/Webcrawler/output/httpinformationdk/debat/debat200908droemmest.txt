Drømmestudiet er en illusion
DEt lyder sørgerligt, når medier beretter om unge, der ikke kommer ind på drømmestudiet. Men det sørgerlige er, at luftkastellet overhovedet eksisterer


 Først må det fastslås, at der er to problemer. For det første er det hovedsageligt de store studiebyer (læs: København og Århus), de unge er interesserede i. For det andet er et ganske snævert udsnit af uddannelser ekstremt populære (f.eks. medicin, psykologi etc.). Særlig ift. den sidste problematik er det ekstremt relevant at gøre op med illusionen om drømmestudiet.
Når der hos samfundsforsker fra Aalborg Universitet Johannes Andersen tales om »de forkælede unge«, der ikke vil tjene samfundets interesser ved at flytte til yderområderne, er det derfor kun en halv sandhed (Information, 31. juli). Det er rigtig, at man kan løse den ene halvdel af problemet ved, at de unge flytter til yderområderne - men hvorfor dog ikke starte med at gøre op med ideen om drømmestudiet og udnytte det rum, der er i de store byer?
Falskt mediebillede
Mediebilledet er i stor udstrækning forvrænget virkelighed, når der tales om de høje snit og alt for få studie-pladser. Hovedtallene fra KOT (den koordinerede tilmelding) melder ganske vist om snit på 10,3 og 10,5 for hhv. lægevidenskab og psykologi på Københavns Universitet. Det eksponeres derimod ikke, i samme grad, at der på KU er 31 studier med frit optag heriblandt farmaceut, biologi, økonomi, nanoscience og teologi.
Samme tendens ses på Aarhus Universitet, hvor medicin og psykologi begge har en grænsekvotient på 9,7. Alligevel er der 56 studier med frit optag heriblandt medicinalkemi, biologi, filosofi og erhvervsøkonomi.
Med andre ord virker det usandsynligt, at afviste studerende reelt skal stå tilbage med blot bristede illusioner. Specielt med så mange forskelligartede ledige studie-pladser in mente. Hvis det er tilfældet, kan det være et resultat af fokuseringen på de såkaldte drømmestudier. Det er stærkt problematisk, og der bør gøres op med denne usunde tendens.
Diffus idé om studie
Der er flere grunde til, at drømmestudiet må tilbagevises som en illusion. For det første er langt de fleste unge slet ikke bevidste om, hvad det såkaldte drømmestudie indebærer. Distancen mellem ungdomsuddannelserne og de højere læreranstalter er meget stor. Drømmestudiet er som regel resultat af en tilfældig mængde information, der ligeså godt kunne have været anderledes. De unge har derfor kun en meget diffus idé om, hvad deres drømmestudie egentlig går ud på. Sjældent er det et bestemt studie, unge drømmer om. Det er derimod ideen om, hvordan et bestemt studie er.
Samtidig er det et faktum - som vist ovenfor - at langt de fleste uddannelser har nært beslægtede studier, der ikke er spærret af et højt snit. Således vil langt de fleste unge altså kunne finde sig selv ganske tilfredse på studier, der på den ene eller anden måde er nært relaterede til deres drøm. Studier, hvor de vil knytte lige så gode sociale bånd og få samme faglige stimulering, som på det såkaldte drømmestudie. Det handler blot om at give slip på illusionen om et unikt tilhørsforhold til et ganske bestemt studie. Det eksisterer ikke. Det er en illusion.
De illusoriske unge
Det er således ikke de forkælede unge, der alene er problemet, men i lige så stor udstrækning de illusoriske unge. Der må gøres op med ideen om én ret hylde til hvert individ. Kodeordet i dette opgør er og bør være oplysning. De unge har brug for at vide, hvad deres alternativer er, og at mange studier er nært beslægtede. De har også brug for at vide, at det ikke er et nederlag ikke at komme ind, der hvor man ønskede. Tværtimod bør det ses som en ny mulighed. Det kan lyde som forceret positivitet, men ikke desto mindre bør det erkendes, at det i vid udstrækning er den eneste måde at forholde sig til afvisningen på. Det er frugtbart for de unge, for samfundet og for universiteterne, hvis der gøres op med illusionen om drømmestudiet.
Drømme kan være gode, og de kan være en drivkraft i studievalget, men med overgangen til de højere læreranstalter er det logisk, at man må vælge rationelt. Det er unødvendighedens ironi, når drømme fratager unge det privilegium, det er at begynde på et universitetsstudie. Drømme er gode, men virkeligheden er endnu bedre.

Ebbe Elhauge Kristensen er stud.scient.pol.

