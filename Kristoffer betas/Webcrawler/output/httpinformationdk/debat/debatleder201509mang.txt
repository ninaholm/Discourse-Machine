I mangel af bedre
LEDER


Det føles som afgørende dage i civilsamfundet. Mens tusindvis af bådflygtninge hver dag lander på de græske øer og vandrer ind gennem Balkan og Østeuropa mod vest og nord, og politikere i alle hjørner af Schengen-samarbejdet &ndash; undtagen Tyskland &ndash; lukker øjne og grænser i panik, melder flere og flere borgere sig med hjælp til flygtningene.I Tyskland byder store demonstrationer dem velkomne, i Europas yderstater leverer frivillige nødhjælp, husly, vejvisning og omsorg. I Danmark har Venligboer-grupper over hele landet gjort op med årtiers uoverstigelig afstand mellem Hverdagsdanmark og de isolerede, trøstesløse asylcentre ved noget så enkelt som at lære asylansøgerne at kende. Og små facebook-indsamlinger af nødhjælp til blandt andet Lesbos, startet af civile enkeltpersoner, vokser med svimlende fart, så dusinvis af mennesker for eksempel mens disse linjer læses står i en lagerhal i Albertslund og pakker 60 ton indsamlet nødhjælp ind for om en uge at sende det til byen Molyvos på Lesbos. Dér strømmer bådflygtningene ind, og andre danske, lokale og internationale frivillige er allerede i gang.Det er, som om en bevægelse af hjælpsomhed er i færd med at rejse sig og genskabe en mellemfolkelig solidaritet, som ikke handler om værdikamp eller endda specielt meget om politik, men om mere basale grundbetingelser for relationer mennesker imellem.Der er bare nogle problemer. Som Renna Agger, der er en af de frivillige i Molyvos, berettede her i avisen i går,vokser spændingerne mellem de frivillige og nogle af de lokale, hvis liv og erhverv presses til bristepunktet af de voldsomme mængder flygtninge og den fraværende, nærkollapsede græske stat. Flere af de lokale frygter, at den store frivillige indsats får menneskesmuglerne til at styre bådene til deres by, og er begyndt at sende de frivillige væk fra områder, de har brugt til at lade flygtningene sove og bo på, inden de skal gå de 60 km videre til de første overfyldte lejre, hvor de internationale ngo&rsquo;er arbejder.Private indsatser er heller ikke hverken den mest effektive eller hensigtsmæssige måde at hjælpe nødstedte på. For eksempel er det, som humanitær rådgiver i FN, Lisbeth Pilegaard påpegede i TV 2 Nyhederne tirsdag, ekstremt vanskeligt for private frivillige at garantere de humanitære principper om, at de mest sårbare altid hjælpes først. De private initiativer risikerer også at samle det forkerte ind og i værste fald spærre små havne med deres containere med brugt tøj, så professionelt organiserede containere med mere akut nødhjælp som for eksempel vand, mad og bleer må vente i kø.&raquo;Hvis man vil hjælpe folk, skal man i stedet gøre det på den mest effektive måde og give pengene til de professionelle nødhjælpsorganisationer,&laquo; siger Lisbeth Pilegaard til TV 2. Men heri tager hun fejl. For de professionelle nødhjælpsorganisationer er ikke til stede i Molyvos. Som mange andre steder i Europas yderkant har nødhjælpsorganisationerne holdt sig tilbage fra de akutte indsatser for flygtningene, blandt andet fordi Europa er et rigt kontinent. Der er langt fattigere lande, der har mere brug for deres hjælp.Blandt andet derfor er det stadig efter ugers nødråb fra de græske kyster, kun civile frivillige, der tager imod bådene fra Tyrkiet, der hvor de lander. Først længere mod syd på øen, i overfyldte lejre og busser, møder syrerne repræsentanter fra blandt andet Røde Kors, Læger uden Grænser og FN. Men de er få.Dem, der mangler i Molyvos og på Europas kyster, er de europæiske stater. Det er det overordentligt velstående apparat, der hører under det europæiske fællesskabs politiske ledere. Så længe disse ledere ikke tager det ansvar, der er deres, er det ikke alene acceptabelt, men også smukt og rosværdigt, at civilsamfundet træder til. Det er besværligt og ineffektivt, og det er sikkert også naivt og i hvert fald konfliktfyldt. Men det er også nødvendigt, ikke bare som en umiddelbar humanitær reaktion, men som et opråb: Her er noget galt.Og hvem ved, måske når denne akutte krise er overstået, starter der også en ny, kritisk europæisk debat her. En, som ikke bare handler om, hvorvidt vi godt kan lide ideen om EU eller om nationen, men om, hvad det her fællesskab skal være for et, nu vi har det.
