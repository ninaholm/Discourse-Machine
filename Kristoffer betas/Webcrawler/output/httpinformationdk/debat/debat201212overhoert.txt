Overhørt i Beijing
Da Jorden ikke gik under, fortsætter Kinas rige med at flygte til udlandet. Og så må kvindelige politikere godt være lidt kønnere


 »Jordens snarlige undergang er et rygte. Tro ikke på det,« opfordrede det kinesiske politi tidligere på måneden. Det kinesiske styre fik ret. Jorden gik ikke under den 21. december. Men inden da var der så mange kinesere, der troede på, at afslutningen på maya-kalenderen indvarslede dommedag, at landets myndigheder følte sig nødsaget til at afkræfte det. Kinesisk stats-tv kunne fortælle, at hver tiende kineser troede på profetien. Hvorfor? Fordi der er for mange uuddannede i Kina, argumenterede statsmedier.
Forlydendet om jordens endeligt blev også betragtet som så stor en sikkerhedsrisiko for landets stabilitet, at ordensmagten måtte skride ind. Flere end 1.000 kinesere blev anholdt, anklaget for at sprede dommedagsrygter. De fleste af dem var medlemmer af den kristne kult, der går under navnet ’Almægtige Gud’. Gruppen mener, at Jesus er genopstået som kvinde i den centralkinesiske provins Henan, og samtidig havde den hægtet sig på maya-profetien. De trykte pamfletter og sendte beskeder via internettet og mobiltelefoner om, at »halvdelen af verdens gode mennesker og alle onde vil dø – kun hvis du tilslutter dig Almægtige Gud-bevægelsen kan du undgå døden og blive reddet.«
Samtidig gjorde kulten sig yderligere upopulær i styrets øjne ved at erklære kamp mod ’den store røde drage’ – eller kommunistpartiet.
Mens Jorden fortsat drejer, kan hele affæren vise sig at blive en god undskyldning for styret til at stramme censuren af internettet yderligere. Statsmedier argumenterer, at rygterne om Jordens undergang har vist faren ved mangelfuld informationskontrol. Den manglende kontrol skader »individer, samfundet og nationen,« skriver partiavisen Folkets Dagblad. »Kun bedre regulering kan gøre internettet mere sikkert og bekvemt.«
Faneflugt
En tredjedel af Kinas rigeste er immigreret, mens halvdelen overvejer eller planlægger at flytte til udlandet. Det viser en undersøgelse fra Kinas Akademi for Samfundsvidenskab offentliggjort denne måned.
»Deres udvandring er et stort tab for Kina,« siger en af rapportens forfattere til Shanghai Dagblad. Det officielle nyhedsbureau, Xinhua, skriver, at immigrationen ,kan »føre til et tab af rigdom og talent for nationen og kan komplicere udviklingen af landets økonomi.«
Akademiets undersøgelse siger, at udsigten til »bedre uddannelse for børn« og »bedre pension« i udlandet er den største motivation for at forlade Kina.
»Jeg har diskuteret planen med min mand, og vi har konkluderet, at hvis vi skal kunne tilbyde bedre uddannelse, leveforhold og bedre karrieremuligheder for vores barn, så er immigration den bedste løsning,« siger Cui Yu, en 31-årig mor til avisen China Daily.
En anden undersøgelse fra China Merchants Bank viser, at 27 procent af de entreprenører, der er gode for over 80 millioner kroner, allerede har forladt Kina, mens 47 procent af dem overvejer at gøre det samme. I en analyse af resultatet skriver tidsskriftet Kinas Entreprenør, at det blandt andet er på grund af, at Kina er et land, »hvor politik er ustabil«. Avisen ifeng.com giver som begrundelse: »Ærligt talt, så giver det kinesiske samfund ikke borgerne en følelse af sikkerhed.«
Kønnere politikere
Ved kommunistpartiets partikongres i november blev antallet af kvinder i partiets politbureau fordoblet. Fra én til to. Der er 23 mænd i det magtfulde politiske organ. Men hvis et større antal kvinder skal få adgang til magtens korridorer, kan det være nødvendigt, at de bliver bedre til makeup og blomsterdekorationer. Det lader i hvert fald til at være vigtige egenskaber for kvindelige politikere ifølge Kinas forening af borgmestre. Den har netop afholdt et 13 uger langt kursus for 21 kvindelige borgmestre fra hele landet. Undervisningen havde som formål at styrke deres lederegenskaber. For at opnå det blev de ifølge avisen Shenyang Aftennyheder blandt andet tilbudt kurser med titler som: »Blomsterdekorationer«, »Makeup«, »Teceremoni«, og »Skab en yndefuld fremtoning som kvindelig borgmester«.
Arrangøren af kurset mener, at dette kan være med til at styrke »kvindelige lederes charme«. Og makeuppen skal åbenbart gøre kvindelige borgmestre bedre til at overvinde »mænds otte grunde til at være uvillige til at respektere kvindelige ledere«, som blandt andet er, at de er for følelsesladede og for selviske.

