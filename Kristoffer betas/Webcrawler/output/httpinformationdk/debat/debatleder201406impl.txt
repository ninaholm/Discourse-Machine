Implosion i Europa
LEDER


 Vores afvisning af at alliere os med bevægelser, der har medlemmer, hvis holdninger ikke er i overensstemmelse med vores værdier, har gjort det umuligt at forme en parlamentarisk gruppeFront National-meddelelse til partiets medlemmer
Lige så sød som sejren ved europaparlamentsvalget for en måned siden må have været franske Front National, lige så bittert må det have været for partileder Marine Le Pen tirsdag aften at udsende meddelelsen om, at hun trods sine 24 mandater ikke havde formået at forme en gruppe i parlamentet inden dagens deadline. Især i lyset af at gruppedannelse var et succeskriterium, hun selv havde opsat og skråsikkert garanteret sine vælgere.
Kravet om mindst 25 gruppemedlemmer var ikke et problem, eftersom alliancen også består af hollandske Geert Wilders Frihedsparti, det østrigske Frihedsparti, italienske Liga Nord og belgiske Vlaams Blok. Imidlertid manglede den to lande for at leve op til kravet om mindst syv medlemslande.
Konsekvensen er, at alliancen ifølge tænketanken Open Europe mister et administrativt tilskud på omkring 4,4 mio. euro om året, taletid, personale og adgang til tillidsposter. Det er ikke teknisk udelukket, at alliancen på et senere tidspunkt kan danne gruppe, men da vil de politiske poster være fordelt.
Værst for Le Pen og Co. er det dog, at gruppedannelsesprocessen i sig selv har afspejlet, hvor uhomogen den yderste højrefløj i Europa i er. Mens den britiske UKIP-formand Nigel Farage har afvist et samarbejde med Front National på grund af partiets antisemitiske historie, har Le Pen afvist at samarbejde med nynazistiske partier som ungarske Jobbik og græske Gyldent Daggry. Da hun i stedet valgte at forhandle med den Polske Kongres For Det Nye Højre, meldte Wilders ud, at de var en tand for langt ude for ham, efter at partiets formand, Janusz Korwin-Mikke, udtalte, at »kvinder er mindre intelligente end mænd« og derfor ikke bør have stemmeret. Den manglende gruppedannelse har nu fået Wilders til at meddele, at han bliver i Haag og alligevel ikke indtager sit sæde i Bruxelles.
Nigel Farage formåede i sidste uge at danne gruppe med støtte fra bl.a. den italienske Femstjernebevægelse samt et tidligere Front National-medlem. Men også her er der tale om en yderst uhomogen størrelse – sandsynligvis blot en taktisk alliance for at få adgang til 5,6 mio. euro i støtte om året. I går tog Farage og Beppe Grillo konsekvensen af deres forskelligheder og omdøbte gruppen til Europa for Frihed og Direkte Demokrati, hvor gruppemedlemmerne kan stemme frit.
Så hvad betyder alt dette for den yderste europæiske højrefløj? Og for Europa?
For Front National-alliancen vil tabet af de økonomiske midler unægtelig begrænse grupperingens evne til at fremme sin antieuropæiske dagsorden både i og uden for parlamentet. Tabet af taletid og poster i parlamentet vil på samme måde begrænse alliancens mulighed for at gennemføre sin politik – nemlig at nedbryde EU indefra. Da meget af parlamentets arbejde imidlertid er lovteknisk arbejde, der kræver forberedelse og deltagelse i timelange møder og afstemninger – et arbejde som disse partier ikke har udvist den store interesse for – er det dog ikke en katastrofe for dem at miste denne del.
Alene deres tilstedeværelse i parlamentet giver dem en platform for deres antieuropæiske retorik. UKIP’s Farage har i det forrige parlament haft en vis succes med at holde antieuropæiske brandtaler for rullende kameraer – bl.a. da han i 2010 udfordrede udnævnelsen af Herman Van Rompuy til unionens EU-formand ved at stille spørgsmålene: »Hvem er du? Jeg har aldrig hørt om dig. Ingen i Europa har hørt om dig. Jeg vil gerne spørge dig, hr. formand: ’Hvem har stemt på dig?’«
Den slags taler vil vi utvivlsomt komme til at høre mange flere af, hvad end Le Pen og hendes venner er en formel gruppe eller ej. Hvad der imidlertid står klart kun en måned efter EP-valget – hvor det eneste, de nye MEP’er skulle beslutte, var, hvem de ville lege med til gengæld for millioner af euro – er, at vi næppe kommer til at opleve den implosion af EU, som Le Pen havde varslet. Tværtimod ligner det i højere grad en implosion af Europas yderste højrefløj.

