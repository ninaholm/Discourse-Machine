Iran som medspiller
LEDER


 Præsident Barack Obama har spinnet aftalen med Iran som en nærmest logisk fortsættelse af Nixons åbning mod Mao Zedongs Kina i 1972 og Reagans nedrustningstraktat med Gorbatjovs Sovjetunion i 1987, og det er næsten bevægende at iagttage, hvordan kritikere af aftalen – og modstandere af Iran – i Kongressen i USA, i Israel, i den arabiske verden og i Jyllands-Posten, har slået knuder på modargumenterne. Men grundlæggende ikke anfægtet, at Iran med aftalen er 10 til 15 år længere væk fra en atombombe, end før den blev underskrevet.
Den er et resultat af, at Iran-sanktionerne har virket – ayatollah Khamenei håndplukkede Hassan Rohani som ny præsident for at tilvejebringe den nødvendige åbning mod USA og Vesten i erkendelsen af, at iranerne var sanktionstrætte.
Læs også: Republikanerne blæser til kamp mod atomaftale
Men analysen af Iran-aftalen har også en amerikansk dimension: At USA, der siden 1993 har sigtet mod at svække og inddæmme Iran som regionens eneste uafhængige magt, ved udgangen af 2011 og definitivt ved indgangen til 2014, erkendte, at Iran måtte med om bord, hvis der skulle styr på det politiske kaos, som det arabiske forår igangsatte. Atomstriden, hvor iranerne blev taget i at snyde på vægten, accelererede inddæmningspolitikken fra 2002, men siden har Iran ikke kun modstået presset fra Sikkerhedsrådet og invaliderende USA/EU-sanktioner, men undervejs i forløbet øget indflydelsen i Syrien og Libanon, i Yemen og Palæstina og med USA’s tilbagetrækning fra Irak samme år fik Teheran de facto styr på regeringen i Bagdad.
Mullahernes indflydelse skabte panik i Riyadh og bekymring i Ankara. Riyadh mobiliserede i 2011 GCC, Golfstaternes samarbejdsorganisation, og besatte Bahrain af frygt for iransk støtte til emiratets oprørske shia-flertal. ’Privatpersoner’ i Golfen støttede i stilhed al-Qaeda i Irak, nu Islamisk Stat, som sunni-stødpude mod Iran, og for få uger siden bombede Saudi-Arabiens kampfly Yemens Iran-støttede (shia) houti-oprørere – uden at varsko Washington som et signal til Obama om misnøje med Iran-diplomatiet.
Ankaras latente Iran-bekymring resulterede i diskret logistisk og materiel støtte til Jabhat al-Nusra, de syriske oprørsstyrkers milits tilknyttet al-Qaeda, der er den største trussel mod Bashar al-Assads regime. Sideløbende støttede Tyrkiet reelt Islamisk Stats belejring af Kobane, den syrisk-kurdiske by, ud fra en kalkule om, at ekstremistiske sunnitter er et mindre onde end kurdere loyale overfor PKK-lederen, Abdullah Öcalan.
Som forskeren Lars Erslev Andersen for nylig har påpeget i en videnskabelig artikel, har USA ironisk nok et medansvar for situationen, idet Islamisk Stats militære kerne udgøres af de sunni-militser, USA trænede og bevæbnede i Anbar-provinsen i 2006-7, og som med succes fordrev al-Qaeda, men ikke blev inkluderet i Iraks shiadominerede ledelse. Hvilket førte til det sunni-oprør, Islamisk Stat dygtigt har adopteret, og som i perioden august 2014 til maj 2015 medførte i alt 27 terrorangreb mod Vesten (norske forskere tæller Krudttønden i februar med som nr. 28), da ’free lance’-sympatisører med IS tog fat. USA’s erkendelse af, at Islamisk Stat truer amerikanske interesser i regionen – og på sigt også nationen – har med en libanesisk islameksperts formulering nødvendiggjort »udlicitering af nedkæmpelsen af Islamisk Stat på landjorden til Iran«.
Læs også: Arabisk lunkenhed over Irans aftale med Vesten
Og dette øjensynlige skifte i Washingtons udenrigspolitik var et kalkuleret element i Obamas forhandlinger om atomaftalen, mens Rohani forhandlede i bevidstheden om, at han havde brug for USA for at kunne opfylde sit valgløfte om at åbne Iran mod verden, havde USA også brug for Iran som allieret i en mellemøstløsning, der sigter efter at eliminere den sunni-ekstremistiske trussel. Hvilket forklarer tovtrækkeriet, hvor USA insisterede på mest mulig kontrol med Irans arsenaler, men hvor iranerne satte hælene i med det endelige kompromis som resultat.
Iran har fastholdt, at IAEA-reglerne ikke på noget tidspunkt er krænket, da fortielserne om nye anlæg ikke teknisk-juridisk var overtrædelser – men iranerne har accepteret at de ’udestående problemstillinger’ tjekkes, så motoren i mistankeindustrien kan stilles i tomgang. Der er vigtigere ting på det regionale tapet, nemlig at få stoppet de sekteriske myrderier i Irak og Syrien. Nu med Iran som medspiller.

