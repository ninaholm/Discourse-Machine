Løkkes svendeprøve



Lars Løkke Rasmussen ventes at returnere fra sin ferie med en erklæring om at nedlægge de fem danske regioner. Statsministeren varsler et opgør med det, der kaldes hans eget politiske svendestykke: Strukturreformen fra 2005. Andre vil sige, at han rydder op efter sig selv forud for et forestående valgnederlag.Reformen reducerede 14 amter til fem regioner, der blev tappet for stort set alle andre meningsfulde opgaver end sygehusdrift. Reformens formål var at skabe effektive storkommuner. Det har den ikke gjort. Reformens andet formål var at skabe et mere effektivt sygehusvæsen. Her går det faktisk bedre.Set i et europæiskperspektiv er danske sygehuse bedre end deres nationale omdømme. Ventetiderne er blevet kortere, og budgetterne holdes. Regionerne er altså ikke årsag til problemet, men de har heller ikke forudsætningerne for at løse problemet. Dertil har de for lidt reel politisk magt. Regionerne kan kun bruge penge, fordi de ikke må opkræve skatter. De er altså reelt reduceret til administrationskontorer, og hvorfor skal vi holde gang i en hel politisk institution for at drive sygehuse?Og hånden på hjertet: Hvem vil ærgre sig over ikke at stemme til et regionsvalg i 2013? Ikke overvældende mange efter valgdeltagelse ved det seneste regionsvalg i november 2009 at dømme: Den laveste i Danmark i 35 år.Den vanskelige beslutninger ikke at nedlægge regionerne. Det vanskelige består i at finde ud af, hvad der skal sættes i stedet. Her har regeringen og Dansk Folkeparti foreløbig ikke fremlagt brugbare løsninger.Skal sygehusene drives fra Christiansborg? Skal sygehusene have egne bestyrelser? Eller skal kommunal samdrift indføres? Vi ved det ikke. Lars Løkke Rasmussen skylder klare svar på Venstres sommergruppemøde fredag i denne uge, hvor den endelige opgør med regionerne ventes lanceret. Det siges, at statsministeren er en snild velfærdstekniker. Vi venter fortsat på at se, hvad han kan.
