Det er forhåbentlig en enkeltstående begivenhed
Det er svært at forhandle overenskomst i en krisetid, mener formand for FOA, Dennis Kristensen, der i weekenden indgik forlig med arbejdsgiverne, der betyder reallønsnedgang til SOSU'er, sygeplejersker og rengøringsassistenter
'Det er jo en katastrofe, at vores medlemmer ikke kan købe det samme, når 2011 slutter, som da 2011 begyndte', siger FOA's formand, Dennis Kristensen.


 De danske SOSU-assistenter har ikke udsigt til lønstigninger i 2011. Det afgør det nye overenskomstforlig mellem FOA og regionerne.
Dennis Kristensen, der er formand for FOA, lægger ikke skjul på sin skuffelse.
Når man tager højde for inflation, er der jo kun tale om, at overenskomsten sandsynligvis kan sikre reallønnen. Er det godt nok?
»Nej, det kan sgu aldrig være et godt resultat at komme tilbage med en aftale, der indebærer, at købekraft forsvinder« siger Dennis Kristensen.
Han argumenterer med, at hans medlemmers lønninger er steget i takt med de private lønninger. Derfor skal hans medlemmer også gå ned i løn, når lønningerne i en krisetid falder i den private sektor.
»Der kommer den økonomiske krise helt uventet på tværs. Det rammer os, fordi vi nåede at stige mere i løn, end det private gjorde. Derfor skulle vi egentligt have været sat ned i løn i oktober 2010. Det der med, at når det regner på præsten, så drypper det på degnen, det gælder også den modsatte vej. Vi har bare aldrig oplevet det før.«
Så du synes, at status quo er et tilfredsstillende resultat?
»Nej, det er jo en katastrofe, at vores medlemmer ikke kan købe det samme, når 2011 slutter, som da 2011 begyndte. Til gengæld holder reallønnen i 2012. «
Lille lyspunkt
Hvorfor skal man være i en fagforening, der ikke skaffer medlemmerne reelle lønstigninger?
»Hvis vi frivilligt havde aftalt, at reallønnen skulle ned, så ville jeg godt nok også overveje, om det var værd at betale kontingent til FOA. Men medlemmerne ville med eller uden FOA skulle være sat ned i løn i 2010. Den regning fik vi udskudt. Til gengæld skal man så betale regningen ved den her overenskomst. Så som medlem mister man en lønstigning, men undgår samtidig en lønnedgang. Men det er meget magert resultat.«
Hvad har dine medlemmer opnået, ud over det samme i løn?
»Der er sat en smule penge af til lokale lønforbedringer hos de enkelte faggrupper. Og så får vi fortsat en seniorordning, der giver fridage til seniorer. Og der er kommet et lille ekstra lønløft til pædagogerne, men det er ikke noget, man kan købe nyt hus for. Det er kun et lille bitte løft. Så er der et lyspunkt i en tryghedspulje, hvor LO-medlemmer, som bliver opsagt, har ret til at søge 10.000 kroner til efteruddannelse. Men det er et lille lyspunkt.«
Kvinderne glemt
Hvad med ligeløn? Det er jo en af dine kæpheste. Hvad er der i de nye forlig, der sikrer ligeløn?
»På FOAs område er der taget et lille bitte skridt, hvor folk, der arbejder på skæve tider, vil få mere i pension. Og det er traditionelt kvinder, der gør det. Men på det store ligelønsområde er der desværre ikke sket noget. «
Kan man sige, at kvinderne er blevet ofret i krisetiden?
»Ligelønnen kom på standby med krisen. Det er jeg fantastisk ked af, for vi fik slået nogle huller i 2008, men så kommer krisen og spænder ben. Arbejdsgiverne ville formentligt ikke være med, men det er faktisk på vores side af bordet, at solidariteten har manglet. Når krybben er tom, så bides hestene, og her bides hestene om ligeløn.«
Du siger, at forhandlingerne var ved at ende i forlis, men førte til et forlig. Kan man ikke sige, at I er stødt på grund indtil 2013?
Jo, med de forlig, vi har indgået nu, så er det forhåbentligt en enkeltstående begivenhed, der aldrig kommer til at gentage sig. Der er i hvert fald ikke på nogen måde bladguld på garageporten i de her forlig. De betyder, at de rigtige lønforhandlinger, dem kommer vi først til at se, når hjulene igen begynder at køre i det danske samfund.

