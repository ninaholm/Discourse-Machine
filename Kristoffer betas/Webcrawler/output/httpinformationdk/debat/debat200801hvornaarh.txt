Hvornår hører vi om Vestens terror?



 Samme dag som Inf. reflekterer over historikeren Bent Blüdnikows angreb på avisen, fortæller en artikel, at nye dokumenter røber, at NATO overvejede at vælte Italiens regering i 1976. Oplysningen forklarer, hvorfor de kristelige demokraters leder Aldo Moro blev kidnappet to år senere.
De røde Brigader - Ralf Pittelkows gamle venner - påtog sig ansvaret for kidnapningen og det efterfølgende mord. Spørgsmålet har siden været, om de var manipuleret. Mærkeligt var det, at de kugler, som dræbte hans livvagter, var af en sjælden slags, som ellers kun fandtes hos den militære efterretningstjeneste. 
I det hele taget var landets militære efterretningstjeneste om sig dengang. En oberst fra tjenesten var i 1980 med til at placere en bombe på Bolognas banegård. Resultat: 85 dræbte og 200 sårede.
Mængden af bombeattentater, som alle synes at kunne føres tilbage til NATO's italienske stay-behind gruppe Gladio er lang, ligesom antallet af dræbte: 491. Dertil kommer 1.181 sårede.
Når Blüdnikow er færdig i Italien, går turen til Grækenland, hvor hæren lavede et militærkup mod demokratiet i 1967.
Dernæst går turen til Istanbul, hvor Blüdnikow bør indlogere sig på Hotel Marmara. Her er der en fin udsigt ned over Taksim Pladsen, hvor var en halv mio. mennesker var samlet til 1. Maj demonstration i 1977. 
Tre dage før blev hotellet tømt for gæster, og 20 nye flyttede ind. De nye gæster beskød demonstrationen fra hotellet. Resultatet: 34 dræbte og ca. 200 sårede. 
Her bør Blüdnikow koncentrere sig om den tyrkiske CIA-agent Hiram Abas og hans amerikanske chef, Duane Clarridge. 
Når Blüdnikow er færdig, kan han tage til München, hvor en bombe eksploderede i 1980 under byens øl-festival. 13 dræbte og 213 sårede.
Året efter fandt politiet hos et medlem af NATO's stay-behind grupper et stort våbenlager, hvor sprængstoffet pegede direkte mod München-massakren.
Efter at manden meget bekvemt havde hængt sig med et reb i sin celle, blev sagen lukket. Kan Blüdnikow mon få sagen genåbnet? Mens han overvejer dette, kan han tage til Brabant i Belgien.
Fra 1983 til 1985 fandt der i alt 16 morderiske røverier sted mod især supermarkedskæden Delhaize. 28 dræbte og endnu flere sårede. 
Når Blüdnikow efterforsker denne terror, skal han koncentrere sig om NATO's stay-behind gruppe i Belgien. Den hedder SDRA8.
Blüdnikow kan henvende sig til oberstløjtnant Bernard Legrand, chefen for Belgiens militære efterretningstjeneste dengang. Men det får han nok ikke mere ud af end den senatskommission, som gjorde det samme og måtte konstatere, at gerningsmændenes navne lå 'i forseglede konvolutter i pengeskabe i Washington og London.'

