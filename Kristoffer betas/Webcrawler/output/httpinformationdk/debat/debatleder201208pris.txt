Prisen for fortielserne



 Der er opbrud i luften. Forleden spåede den asiatiske investeringsbank Nomura, at en Brixit – britisk udmelding af EU-samarbejdet – er ’stadig mere sandsynlig’. Diskussionen om en Grexit – græsk exit fra i hvert fald eurozonen – er velkendt. Samtidig begynder europæiske iagttagere – heriblandt Independent-kommentatoren Sherelle Jacobs – at spekulere på, om »Tyskland kunne blive det første land, der tager springet ud af den fælles valuta«. Eurozonens økonomiske dydsmønster Finlands udenrigsminister, Erkki Tuomioja, sagde i fredags, at det kun er et spørgsmål om tid, før nogen må ud:
»Enten syd eller nord vil bryde ud, fordi denne valutariske spændetrøje kaster millioner af mennesker ud i elendighed og ødelægger Europas fremtid,« sagde Tuomioja. Og Roberto Maroni, lederen af det euroskeptiske Liga Nord i Italien, har bebudet, at partiet vil presse på for vejledende folkeafstemninger om euroen i ikke kun Italien, men hele Europa.
Til sammen vækker de mange udmeldinger en følelse af, at det hele er ved at falde fra hinanden. Især når meningsmålingerne viser en svindende folkelig opbakning til både euroen og EU i mange medlemslande, i takt med, at recession er blevet til double dip-recession, at antallet af arbejdsløse stiger og stiger, at det står klart, at politikerne ikke har kunnet stoppe krisen. Og i takt med, at det er gået op for europæerne, at den løsning, de har fået serveret – stram økonomisk politik, nedskæringer, reformer og øget politisk og økonomisk integration – ikke er en, de nogensinde har takket ja til. Tværtimod står det klart – bl.a. gennem lækkede dokumenter – at politikerne hele vejen gennem europrojektet har skjult farerne, vidst at der var tale om halve løsninger og lukket øjnene for flere landes reelle økonomiske situationer. Resultatet er en voksende folkelig vrede mod selvsamme politikere, som skal træffe de beslutninger, der kan redde Europa fra at synke endnu dybere ned i kviksandet. Mod hinanden. Og mod løsningen. Det er derfor langtfra overraskende, at flere og flere føler sig tiltrukket af det, der kan ligne en let løsning: Exit.
Det er prisen for politikernes fortielser, mens de pressede deres drøm – et stadigt tættere europæisk samarbejde og møtunionen – igennem. Imidlertid er der ingen lette løsninger længere. Et Grexit vil ifølge The Economists udregninger koste eurozonen 323 mia. euro, hvilket vil være dyrere end at redde landet gennem lånepakker. Og det er inden, man indregner den politiske pris, »hvor Grækenland f.eks. udvikler sig til et nyt Balkan-helvede,« påpeger magasinet. En anden ’løsning’, The Economist har regnet på, er et exit af alle problemlandene: Foruden Grækenland også Spanien, Portugal, Irland og Cypern. Den pris vil løbe op i 1,155 bio. euro. Og vil ikke nødvendigvis redde den resterende eurozone. En opløsning af eurozonen vil ifølge magasinet udløse en »brutal recession med uhyre skadelige økonomiske konsekvenser.«
Der er ikke sat pris på det scenario. Banken UBS har imidlertid udregnet, at en opløsning af eurozonen ville koste Tyskland op mod en fjerdedel af landets BNP og koste hver tyske borger op til 8.000 euro i det første år alene.For de EU-lande, der ikke er med i euroen, vil dens opløsning eller en exit af et eller flere medlemmer også blive økonomisk smertefuld. Men dertil skal lægges konsekvenserne for hele EU-samarbejdet. Juridisk set kan et euroland ikke forlade valutasamarbejdet, hvorfor det vil være nødvendigt helt at forlade EU. Selv hvis der blev fundet en løsning på det problem, vil samarbejdet blive alvorligt påvirket af en bitter opløsning af euroen. Hvad der vil stå tilbage – hvordan de forskellige EU-lande vil agere, hvordan en så dramatisk fiasko ville påvirke kursen af samarbejdet – er umuligt at spå om. Hvad, vi derimod ved, er, at EU er verdens største økonomi. Det er verdens største donor af bistandshjælp. Og det har verdens næststørste forsvarsbudget. Tilmed har EU sikret os årtier med fred i Europa og økonomisk velstand. Kodeordet er ’sammenhold’. Hver for sig er ingen af de europæiske lande – selv ikke de største såsom Storbritannien, selv om det selv tror det – store, stærke og indflydelsesrige på globalt plan. Det bør vi alle huske på, inden vi i frustration eller vrede – hvor berettiget begge dele end er – melder os parate til den store exit.

