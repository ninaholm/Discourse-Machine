Der er brug for nærværende lærere
Alt for mange unge lærere oplever, at de ikke er blevet rustet til at møde eleverne i den virkelige verden - så mange opgiver arbejdet


 Der er for få basser i koret af skolepolitiske bidragydere. Der er ellers nok af tunge drenge fra the establishment, som får lov at bidrage med uforpligtende ligegyldigheder som 'forskningsbasér uddannelsen' og 'social trivsel' osv. Og fra politisk hold overbyder man hinanden med krav om respekt og disciplin.
For det første har læreruddannelsen ikke brug for at blive mere teoretisk, end den er i forvejen, og for det andet ved vi godt, at trivsel er vigtig for børns indlæring.
Vi mangler den dybe røst fra virkelighedens verden, som tør at sige højt, at læreruddannelsen er blevet så elendig, at den ikke længere formår at tiltrække de mest talentfulde studerende.
Den egentlige grund til elendigheden er, at uddannelsen ikke på nogen måde tilbyder at udvikle de studerendes talent for at undervise.
Alt for mange unge lærere oplever, at de ikke er blevet rustet til at møde eleverne i den virkelige verden med det resultat, at mange opgiver arbejdet som lærere i løbet af nogle få år.
Det er for længst påvist, at det, der kvalificerer skolen og undervisningen, er den såkaldt autentiske lærer, det hele nærværende menneske, som er i stand til at skabe sociale relationer: Allerede i 2008 dokumenterede Sven Erik Nordenbo, DPU, at hvis vi vil øge indlæringen, så er en meget vigtig komponent at uddanne lærerne til at skabe gode relationer. Det afgørende er, at lærerne er i stand til at vise tolerance, respekt, interesse og empati over for hver enkelt elev. Det handler om nærvær og om den enkelte lærers evne til at se sine elever.
Alligevel er der forslag om at forlænge uddannelsen med et år i universitetsregi. Men der er ikke brug for yderligere teoretisering. Det eneste universiteterne ville kunne tilbyde er at supplere det halve års undervisning, som seminariet allerede tilbyder i pædagogik, didaktik og psykologi. Universiteterne ved ikke en kæft om, hvordan man underviser, og de studerende ville ikke kunne lære det, om de så læste i 100 år.
Hvis man vil forlænge uddannelsen med et år, må man meget hellere praksis-orientere den. Lave et forløb, hvor kvalificerede folk giver konkret feedback på lærerens personlige fremtræden, hvor de kan øve sig i at gå ind i et rum, se sine tilhørere, og hvor den studerende bliver trænet i at fremtræde som et helt menneske, man får lyst til at være sammen med og lytte til, og som derfor er i stand til at etablere de sociale relationer til og imellem eleverne.
Det nytter ikke noget at undervise, hvis ikke eleverne hører efter. Og det gør de ikke, hvis de bliver overset.  Alt for ofte bliver der først lagt mærke til en elev, når han i protest mod at føle sig overset begynder at lave ballade. Men så er det som regel for sent.
Som med alt andet må man træne fra morgen til aften. Tænk hvis eleverne på en teaterskole brugte fire år på at læse teatervidenskab i stedet for at komme ud på gulvet og øve sig. Nogle få har et naturligt talent for at undervise, men det skal udvikles inden man står med en flok børn på syv år.
Frank Nielsen er Cand.phil., tidl. børneteaterskuespiller og nuværende underviser i personlig fremtræden.

