Internettets demokratiske potentiale er under angreb
Cyberspace rammes af stadig flere organiserede forsøg på at afspore intelligent debat - bag disse står stater som Kina og store kapitalinteresser. Taktikken kaldes astroturfing og efterligner metoder kendt fra græsrodsmobilisering


 De er internettets modstykke til Middelalderens bondeopstande – disse høstak- afbrændende, hegnsvæltende folkerørelser, som mobiliserede småkårsfolk på landet i store dele af Europa til forsvar for deres mistede jordrettigheder. Da Mastercard, Visa, PayPal og Amazon forsøgte at lukke Wiki- leaks ude fra cyberspaces store fælled, svarede en hær af hackere igen og forsøgte at smadre sig vej ind til disse imposante herresæder og  rive deres hegn ned.
I Wikileaks-konfrontationen ser fællesareal-fortalerne lige nu ud til at have overtaget. Men dette er indtil  videre kun ét slag af mange. Der raser en langt mere omfattende cyberkrig, som vi kun sjældent hører om.  Og her er det i stigende grad jorddrotterne, der  med hjælp fra deres lejesoldater  vinder sejre.
Her sigter jeg hverken til truslerne mod nettets neutralitet eller til faren for, at internettet skal dele sig i to spor (hvoraf det ene skal være det hurtige, der prioriterer visse indholdstyper  såkaldt premium content  for de privilegerede, som kan betale, og det andet og langsommere overlades til fattig- røvene), skønt disse er reelle nok. Jeg taler om de daglige forsøg på at kontrollere og øve indflydelse på måder, der fremmer staters og store koncerners interesser: Forsøg, hvor det er pengene, der taler.
Det våben, som både de statslige aktører og selskabsspillerne betjener sig af, er en teknik, der kendes som astroturfing. En astroturf-kampagne udmærker sig ved at imitere spontane græsrodsmobiliseringer, men er i realiteten nøje organiseret og orkestreret fra centralt hold. Enhver, der på sproget mandarin forfatter et indlæg, som stiller sig kritisk til den kinesiske regering, kan eksempelvis regne med meget snart at blive bombarderet med hånlige, overfusende modindlæg, som giver sig ud for at være formuleret af helt almindelige borgere, der føler sig kaldet til at reagere imod denne nederdrægtige bagvaskelse af landets regering.
I virkeligheden er mange af dem drevet af helt andre motiver: De er medlemmer af en halv yuan-partiet, der kaldes således, fordi den kinesiske regering betaler dem fem mao (en halv yuan) for hvert indlæg, disse købte kommentatorer begår. Hele hold af disse marionet-meningsmagere bliver hyret af de kinesiske partiledere for at drukne kritiske stemmer og afspore intelligente debatter.
Lobbyvirksomhed
Jeg stødte første gang på fænomenet astroturfing i 2002, da to undersøgende journalister, Andy Rowell og Jonathan Matthews, satte sig for at granske en række kommentarer forfattet af to personer, som kaldte sig Mary Murphy og Andura Smetacek. Sidstnævnte onlineskribenter havde iværksat en serie af voldsomme angreb i forskellige internetfora imod en forsker, hvis forskningsresultater tydede på, at mexicansk majs var stærkt kontamineret af genmanipuleret pollen.
Rowell og Matthews afdækkede, at en af de beskeder, som var signeret Mary Murphy, blev afsendt fra et domæne, som tilhørte Bivings Group, et pr-firma, som har speciale i internet-lobbyvirksomhed. Som en artikel på Bivings website forklarede:
»Der er visse kampagner, hvor det ikke vil være ønskeligt eller sågar kan være katastrofalt at lade offentligheden vide, at din organisation er direkte involveret ... Nyhedsgrupper, chatrooms og listeservere er en fremragende metode til anonymt at følge med i, hvad der debatteres offentligt. Når du først har koblet dig på denne verden, er det muligt at afsende indlæg til disse kanaler, som præsenterer din position som en ikke-involveret tredjeparts.«
Bivings hjemmeside citerede også en topchef fra biotech-virksomheden Monsanto, som takkede pr-firmaet for dets »enestående arbejde«. Da Bivings direktør blev konfronteret med dette i tv-programmet Newsnight, indrømmede han, at Mary Murphys indlæg var afsendt af en person, »som arbejder for Bivings«, eller af »kunder, som benytter sig af vores tjenester«. Rowell og Matthews opdagede nu, at IP-adressen på Andura Smetaceks indlæg pegede på Monsantos hovedkvarter i St. Louis, Missouri. Heraf kom navnet, astroturfing, idet AstroTurf  ægte kunstgræs  blev udviklet og er patenteret af Monsanto.
Ukvemsord og afsporing
Når man læser debattråde på diverse internetfora, herunder avisers, er der to mønstre, som falder i øjnene. Det første er, at diskussioner, hvor der ikke står store pengeinteresser på spil, tenderer imod at være mere civiliserede end debatter om spørgsmål, hvor store selskaber står til at tabe eller vinde milliarder. Til sidstnævnte hører klimaforandringer, folkesundhed og skatteunddragelse. Debatter herom er ofte kendetegnet ved forbløffende niveauer af ukvemsord og afsporing.
Artikler om miljø rammes hårdere af disse taktikker end andre. Personligt elsker jeg en god debat, og jeg blander mig ofte i de tråde, mine klummer afføder. Men gang på gang må jeg deprimeret konstatere, at i stedet for at forholde sig til selve sagen  i det spørgsmål, jeg rejser, foretrækker mange af dem, som er uenige med mig, at spamme tråden med barn- agtige mistænkeliggørelser, skældsord eller gentagelser af for længst miskrediterede indbildninger. Herved sikres det, at en intelligent diskussion bliver noget nær umulig  hvilket lige præcis ser ud til at være pointen.
Det andet mønster vedrører den stærke tilknytning, som denne taktik synes at have til visse synspunkter: de selskabsvenlige og de beskatnings- og reguleringsfjendtlige. Både traditionelle konservative og traditionelle progressive ser ud til være mere oprigtigt indstillede på at diskutere sagen selv end disse højrefløjs-libertære, hvoraf mange i stedet åbenlyst søger at lukke en debat.
Så hvad foregår der? Jeg antyder selvfølgelig ikke, at de fleste af de debattører, der søger at afspore en diskussion, er betalt for dette, selv om det ville undre mig, hvis ingen af dem var. Jeg antyder blot, at visse af bestræbelserne på at blokere en intelligent debat ser ud til at være organiserede, og at hverken website-værterne eller de andre kommentatorer har fundet ud af, hvordan de skal imødegå dette effektivt.
Internettet er en bemærkelsesværdig gave til menneskeheden. Det har skænket os de største demokratiske potentialer siden den universelle stemmeret. Nu står vi i fare for at miste dette globale fællesareal, efterhånden som de sættes under angreb af en hær af trolls og spielverderbere, mange af dem organiserede. Det er på tide, at vi kæmper tilbage og gen- erobrer internettet for at udnytte det til det, som det er bedst til: at udforske problemfelter, at afprøve ideer og at åbne debatter, der kan gøre os alle klogere.
© The Guardian og Information Oversat af Niels Ivar Larsen

