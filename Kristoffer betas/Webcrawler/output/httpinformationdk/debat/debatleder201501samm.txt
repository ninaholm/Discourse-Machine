Sammen mod intolerancen
LEDER


 Hvis dette angreb får lov til at nære diskrimination og fordomme, vil det gavne ekstremisterne, hvis klare mål er at splitte religioner og samfund
Zeid Ra’ad al-HusseinFN’s højkommissær for menneskerettigheder
Det tog kun få timer fra massakren mod Charlie Hebdo, før Europas højrepopulistiske partier begyndte at pege fingre af immigranter, flygtninge og islam generelt.
»Islamisterne, som PEGIDA (højreorienteret protestorganisation i Tyskland, red.) har advaret imod i 12 uger, viser Frankrig, at de ikke evner demokrati, men i stedet vælger vold og død som et svar,« skrev den tyske organisation på sin Facebook-side.
»Vi må lukke vores grænser, genindføre grænsekontrol, afskaffe politisk korrekthed og stoppe immigration fra islamiske lande,« sagde Geert Wilders, formand for det hollandske Frihedsparti, på YouTube.
Dansk Folkepartis Morten Messerschmidt sendte onsdag aften en taleboble med ordene »Grænsekontrol nu!« ud på Facebook.
I Storbritannien gik UKIP-formand Nigel Farage på tv og sagde, at »det, der skete i Paris« er resultatet af, »at have en femte kolonne« boende i Europa.
Front Nationals Marine Le Pen udtalte til franske medier, at »det er islamister, som har erklæret krig imod Frankrig« og lovede at udskrive en folkeafstemning om genindførelsen af dødsstraf, hvis hun bliver præsident i 2017.
Reaktionen på disse udtalelser blandt mange europæere har været afsky og vrede over, at noget parti vælger at udnytte tragedien til at score politiske point. Ikke desto mindre synes mange iagttagere at være enige om, at der er en reel risiko for, at populisterne nu vil fortsætte den vælgertiltrækning, som ved sidste års valg til Europa-Parlamentet resulterede i, at de fordoblede deres mandater – en succes, der er fortsat ved nationale valg i bl.a. Sverige, Tyskland, Frankrig og Storbritannien.
Det er værd at huske på – midt i al snakken om ekstremisme, religion og radikaliserede hjemvendte krigere – at den voksende støtte for ’anti-partierne’ har sin rod i økonomien; i eurokrisen og den rystende høje ledighed, der stadig er på 11,5 procent i eurozonen. Vælgerflugten fra de etablerede partier er en reaktion på deres manglende evne til at finde løsninger. Ifølge Eurostat var væksten i EU28 efter seks års krise og stramninger på 0,3 procent i slutningen af 2014.
Selvfølgelig ville der komme en vælgerreaktion. Desværre har den været at lytte til dem, der har serveret lette løsninger såsom at udpege ’den fremmede’ til problemet.
Alt for længe har de etablerede partier på tværs af Europa reageret ved enten selv at skue op for retorikken eller ved blot at tie. Stort set ingen konfronterer åbenlyst racistiske udtalelser fra Farage, Le Pen, Wilders m.fl. af frygt for at skræmme vælgerne væk.
Indtil angrebene på Charlie Hebdo og det jødiske supermarked.
I sidste uge oplevede vi for første gang en prompte og enslydende fordømmelse på tværs af politiske partier og på tværs af Europa, da højrepopulisterne forsøgte at score politiske point ved at fordreje drabene i Frankrig.
I går forsamledes op imod en halv million franske borgere og 40 stats- og regeringschefer i Paris til en protestmarch imod intolerancen, der lå bag terrorangrebene – men også imod den intolerance, som Front National – der ikke var inviteret – udviser, når det peger fingre af specifikke befolkningsgrupper og religioner i landet. Må det blive et vendepunkt.
Den civiliserede måde at bekæmpe intolerance på – hvad end den er religiøs eller nationalistisk – er netop gennem debat. Men alene kan det være svært, som den britiske liberale leder, Nick Clegg, måtte sande, da han konfronterede Nigel Farage forud for EP-valget. Fordrejede statistikker, forenklede analyser og lette løsninger gør sig bedre på tv end den dybere analyse af styrken ved det åbne EU. Cleggs parti mistede 11 af sine ti mandater; Cameron reagerede ved at love at sætte en stopper for den høje EU-migration til landet; Labours Ed Miliband sagde ingenting.
Hvis Europa skal undgå den splittelse, som FN’s højkommissær advarer imod ovenfor, er det nødvendigt, at de etablerede partier stopper med at halse efter populisterne og kopiere deres politikker og i stedet udviser mod ved at tale med én stemme imod intolerance af enhver art.

