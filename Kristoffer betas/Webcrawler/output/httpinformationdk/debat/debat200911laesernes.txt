Læserne skriver
Debat fra dagens avis


 Mangel på mistillid?
Henrik Rudkjøbing, Støvring
Det var med stor interesse, jeg læste Hr. Søren Højlund Carlsens indlæg den 10. november. Hans betragtninger ang. finanslovsforhandlingerne kan jeg helt og fuldt tilslutte mig; der er løbet meget vand i åen siden dengang, da der fast fandtes en pose penge, som blandt ansatte i centraladministrationen (jeg var der selv og hørte det) blev benævnt 'De Radikales lommepenge'. Nu er de mest fantastiske forhold til forhandling. Men når Hr. Søren Højlund Carlsen henviser til »en skræmmende mangel på mistillid til alle danske pensionister«, vil jeg da håbe, at han mente »mangel på tillid« - ellers er det svært at se kampråbets berettigelse. Denne mishandling af det danske sprog (hvis det da skulle være tilfældet) er så meget mere beklagelig, som netop Hr. Søren Højlund Carlsen med sin baggrund som journalist, redaktør og rådgiver må formodes at ernære sig gennem et korrekt dansk. Men der er måske blot tale om en fortalelse?
Buksevand
Ole Kløcker, København V
For gud ved hvilken gang indstiller regeringen et finanslovforslag med DF som eneste samarbejdspartner til vedtagelse. Den eneste løsning ses herefter at være - at indstille Claus Hjort Frederiksen til gedigent buksevand - gerne med ilagte isklumper!
Fedt billede, ringe  undertekster
Kent Broe Goldschmidt, Hobro
Med denne overskrift vil jeg i dette åbne brev til den danske film- og dvd-branche prøve at få fokus på et emne, som tydeligvis mangler opmærksomhed.
I de senere år er der sket en utrolig udvikling på dvd, især på billedsiden og i det nye bluerayformat, og det er godt. Men meget tyder på, man har glemt noget så simpelt som underteksterne.
Hvorfor skal vi stadig døje med disse alt for ofte meget små, hvide undertekster, der har det med at forsvinde eller næsten blive usynlige, når der f.eks. er et snelandskab, når personer i filmen har lyst tøj på, eller når scener foregår i meget lyse omgivelser.
Det må da være muligt, at man rent teknisk kunne give forbrugerne af dvd-film en mulighed for at vælge en undertekst, der er mere læsevenlig, en mulighed for at vælge skriftfarve og størrelse. Det ville være en stor hjælp for filmelskere med synshandicap og ældre med begyndende synsnedsættelse. Jeg ved godt, at man engang imellem kan finde dvd'er med synstolkning, og det er godt, men det løser det ikke for alle.
Jeg er personligt holdt med at købe film på sprog, jeg ikke forstår, fordi underteksterne ofte er for ringe. I stedet køber jeg film, der er synkroniseret på et sprog, jeg forstår.
Jeg håber med dette indlæg at få en eller anden i den danske film/dvd-branche til at tage problemet op og gøre noget ved det. Jeg nægter at tro, at en løsning kan fordyre produktet ret meget.
Grænsekontrol virker ikke
Jens-Kristian Lütken, medlem af Europabevægelsens forretningsudvalg
Derfor er helt forfejlet, når Dansk Folkeparti foreslår, at Danmark skal genindføre grænsekontrollen og træde ud af Schengen-samarbejdet.
Det vil betyde enorme gener for de mange mennesker og virksomheder, som dagligt er afhængig af hurtigt at kunne passere de danske grænser. Det vil samtidig også blive en enorm byrde for politiet, som i forvejen har rigeligt med opgaver.
De personer, som planlagde et angreb mod Jyllands-Posten, var jo rent faktisk udsat for grænsekontrol, da de besøgte Danmark. Imidlertid var det ikke grænsekontrollen i Københavns lufthavn, som forhindrede terrorangrebet. Det, der fældede de formodede terrorister, var i stedet et stærkt  internationalt politisamarbejde.
Ingen  besparelser  på børnene
Allan Ahmad, BR-kandidat, Enhedslisten
Enhedslisten har strakt sig langt for at sikre et bredt budgetforlig uden store forringelser i år. Men der er en grænse. Vi kan ikke acceptere forringelser i den voksenkontakt, som vores børn møder i byens daginstitutioner.
Derfor har vi også været nødt til at stoppe forhandlingerne i Børne- og Ungeudvalget om udmøntningen af budgettet, så længe de andre partier ikke vil være med til at finde en løsning, der ikke betyder forringelser ude i institutionerne.
Det står nemlig i budgetforliget, at besparelserne ikke må betyde færre voksne pr. barn.
Slaget står lige nu om 47,7 mio. kr. til de såkaldte kompensationsordninger. Disse besparelser skal enten tages af bordet, eller der skal findes en måde at udmønte dem på, som ikke betyder afskedigelser ude på institutionerne.
Der er et yndigt land ... helt uden visioner
Claes Harvald, Brædstrup
Det er opløftende at læse (Information 10. november) om iværksætter Thomas Harttung fra Barritskov Gods. Masser af innovative ideer og forsøg som Thomas Harttungs er, siden energimangel- og CO2-spøgelserne begyndte at vise sig for 10-15 år siden, blevet født hos kreative danskere. Men vores regering mangler totalt visioner og overblik, hvorfor iværksætterne kvæles i bureaukrati og mangel på tilstrækkelig økonomisk støtte. Hvis vores fantasi- og talentfulde iværksættere inden for energi- og CO2-området fik en brøkdel af den støtte, som regeringen rundhåndet deler ud til den helt uproduktive og konservativt tænkende finanssektor, ville de allerede nu være kommet meget langt. Måske skyldes det, at 'grøn' støtte lugter for meget af socialisme, eller også er det fordi, regeringen ikke evner det store overblik? Vågn nu op, glem burkaer, fiskeknive, kamphunde og andre ligegyldigheder for en stund; klokken har forlængst passeret fem minutter i 12.
Hvad får vi mest ud af?
Joachim Nielsen, Vanløse
Hvordan får vi mest ud af Danmarks militær i dag?
Ved i Afghanistan at jage en fjende, der er flyttet til Pakistan? Ved at forsvare os mod et Sovjetunionen, der er brudt sammen?
Eller ved at nedlægge det hele og bygge skoler i Zimbabwe, vandbrønde i Zambia samt investere i velfærd og (ud)dannelse i Danmark?
Det er dig, der bestemmer!
Personalet i daginstitutionen Absalonshave, Vesterbro
Kære BR-medlem.
Det er faktisk dig, der bestemmer, hvilket liv vi har her i København. Det er faktisk dig, der bestemmer, hvordan det er at være halvandet år og gå i vuggestue i Københavns Kommune!  Det er faktisk dig, der bestemmer, om dette lille barn skal ses i sin hverdag, skal trøstes, når det har behov  for det, skal stimuleres og have en værdig opvækst. Ved du, hvordan hverdagen er for vuggestuebørn i Københavns Kommunes institutioner?
Lige nu ser det ud som om, du mener, at børn er som duploklodser, der kan stilles væk til bedre tider. Lige nu ser det ud som om, du mener, at børn er forældrenes eget problem/ansvar. Lige nu ser det ud som om, du mener, at børns værdi først kommer til syne, når de er store nok til at betale skat og/eller stemme.
Vores problem med dig er, at du ikke melder ærligt ud, hvad det egentligt er, du vil med børnene. Vores problem med dig er, at du udtaler, at vi i København har brug for et godt børneliv, men du prioriterer børnene væk, når det kommer til spørgsmålet om økonomi. Vores problem med dig er, at vi ikke ved, hvem vi skal stemme på, når du siger ét og gør noget andet!
Bonderøv, tag dig sammen
Jørn Sørensen, Hinnerup
På forsiden af Information 10. november står der 'bondemand', og det gør der også i artiklen inde i avisen. Jeg tror, at en 'bondemand' er en forestilling inde i hovedet på et menneske, der har hørt om, at uden for byen er der land, hvor der går 'bondemænd' rundt. Et lidt pittoresk billede uden forbindelse med virkeligheden. En bonde derimod er en erhvervsbetegnelse for et menneske, der dyrker landbrugsjorden.
Privatskolerne svigter
Jan Andreasen, BR-medlem,  S, uddannelsesordfører
Skatteyderne betaler op til 85 pct. af privatskolernes omkostninger. Vi har altså 'offentligt finansierede privatskoler' her i landet.
Derfor er Socialdemokraterne også af den opfattelse, at det er rimeligt, at privatskolerne er med til at løse samfundets problemer. Det er efterhånden almen kendt, at folkeskolen i København har tårnhøje integrationsproblemer at slås med - samtidig med, at privatskolerne elegant glider fri. Derfor foreslår vi, at de privatskoler, der ikke vil løfte et socialt ansvar, trækkes 10 pct. i deres tilskud. Samtidig vil det bliver muligt for privatskolerne at modtage de tilskud, som udløses i folkeskolen til elever med særlige behov. Det er ikke tilfældet i dag.
Der er altså på ingen måde tale om tvang som det ofte påstås af privatskolerne. Vi gør vel nærmest brug af et godt gammeldags liberalistisk princip.

