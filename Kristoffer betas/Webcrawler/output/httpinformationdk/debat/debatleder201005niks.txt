Niks pille



 HIP, HIP! P-PILLEN fylder 50. Den kom til verden i USA i 1960 og nåede danske kyster i 1966. I Informations fødselsdagsartikel i går fastslår gynækologen Christine Felding: »Det var en revolution. Pludselig var kvinderne på lige fod med mændene og kunne gå ud og muntre sig i byen.«
'Revolution' er ikke for meget sagt, for det var en magt, der blev omstyrtet: mænds magt til at besvangre kvinder mod deres ønske. Rollen som fødemaskine slavebandt kvinder og sled deres kroppe op.
KVINDERS HELBRED har dog stadig måttet lægge for. De første p-piller var »en lille hormonbombe med nogle krasse bivirkninger,« som det udtrykkes af Jeppe Hald, der er koordinator for Sex og Samfunds Sexlinien for Unge. Blandt bivirkningerne: kvalme, øget vægt, depressioner og - på længere sigt - risiko for blodpropper og hjerte-kar-sygdomme. En høj pris for et ubekymret kønsliv - som måske alligevel ikke bliver så ubekymret. Heldigvis er  p-piller i dag på et lavere hormonniveau, men et indgreb i kropskemien er de stadig, og mange kvinder afviser dem som unaturlige.
DET MAGTSPIL, som sex også er, kan ses som en forklaring på, at det er kvinden, som skal tage pillen - og ikke manden. Som Klaus Rifbjerg spurgte allerede i 1970'erne:
»Handler det dybest set om, at manden ikke vil manipulere med sin fysiologi af angst for at miste sit slægsbevarende overherredømme?«
Norske forskere håber at kunne få en hormonfri mande-p-pille på markedet om fem år. Den skulle forhindre sædcellerne i at svømme - hvordan det så end kan gøres uden belastning af ædlere dele.
En sådan pille vil selvsagt betyde en magtforskydning i favør af mænd, der i dag kan opleve, at kvinder siger, at de tager pillen - og derpå gør manden til far.
Til gengæld er det nok et åbent spørgsmål, hvor mange kvinder der ville stole på en mands bedyrelse: »Bare rolig, skat. Jeg har taget min pille.« dr

