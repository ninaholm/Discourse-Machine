En fast hånd
I kampen om at overtrumfe hinanden i de såkaldte ghettoudspil bevæger regering og opposition sig på kanten af menneskeretten og grundloven


 Der er for tiden gang i en meget usund konkurrence mellem regeringen på den ene side og oppositionen på den anden side, om hvem der kan overtrumfe hvem i kreative udspil om løsning af de såkaldte 'ghettoproblemer'. Udspillene har det til fælles, at de begge bevæger sig ikke alene på kanten af menneskeretten, men også på kanten af den danske grundlov. Og nu til et par smagsprøver.
Regeringen vil tvinge børn med anden etnisk baggrund end dansk i daginstitution. Dette skal ske under trussel om inddragelse af børnechecken, hvis ikke forældrene makker ret.
Disse foranstaltninger er målrettet mod børn, som kommer fra hjem med meget ringe forældreevne. De tilhører derfor i forvejen en underprivilegeret del af samfundet med klassiske sociale problemer. De har helt sikkert godt af at komme i daginstitution.
Men hvis forældrene demonstrerer deres ringe evner og ikke opfylder dette krav, kan børnene komme til at bøde med dårligere økonomiske levevilkår. Man pålægger i realiteten børn under skolealderen at tage ansvaret for forældrenes mangler. Der er meget, der tyder på, at den danske grundlov § 75 stk. 2 om ret til nødvendig forsørgelse kan komme til at blive en del af diskussionen om lovligheden af dette forslag. Grundloven sætter en nedre grænse for, hvor lidt folk skal have at leve for.
Spærretid for børn
Oppositionen brillerer til gengæld med et forslag om, at børn i 'ghettoområder' skal omfattes af en spærretid. De må ikke være på gaden uden voksen ledsagelse efter kl. 22. Sker det, skal de indfanges og bringes hjem på bopælen, hvor de skal opholde sig til daggry.
Disse løsgående børn og idet hele taget alle de børn, der får udgangsforbud mellem kl. 22 og morgenstunden er frihedsberøvede. De har mistet deres ret til at færdes frit i lokalsamfundet. Disse frihedsberøvelser er omfattet af grundlovens § 71 stk. 6 om administrativ frihedsberøvelse. Jeg har ikke overblik over, hvilke interessante juridiske problemer det kan rejse, og det har forslagsstillerne helt sikkert heller ikke.
Kredsen af børn, der skal omfattes af disse indgribende foranstaltninger, vil altovervejende have anden etnisk baggrund end dansk. De kan frihedsberøves mellem kl. 22 og morgengry, mens de pæne børn fra andre områder kan fjante rundt som det passer dem. Pæne børn fra pæne danske hjem, hvor socialisering af børneopdragelse gennem daginstitutioner nærmest er en naturlov får tilsvarende deres børnecheck ubeskåret.
Tid til tænkeboks
SF's ordfører Astrid Krag har fået den særprægede ide, at denne frihedsberøvelse ikke er ulovlig diskrimination, men tværtimod 'positiv særbehandling'. Den er til barnets bedste. Det er kun for at give børnene tryghed, at de skal holde sig inden døre.
Desværre har hun misforstået det retlige indhold af begrebet positiv særbehandling. Positiv særbehandling er altid et frivilligt tilbud. Man kan ikke tvinge nogen til sin egen lykke. I øvrigt står det enhver frit for at opholde sig inden døre efter kl. 22.
Forslagene har en karakter, der forekommer stærkt stereotypiserende. Om de løser nogle problemer, og om midlerne er hensigtsmæssige og nødvendige, er særdeles tvivlsomt.
Begge disse eksempler er udtryk for etnisk diskriminering. De skal kunne retfærdiggøres i forhold til Den Europæiske Menneskerettighedskonvention.
Børnekonventionen forbyder også forskelsbehandling af børn på grundlag af forældrenes herkomst.
Både regering og opposition kan godt gå i tænkeboks allerede nu for nærmere at fundere over, hvorledes disse forslag respekterer det enkelte barns grundlæggende rettigheder.
PS: Mon det er for meget at håbe på, at vi skånes for ordet 'ghetto' i det danske lovsprog?
Kirsten Ketscher er professor, dr.jur., Center for Retlige Studier i Velfæd og EU, Københavns Universitet

