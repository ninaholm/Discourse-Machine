Har vi råd til at afskaffe efterlønnen?
Vi taler nødigt om, at Danmark er blevet en tabernation med manglende vækst. Dropper politikerne efterlønnen, kan det både skade trygheden og økonomien


 Dansk økonomi er kørt så dybt i sænk, at vi sandsynligvis får højere skat og mindre velfærd, uanset hvilken regering der sidder ved magten. Men afskaffelse af efterlønnen nu kan både give forringet tryghed og dårligere økonomi.
Vi taler nødigt om det, men Danmark er blevet en tabernation med manglende vækst. Det startede under bonanza, længe før finanskrisen, og det er fortsat siden. I de sidste otte kvartaler før finanskrisen havde Danmark og Italien den laveste vækst i OECD. I 2008-09 oplevede kun tre OECD-lande større nedtur end Danmark. Fra 2008 til nu har kun tre OECD-lande haft større stigning i ledigheden.
Industriens produktion er ikke blot mindre end før krisen. Den er 11 pct. mindre end for 11 år siden. Den svenske industri blev ramt hårdere end den danske i 2009, men her er tallet plus 9 pct.
Forventede besparelser
Regering og opposition er enige om, at vi får behov for mere arbejdskraft fremover. Det må vi håbe. Lige nu ligner det næsten urealistisk optimisme.
Det gør forslaget om at afskaffe efterlønnen også. Der skal ikke gå meget galt, før det koster mere, end der spares. Man deler penge ud her og nu i forventning om senere besparelser. Derfor er det vigtigt at spørge 'hvad nu hvis?'
Hvis efterlønnen afskaffes, vokser statens underskud med et enormt engangsbeløb, fordi efterlønsbidrag skal betales tilbage. Desuden mister staten knap 6 mia. kr. i årlige indtægter fra efterlønsbidrag. Det er det sikre. Man håber så, at flere ældre kommer i arbejde, så pengene tjenes hjem. Men det er trods alt fugle på taget.
Det første problem er efterlønnernes helbred. Det er indiskutabelt, at de er mindre raske, og at dødeligheden er højere. I øvrigt også mere, end man skulle vente ud fra uddannelse mv.
Der er dog ingen tvivl om, at det er muligt at få flere seniorer i arbejde. Ganske vist ligger Danmark tæt på toppen, når det gælder erhvervsdeltagelse for 60-64 årige. Men enkelte lande ligger højere - top-tre i Europa er Schweiz, Norge og Sverige. Disse lande har også markant højere levealder, men det er næppe forklaringen.
Til gengæld kan langtfra alle komme i arbejde. Regeringen er citeret for, at 85-90 pct. kan varetage et ordinært arbejde. Det holder ikke. Arbejdsmarkedskommissionens skøn var mere ædrueligt, men det var ikke et område, kommissionen nåede at få analyseret. Derfor gættede man for højt. Skal vi bevare jordforbindelsen, bør vi basere os på tal fra virkeligheden.
Er der arbejde nok?
Som en overgrænse kan vi antage, at Danmark trods kort levealder kan nå samme niveau som den europæiske top-tre. Videre kan vi antage, at hele forskellen kan findes blandt efterlønnerne. Det giver som overgrænse, at knap 60 pct. af efterlønnerne kunne arbejde. Det giver et maksimumpotentiale på 70.000. Hvis altså der er arbejde til dem. Danmarks store problem er, at det er der ikke foreløbig. Væksten er for lav.
Ydermere ventes ledigheden fremover at stige blandt kortuddannede. Hidtil er der forsvundet flere ufaglærte arbejdere end ufaglærte job, fordi kortuddannede generationer gik på pension og højtuddannede kom ind. Men nu går den mekanisme i stå, fordi det er veluddannede årgange, der skal på pension, mens vi har forsømt uddannelsen af de unge. Afskaffelse af efterlønnen ville forstærke dette problem.
Uoverskueligt
Endelig er der den politiske faktor. I realiteternes verden kan man ikke afskaffe efterlønnen, uden at der indføres en lempelig førtidspension for aldersgruppen 60+. En analyse i Altinget 13. januar viste, at 85 pct. af befolkningen enten vil bevare efterlønnen eller indføre en ny ordning for aldersgruppen 60+. Forståeligt nok. Ellers ville de sociale konsekvenser blive uoverskuelige. Tilmed er dagpengeperioden halveret, så folk efter to års ledighed ryger på kontanthjælp.
Men de europæiske erfaringer tyder på, at en lempelig førtidspension let kan sluge lige så mange som efterlønnen - nu bare uden bidrag. Udgangspunktet er 6 mia. kr. årligt i tabte indtægter og en væsentligt større statsgæld. Der skal ganske mange efterlønnere i beskæftigelse, før dét underskud er tjent hjem.
På sigt er det en vældig god idé at få flere ældre i arbejde. Velfærdsforliget fra 2006 er i forvejen en af de mest vidtgående reformer i Europa, og i øvrigt udfaser efterlønnen delvist sig selv.
Der kan dog gøres meget, meget mere for at fastholde ældre, ikke mindst i aldersgruppen 65+, som nogle lande har gjort.
Men afskaffelse af efterlønnen er ikke nødvendigvis det rigtige. Og timingen kunne dårligt være værre.


