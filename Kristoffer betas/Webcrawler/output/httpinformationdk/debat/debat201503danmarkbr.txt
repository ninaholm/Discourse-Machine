Danmark har brug for en familiepolitik
Christiansborg bør tage ansvaret for det gode børne- og familieliv på sig. Vejen frem er et løft af kvaliteten i daginstitutionerne, op til 20 omsorgsdage til forældre, omfordeling af betalt og ubetalt arbejde og en arbejdstidsbank
Danskernes fødselsrate er ikke særlig høj, og et godt bud på, hvorfor det er sådan er, at landets forældre har for svært ved at afstemme et travlt arbejde med et velfungerende familieliv med tid nok til børnene.


 Familiepolikken fylder ikke meget i regeringens politik. Alt for lidt. Står det til Venstre, vil den nok komme til at fylde endnu mindre, hvis de skulle komme til magten. Sådan må man forstå partiets familiepolitiske ordfører Tina Nedergaard. Hun er liberal, siger hun, og mener derfor ikke, at en familiepolitik er særlig påtrængende: »… hvis vi var derhenne, hvor det er en social begivenhed at være ægtepar med to børn, som kræver det offentliges særlige bevågenhed og politikernes indblanding, så er vi ude over et frit samfund« (Information, den 6. marts). Men holder denne såkaldt liberale tilgang til familiepolitikken? Svaret er selvfølgelig nej. Det er i samfundets klare interesse, at have en familie- og børnepolitik, der kan støtte, guide og udvikle gode normer for både familieliv og børneliv.
Det store eksperiment
Danmark er i disse årtier i gang med et stort familieeksperiment, som både er imponerende og udfordrende. Det handler om forældres erhvervsarbejde – og deres overbelastning og oplevede stress og jag i dagligdagen. Og om børn, der fra de tidlige år er i daginstitutioner, mange af dem i mange timer dagligt – ikke mindst børn, hvor forældrene selv savner ressourcer.
Men det – vil liberale Tina Nedergaard sige – må de selv klare, de kan stå af presset, tjekke ind som hjemmegående (mor) i en periode og så på et tidspunkt vende tilbage til arbejdsmarkedet. Det er selvfølgelig en mulighed, men vi har som samfund en klar interesse i gode løsninger. Og lytter vi til småbørnsforældrene, så er deres tilværelse hektisk, de er i en tidsklemme, og der stilles stadig større krav om fleksibilitet og tilstedeværelse både i familien, fritidslivet og på arbejdspladsen.
Om den danske familie har det godt, kan man få et indtryk af ved at se på fødslerne i Danmark. Altså fertiliteten. Vi ligger lavt og halter med omkring 1,7 barn pr. familie langt efter lande som Sverige og Frankrig. Der skal som bekendt mindst to børn til, for at vi opretholder vores befolkning. Fertiliteten er altid et signal om tiltro og sikkerhed – og den er altså ikke optimal i Danmark.
Et andet signal om familiens tilstand er børn og unges trivsel. Her ved vi, at andelen af børn med symptomer på dårlig trivsel ligger på 10-15 procent. Det har ikke alt sammen baggrund i en presset familie, men her ligger i hvert fald en del af problemet. Familien skal have det godt, for at et barn kan trives, og omvendt skal et barn have det godt, for at familien kan trives.
Minimumsnormeringer
Det er her familiepolitikken kommer ind i billedet. Uanset at enhver forældre har et personligt ansvar for at tilrettelægge deres liv så godt som muligt, er det samfundets opgave at skabe vilkårene for, at disse valg kan blive truffet så kvalificeret som muligt. Og det gælder jo i sagens natur især i et velfærdssamfund.
En familiepolitik, der også har børn med i sit fokus, skal i store træk gå på to ben. Det ene handler om daginstitutionen og dens kvalitet. Det andet om forældrenes muligheder for at kombinere et godt arbejdsliv med et lige så godt familieliv.
Vi har i høj grad løst det kvantitative problem, hvad angår antallet af daginstitutionspladser, nu handler det om det kvalitative: Indholdet i det liv, vi giver børn i daginstitutionen. Vi har også fået en udvidelse af barselsorloven. Men det store og afgørende spørgsmål er knyttet til opblødning af arbejdspresset på børneforældre. Det er tydeligt, at sammenhængen mellem arbejde og familieliv ikke er god nok. Derfor er en familiepolitik nødvendig.
Lad os begynde med daginstitutionen. Et af de mest effektive redskaber til at sikre kvinderne en stabil arbejdsmarkedstilknytning er vished for, at børnene ikke betaler prisen. Derfor er kvalitet i daginstitutionen en afgørende faktor i familiepolitikken. Hvad handler den om? Svaret er samspillet mellem barn og voksen. Det er her barnets tryghed opbygges, det er her, stimuleringen og udviklingen sættes i gode rammer – derfor handler kvalitet i første række om normering. Vi bliver nødt til at have minimumsnormeringer. Det stod faktisk også i regeringsgrundlaget fra 2011.
En god normering giver mulighed for at have børn i små grupper og at yde en særlig støtte til børn med særlige behov. Men hvad skal så normeringen være? Et godt udgangspunkt for os er baseret på psykologiprofessor Dion Sommers bud, så der i vuggestuen er tre børn pr. voksen og i børnehaven 4-6 børn pr. voksen. Mange kommuner lever op til det i dag – problemet er de mange, der ikke gør. Derfor drejer det sig virkelig om børns trivsel og velfærd. Og 10 pct. af børnene i institution er der mere end otte timer daglig.
Visionær familiepolitik
Hvad så med den del af familiepolitikken, der handler om forældrene og arbejdslivet – kan den gøres op i enkle og letforståelige krav? Næppe, det er den nok for kompliceret til, men lad os skitsere nogle principper for en familiepolitik, der forsøger at komme ubalancerne til livs.
Første princip er ret til omsorgsdage for at kunne give en nødvendig omsorg til et barn eller en nær slægtning, når der er behov for det. Derfor en lovsikring af et vist antal omsorgsdage, som en børnefamilie kan have om året. Vi foreslår, at forældrene i en familie med børn kan have op til 20 dage om året til at passe børn ved sygdom eller andre påtrængende børneproblemer. Sigtet er social tryghed for familier under kriser og en økonomisk kompensation, så forældre kan være fraværende fra jobbet – og smertefrit vende tilbage.
Andet princip er en omfordeling af betalt og ubetalt arbejde. Der skal skabes en større ligevægt i familien og en mere ligelig fordeling mellem forældrene. Her bør man reservere dele af orloven til fædrene, sådan som det er gjort i de andre nordiske lande. Det vil bidrage til en større ligevægt mellem mænd og kvinder, både i familien og på arbejdsmarkedet. Det vil også øge incitamenterne til at skabe mere familievenlige arbejdstider, alt sammen noget, der vil bidrage til at øge ligestillingen. Sidst, men ikke mindst, har det vist sig, at familier, hvor omsorgsopgaverne bliver ligeligt fordelt, også er mere tilbøjelig til at få andet og tredje barn.
Det sidste princip handler om en bedre tilpasning af arbejdstiden over et livsforløb. Personer i den arbejdsdygtige alder skal i højere grad kunne skifte mellem deltids- og fuldtidsarbejde – og i perioder med store omsorgsforpligtigelser gå ned i tid for så senere at sætte arbejdstiden op, når disse forpligtigelser er blevet mindre. Altså en arbejdstidsbank, hvor den enkelte i perioder kan spare tid op ved at arbejde meget, som vedkommende så kan trække på i andre perioder. Der er mennesker, der mener, en sådan model er for vanskelig at administrere. Til dem vil vi sige, at i sammenligning med alle de andre opgaver og udfordringer for en moderne højteknologisk baseret administration vil en sådan arbejdstidsbank selvfølgelig kunne finde en relevant konstruktion.
Et moderne velfærdssamfund som det danske har i den grad har brug for en progressiv familiepolitik. Den skal være normskabende for både et godt børneliv og et godt familieliv. Og give forældre lyst til at sætte børn i verden. Måske ikke særlig liberalt for Tina Nedergaard – men til gengæld fremadrettet og godt for Danmark.
Per Schultz Jørgensen er professor emeritus i socialpsykologi ved DPU
Thomas Boje er professor i sociologi, Institut for Samfund og Globalisering (ISG), Roskilde Universitet

