Syrisk jihad og al-Assads ydmygelse
LEDER


 
I onsdags stillede Informations faste mediekommentator Lasse Jensen, dette spørgsmål som ’sløjfe’ på sin ugentlige klumme, ’Obama og Assads mediekrig’: Hvad er værst; rædselsbillederne fra det kemiske angreb ved Damaskus eller rædselsvideoen, hvor en oprører skar hjertet ud på en Assad-soldat og spiste det?

	Tilfældet (og redaktionsbudgettet) ville, at Jensens pointe – at ’gamle og nye medier (...) misbruges massivt’, blev bekræftet i Tobias Havmands reportage fra Idlib-området i lørdags. Som den fik mæle med læge Haifaa Awads dagbøger i sommer fra et felthospital her i avisen.

	Den voldsomme eksponering af islamistiske jihadisters fremfærd i ’befriede områder’ med halshugning af regimesoldater og civilister, mistænkt for Assad-sympatier – der lægges på nettet af ekstremisterne selv – har skabt et indtryk af, at disse galninge står på tærsklen til et syrisk sharia-emirat efter Bashar al-Assad. Informations skildringer fra de oprørskontrollerede områder og indspark fra mellemøstlige analytikere viser et mere nuanceret billede.

	Vel er jihadisterne en militær faktor i borgerkrigen, ofte afgørende ved erobring af baser og regimestillinger, men de færreste i Syrien (og opmærksomme iagttagere udenfor) tror på, at de vil få nogen politisk rolle i den stat, der kommer efter Bashar al-Assad. En stat, der før marts 2011 var kendt som den muslimske verdens mest sekulære og afslappede med en tredjedel af befolkningen fordelt i sekter udenfor sunni-islam. I Raqqa i det nordlige Syrien demonstrerer de lokale mod det ’emirat’, jihadisterne har oprettet. En taleban-stat vil ikke have gang på syrisk jord.

	Det betyder ikke, at Syrien efter al-Assad bliver et demokrati efter dansk kolonihave-model. Arabiske analytikere peger på den ’tyrkiske model’, altså et ’sunni-moderat’ styre med Det Muslimske Broderskab som bedst organiserede politiske enhed. Men igen: Et sunni-moderat styre efter tyrkisk model er ikke specielt moderat i vores kolonihaveoptik. Således har Tayyip Erdogan i Ankara verdensrekord i fængsling af journalister og kritiske intellektuelle.

	Faktisk ved ingen, hvilket Syrien der fødes af borgerkrigens aske. Og om der vil være et Syrien eller et land opdelt i sekteriske kantoner. Så sent som i juli sagde James Carney, talsmand i Det Hvide Hus, at »Assad vil aldrig regere hele Syrien igen«. Hele Syrien? Det halve Syrien? USA’s ulyst til indblanding er grunden til, at Bashar al-Assad stadig kan kalde sig præsident. Og årsag til, at eksiloppositionen raser mod den russisk-amerikanske aftale lørdag om at tvinge al-Assad til at aflevere og destruere sine kemiske våben.

	I oppositionens øjne legitimerer aftalen Bashar al-Assad som statsoverhoved – altså de facto forhandlingsmodpart i den politiske proces, USA og Rusland arbejder på at genetablere i forlængelse af enigheden om de kemiske våben. Det skrækscenarie, eksilpolitikerne har afsværget, tårner sig op for øjnene af endnu en nyvalgt (og ukendt) koalitionsleder, den ’moderate muslim’ Ahmed Toumeh.

	Men USA har erkendt, at al-Assad-regimets støtte i Rusland og Iran (med Hizbollah) udelukker det regimeskifte, Barack Obama kundgjorde som sit mål for over et år siden. Nu satser han på status quo uden vinder og med sagesløse civile som de mest tragiske tabere.

	Det er i den kontekst, den nye enighed mellem Putin og Obama kan læses: Aftalen om de kemiske våben – reelt en militær biting, men propagandamæssigt effektfuld – er en vindersag for begge. Obama befries for sin ulyst til at sende et antal missiler, der kun vil slå flere børn ihjel, samtidig med at Israel befries for nabolandets eneste reelle militære trussel. Putin kan pudse en politisk pokal og befries for sin nervøsitet ved de kemiske våben, da de i ’forkerte hænder’ (som allerede synes at have dem) kan ende i Kaukasus, hvor Ruslands egne jihadister huserer.

	Men det gode spørgsmål er: Hvorfor afleverer Bashar al-Assad uden modstand sit eneste strategiske kort overfor Israel?

	Måske fordi han ved, at selv et amerikansk ’tidsbegrænset nålestik’ vil vælte hans eget korthus og udløse massedesertering. Så han fulgte ’et råd fra Rusland’.

	Det var nok klogt.

