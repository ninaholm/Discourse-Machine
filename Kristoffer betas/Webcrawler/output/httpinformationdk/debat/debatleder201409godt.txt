Godt forsøgt, men ikke godt nok
LEDER


 #TeamJunckerEU: Et stærkt og erfarent hold, der står for forandring.

Tweet fra EU-Kommissionen om de nye kommissærer
Med sin nye EU-Kommission vil formand Jean-Claude Juncker først og fremmest sende et signal til de europæiske befolkninger: ’Jeg ved, at I ønsker forandring’. Ved europaparlamentsvalget i maj sendte europæerne en utvetydig besked til de europæiske toppolitikere om, at de er utilfredse med status quo, ved at stemme på partier, der samlet blev stemplet som ’populister’. Dels yderligtgående højrefløjspartier såsom ungarske Jobbik, græske Gyldent Daggry, franske Front National og britiske UKIP og dels den yderste venstrefløj såsom græske Syriza.
I alt gik gruppen af »andre« – dvs. dem, der ikke tilhørte de etablerede grupper – frem med 80 mandater, mens den yderste venstrefløj vandt 12 mandater. De store tabere var centrum-højre-grupperingen European People’s Party (EPP), der gik 49 mandater tilbage, og de liberale, der gik 30 mandater tilbage; arkitekterne bag den europæiske sparepolitik under finanskrisen blev altså straffet af vælgerne. Imidlertid var EPP stadig det største parti efter valget og dets medlemmer har derfor fået tildelt både jobbet som Kommissionsformand og EU-præsident. For Europas utilfredse kan det derfor umiddelbart se ud, som om politikerne blot har tænkt sig at vende tilbage til den vante Bruxelles-rutine uden at tage bestik af, hvad almindelige europæere mener.
Jean-Claude Juncker forsøger med sin nye Kommission at overbevise dem om, at det ikke er tilfældet.
Som modsvar til dem, der mener, at EU har fået for megen magt i forhold til nationalstaterne, har han skabt en ny kommissær for bedre regulering. Posten går til hollandske Frans Timmermans, der er fortaler for EU-reform efter devisen »nationalt hvor det er muligt, Europa hvor det er nødvendigt«.
EP-valget afslørede desuden stor utilfredshed med migration; både internt i EU og over EU’s grænser. Juncker har – måske som et modsvar – valgt at skabe en kommissær for migration, der får til opgave at skabe en ny politik på området, som »håndfast skal tackle irregulær migration«.
Den økonomiske politik var imidlertid det område, hvor utilfredsheden var størst. Juncker har allerede lovet at »mobilisere 300 mia. euro i ekstra offentlige og private investeringer i realøkonomien over de næste tre år«; tilsyneladende en godbid til dem, der ønsker at stimulere økonomien.
I går fik de tilmed den forhenværende franske finansminister Pierre Moscovici i den tunge rolle som kommissær for økonomiske og finansielle anliggender. Den franske regering har åbent modsat sig den stramme økonomiske politik, så udnævnelsen kan opfattes som et svar på Sydeuropas utilfredshed. Men vil det også betyde et skifte i unionens krisestyringspolitik? Næppe.
Juncker har nemlig omringet Moscovici med konservative allierede. Kommissær for euroen og social dialog bliver forhenværende premierminister Valdis Dombrovskis, som gennemførte et benhårdt nedskæringsprogram i Letland. Og Finlands forhenværende premierminister Jyrki Katainen bliver vicepræsident for området job, vækst, investeringer og konkurrenceevne og skal koordinere Moscovicis og de øvrige økonomiske kommissærers områder. Som tænketanken Open Europe skriver i en analyse, så vil »Moscovicis manøvrerum sandsynligvis være begrænset«, hvilket betyder, at det er »usandsynligt, at meget vil ændre sig i eurozonen«.
Det er en skam. Dels fordi EP-valget var et signal til politikerne om, at borgerne ikke er tilfredse med den økonomiske politik, de har ført. Og dels fordi den økonomiske politik så tydeligvist ikke har leveret de ønskede resultater. Den spinkle genrejsning er stagneret, og alligevel synes politikernes svar at være mere af det samme.
Team Juncker ser på en række områder ud til at tage bestik af vælgernes bekymringer, men uden ændringer i unionens krisestyringspolitik vil det næppe være nok til at tilfredsstille kritikerne.

