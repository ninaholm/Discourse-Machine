Radikalt deja-vu
Fra Det Radikale Venstre tilbage til økonomisk vækst frem for alt? Ja, rigtigt gættet: Bjørn Lomborgs og Anders Fogh Rasmussens argumenter er tilbage


Af gårsdagens sprøjte (Information, hvad-for-en ellers?) med artiklen: »Det grønne skattetryk falder«, rammes man af et voldsomt deja-vu.Kenneth Praefke interviewer Det Radikale Venstres skatteordfører på Tinge, Nadeem Farooq, der forklarer, at regeringen har lagt kursen om i forhold til regeringsgrundlaget, fordi det har vist sig vigtigere at prioritere jobskabelse højere end den grønne omstilling.»Det, vi har kunnet se, er, at der er dukket en anden problemstilling op, som har fået højere prioritet, og det er bestræbelsen på at stoppe styrtblødningen af danske arbejdspladser. Vi er ude i den balancegang, som hedder, at vi både skal sætte skub i den grønne omstilling, men også tage skyldig hensyn til danske arbejdspladser,« siger ordføreren.Interviewet kan læses i forlængelse af tidligere Informations-kollega Nils Enrums kronik her i bladet i torsdags: »Vejen til omstilling går via skatter og afgifter«. Med konstateringen, at skønt regeringsgrundlaget for SRSF udtrykkeligt lyder, at »vi skal bruge vores skattesystem effektivt til at fremme en grøn og sund udvikling«, gør regeringen »det modsatte og sænker skatten på det, vi ønsker mindre af. Bortset fra en afgiftsforhøjelse på dieselbiler har den på to år sænket eller helt droppet afgifter på fedt, sodavand, øl, energiforbrug, emballage, affald, spildevand, tung lastbiltrafik og almindelig bytrafik (opgivelsen af betalingsringen).«Ifølge en opgørelse fra Skatteministeriet udgjorde det grønne skattetryk 4,0 pct. af bruttonationalproduktet i 2011, da SRSF-regeringen trådte til, mens det næste år, 2014, forventes at være faldet til 3,7 pct., anfører Praefke. Han citerer en mail fra Skatteministeriet med et umisforståeligt budskab helt i overensstemmelse med den radikale ordfører: »Men afgifterne skal imidlertid heller ikke være så høje, at de hæmmer væksten. Regeringen har med Vækstplan DK lempet en række miljøafgifter med henblik på at reducere erhvervenes omkostninger.«»På nogle områder er vi så praktiske og lidt dogmatiske, at vi vælger at sige, at hvis vi vælger at sætte denne energiafgift ned, så betyder det ikke så meget for det grønne, men det gør en stor forskel for konkurrenceevnen,« siger Nadeem Farooq.»Jeg forstår godt, at der er utålmodighed, for i den bedste af alle verdener burde vi sætte endnu mere turbo på, men jeg mener ikke, at det er det værd, hvis vi samtidig mister en masse arbejdspladser. Det, vi skal huske på, er, at det som oftest er de lande, der ’performer ’mest i forhold til vækst, som også gør mest for den grønne omstilling.«Her er det, at deja-vu’et slog til.Væksten frem for alt»Deja-vu ’Af fransk: déjà vu: ’allerede set’, udtales [desja’vy] er betegnelse for det fænomen, at man mener at have oplevet den nuværende situation engang før,« docerer Wikipedia, nettets frie encyklopædi.»Mange læger og psykologer mener, at dette fænomen ikke er andet end en drømmeopfyldelse eller fantasi, imens andre mener, at det er en fejl i hjernen, der gør, at man forveksler fortid og nutid. I den parapsykiske verden menes dette at være en ting, der er sket i ens tidligere liv. En teori siger, at deja-vu opleves, når øjnene ikke er lige hurtige. På den måde ser det første øje et billede, som så lagres i korttidshukommelsen. Dernæst ser det andet øje det samme billede igen, og man får derfor en fornemmelse af at have oplevet øjeblikket før, da det allerede ligger gemt i hukommelsen. Jamais-vu (fr. ’aldrig set’) er betegnelse for et ’modsat’ fænomen, hvor noget allerede velkendt opleves som ukendt.«Og så var den der: Hverken drømmeopfyldelse eller hjernefejl, hverken et parapsykisk gespenst fra ens tidligere liv eller øjne, der slår klik, men – Bjørn Lomborg! Og Anders Fogh Rasmussen!I skøn forening genopstået som skatteordfører for klimaminister Martin Lidegaards radikale parti. Kald det så deja-vu eller jamais-vu. Her i en artikel fra 2002 i Berlingske med titlen »Lomborg bakkes op af statsministeren«:»Lomborg har blandt andet argumenteret for, at verdens lande bør skrotte Kyoto-aftalen og hellere skulle bruge pengene på at skaffe rent vand end at forhindre udslip af drivhusgasser. Samtidig har Lomborg gentagne gange peget på, at økonomisk vækst er den afgørende brik, som skal bringe udviklingslandene ud af dødvandet og sætte dem i stand til at gøre noget ved bæredygtighed og miljø. ’Jeg synes, at det er helt relevant af Lomborg at pege på, at netop ulandenes friere adgang til verdensmarkedet er det, der skal til, men hermed har jeg ikke sagt, at miljø ikke spiller en rolle, for det gør det naturligvis. Miljøet må bare ikke drukne den anden side, nemlig at forudsætningen for at gøre noget ved miljøet er, at der er penge til det,’ siger Anders Fogh Rasmussen.«Eller sagt på en anden måde: Nu mener også den grønne SRSF-regering 11 år efter verdenskonferencen i Johannesburg om naturødelæggelserne, at det skal betale sig at redde Jorden. Kan det ikke det, må Jorden gå under. Væksten, den økonomiske vækst, går forud for alt.
