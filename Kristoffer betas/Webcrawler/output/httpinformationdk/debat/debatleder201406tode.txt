To demokrativisioner
LEDER


 David Camerons forsøg på at nedlægge veto imod Jean-Claude Juncker er en demokratisk skandale.
– John Palmer, fhv. Europa-redaktør for The Guardian
Blokér Juncker for at redde reelt demokrati i EU.
– Gideon Rachman, Financial Times-kommentator
Den bitre debat om, hvorvidt Europa-Parlamentets kandidat, Jean-Claude Juncker, bør udpeges til EU’s næste kommissionsformand, er udtryk for to forskellige visioner for det europæiske demokrati.
Imod Juncker – eller rettere imod spidskandidatprocessen – er især Storbritannien. Tilhængere af denne proces – mere end af manden Juncker – er især Tyskland, der mener, at det vil styrke det europæiske demokrati, hvis vælgerne får direkte indflydelse på, hvem der bliver EU-kommissionsformand.
Den britiske premierminister, David Cameron, mener omvendt, at de nationalt valgte stats- og regeringschefer har et klart politisk mandat, hvorimod »de fleste europæere ikke stemte ved europaparlamentsvalget«, og »Juncker stod ikke opført på stemmesedlen«.
Tilhængerne af spidskandidatprocessen – såsom John Palmer ovenfor – påpeger, at alternativet er bevarelsen af et »hemmelighedsfuldt system, hvor EU-lederne pranger om kommissionformandssposten bag lukkede døre«.
Forskellen på de to skoler er kort sagt for og imod det direkte demokrati i EU. Modstanderne har en pointe, når de siger, at europæerne langt hen ad vejen ikke føler sig repræsenteret af MEP’erne. Det er også en vigtig pointe, at spidskandidatprocessen vil politisere EU-Kommissionen. Omvendt har eurokrisen, hvor parlamentet blev kørt ud på sidelinjen og krisestyringspolitikken reelt dikteret fra de stærkeste og rigeste hovedstæder, skabt dyb utilfredshed og splittelse i EU.
Spidskandidatprocessen er ikke perfekt. Men en over årene modificeret model med et bedre udvalg af kandidater og bredere deltagelse i valget af dem kan blive et vigtigt bidrag til at mindske det demokratiske underskud i EU.

