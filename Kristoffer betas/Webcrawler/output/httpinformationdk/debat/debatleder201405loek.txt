Løkke løber fra ansvar – og bagland
LEDER


 
	Badet i sved og projektørlys stod Venstres formand angergivent på Europa-Parlamentets valgnat og erkendte:

	»Venstre har slet, slet ikke fået det valg i aften, som vi skulle have, og det er mit ansvar ... Venstre er i krise. Vi har fået en begmand af vælgerne. Det er vi nødt til at tage alvorligt. Det er jeg i særlig grad nødt til at tage alvorligt.«

	Formand Lars Løkke Rasmussen erklærer sit parti »i krise«, og han fastslår: »Det er mit ansvar.« Nu er det alvor – skulle man tro.

	Ordvalget og formandens fremtoning vakte en forventning om, at hans næste sætning ville være: »Derfor har jeg af hensyn til mit parti fundet det rigtigst, at jeg går af og derved baner vejen for, at andre kan lede partiet ud af krisen.«

	Men nej, ingenlunde. Lars Løkke siger, at han tager ansvaret. Det gør han ikke. Han smyger det af sig.

	Uanset sit ordvalg vil Løkke blive hængende. Hans formål med at hastefremskynde Venstres hovedbestyrelsesmøde til den 3. juni er det samme som formålet med at hastefremskynde Venstres forretningsudvalgsmøde i sidste uge. Løkke og hans håndgangne skare vil have baglandet banket på plads – så det pligtskyldigst hylder sin leder og erklærer ham ubegrænset tillid – uanset de tillidsbrud, han hidtil har gjort sig skyldig i, og de, der kan forventes/frygtes i fremtiden.

	Dermed sætter Løkke sig ud over, hvad de frivilligt arbejdende i Venstres bagland betragter som ret og rimeligt. Selvfølgelig synes de da, at formanden skal være pænt klædt på, når han er på arbejde. Sådan som de selv er det. De begriber bare ikke, hvorfor han ikke selv kan betale for sit tøj og sine familierejser – sådan som de gør det. Og stort set alle andre danskere gør det.

	Nok har Løkke været statsminister og vil gerne være det igen. Men gør det ham til den enestående undtagelse for, hvad der gælder for andre? Det synes han og hans rygklappere at mene.

	Venstre fører an i den spurt, som partierne foretager i disse år: De giver baglandet baghjul. Som professor i statskundskab ved Syddansk Universitet Michael Baggesen Klitgaard forklarede i weekendens Information: »I de gode gamle dage var der en lige linje fra baglandet til partiledelsen. Mange beslutninger kom nedefra. I dag eksisterer den beslutningskæde ikke i samme grad i mange partier, og Venstre er et af de partier, hvor den er cuttet mest over.«

LÆS: Krigen fra bagsmækken

	Ny er denne frigørelse fra medlemmerne ikke. Allerede i 1998 konstaterede journalisten Torben Krogh sørgmodigt i sin bog Farvel til partierne: »De offentlige tilskud er i dag for alle partier den vigtigste indtægtskilde, og flere af dem er blevet totalt afhængige af dette tilskud. Sideløbende er partiernes stabe af professionelle medarbejdere vokset markant. Udformningen af politiske positioner er i stadig højere grad rykket over i sekretariater på bekostning af de almindelige partimedlemmers indflydelse.«

	Det stemningspåvirkende og vanedannende rusmiddel – statspenge – stammer fra et 1996-finanslovforlig mellem SR og K: en drastisk forøgelse af den statslige partistøtte. I 2013 var den samlet: 105.746.851 kr.

	I 1996 rasede Venstre over, at den nye statsstøtte afskar partierne fra folket. Det har ikke holdt Venstre tilbage fra at mæske sig. I 2013 fik Venstre 27.957.889 kr. Som partiet bl.a. har brugt på at bringe sig i misforhold til folket. Og til sit eget bagland.

	Den erkendelse, som Løkke og hans inderkreds tøver med at nå, er, at hans statsministerudsigter næppe længere er til stede. At han – hvis Venstres hovedbestyrelse lader fem være lige – vil rutsje gennem en agurketidsnedtur med stadigt flere af hans egne, der tager afstand – i eget navn eller under anonymitets dække.

	Derfor Lars Løkke: Forklar dit bagland, præcist hvorfor du fortsat fortjener deres tillid. Uanset hvad.

