Hykleriets frihjul
Jesper Langballes omgang med § 266 b er en opvisning i hans og højresegmentets betændte debatform
Dansk Folkepartis Jesper Langballe ved udmærket, at kritik af islam ikke medfører tiltale. Hvis man derimod siger, at muslimske fædre myrder deres døtre, og deres onkler voldtager dem, gør det en forskel, mener Georg Metz.


 I april 2006 blev Dansk Folkepartis Jesper Langballe vred på daværende kirke- og integrationsminister Birthe Rønn Hornbech (V). Ministeren havde i sin bog, Tale er guld, refererende til den solipsistiske venstrepolitikers egne udsagn, ifølge Langballe bevidst fejlciteret ham. Den guldmundede Hornbech skrev, at Langballe betegnede muslimerne som en pest over Europa. Langballe havde ifølge Langballe med hjørnespark til Hartvig Frischs berømte bog, Pest over Europa, fra 1933 om nazismen og kommunismen blot kaldt islam en pest over Europa.
Langballe skelnede altså mellem islam og muslimer og ville ikke finde sig i ministerens sådan set naturlige slutning fra det generaliserende udtryk om islam som en pest til opfattelsen af muslimer som generaliserende set det samme. En religion, en bevægelse eller en autoritær politisk ideologi, det sidste mener Langballe og hans parti er islams sande væsen, har imidlertid næppe nogen betydning endsige effekt af pest eller noget lignende uden menneskelig medvirken, altså i dette tilfælde uden muslimer. Nazismen og kommunismen ville tilsvarende, såfremt man fortsat anvender den affekterede sammenligning, næppe have fået udbrud som af pest i en stor del af verden uden nazister og kommunister.
Langballe var altså vred, stævning blev udtaget. Ganske vist erkendte Rønn Hornbech nuanceforskellen pedantisk betragtet fra Langballes oprindelige formulering og rettede ordlyden i næste oplag. Langballe tabte sagen med et brag, kaldte herefter dommen et forræderi mod ytringsfriheden og fandt det meget betænkeligt, at retsvæsenet relativerede, som han sagde, spørgsmålet om sandt eller løgn.
På sin vis var det ærgerligt, at Hornbech var imødekommende. Tro mod sit sande jeg udviste hun ikke den store civilcourage, ikke da det kom til stykket; som gammel politiembedsmand var hun utryg ved at komme i retten på den forkerte side af skranken. Det havde ellers været nyttigt at høre rettens mere uddybende ord for Jesper Langballes fornemmelser for pest.
Forleden var Langballe endnu engang hovedperson i en retssal, nu som anklaget efter straffelovens § 266 b, den såkaldte racismeparagraf. Langballe blev kendt skyldig og dømt. Pudsigt nok - skønt ikke så besynderligt, når det er Langballe - handlede hans famøse udtalelse stort set om det samme som den tidligere sag, nemlig grov generalisering vedrørende muslimer.
Skingerhedens udløser
Det var denne gang Langballes udtalte opfattelse, at muslimske fædre myrder deres døtre, mens deres onkler voldtager dem. En led bemærkning, men på linje med Langballe og venners øvrige ytringer af den art, Langballe selv betegner som saglig religionskritik. Man skal lægge mærke til, at mens Langballe i sagen mod Rønn forlangte sig forstået som kritiker af islam og ikke generaliserende over for muslimer, er adfærdsbeskrivelsen af muslimske fædre og onkler fire år efter blevet til en generaliserende beskrivelse af mennesker af den islamiske tro: De myrder og voldtager unge piger i deres varetægt. At Langballe kan have næret denne mening i god tro er vanskeligt at forestille sig. Folketingsmedlemmer har i overflod adgang til oplysninger. Det vil ikke koste en person med behov for indsigt mange minutter under kyndig vejledning i Folketingets bibliotek at skaffe sig statistiske oplysninger om muslimske fædre og onkler.
Heraf fremgår, at det naturligvis og heldigvis er  sjældent forekommende, at disse myrder og voldtager deres døtre og niecer. Langballe vil tillige indse, at mord og incestuøs voldtægt  desværre også forekommer i etnisk danske, kristne familier. Man har lov til at antage, at Langballe har været i ond tro, hvilket han næppe vil benægte, da han og hans parti som anført utvetydigt betegner sig som et islamfjendtligt parti, slå bare op på nettet og se selv. Inspireret af Victor Klemperers mesterlige kritik af magtens sprog i det netop dansk-udkomne hovedværk LTI, bør man fremover sætte fuldt blus på tidens manipulerende udsagn og ikke kun håbe, at uhyrlighederne går over af sig selv.
Hvor sagen således bliver en anelse mere interessant end alle disse nedgroede fordomme, er studiet af Langballes argumentation i en selvretfærdiggørende klagende kronik, som han efter dommen sidste lørdag lukkede ud i Berlingeren.
Paragraf 266 b er som en torn kødet på det danske neonationale højre, der har taget ytringsfriheden som gidsel. I Langballes optik er paragraffen ensbetydende med ytringsfrihedens afskaffelse. Fra lovgivers side er den efter ordlyd rettet mod forhånende, truende eller nedværdigende udsagn om hudfarve, religion, seksualitet og race. Det er ordet race, der udløser skingerheden i Langballe. Vi definerer os i Grundtvigs fædreland ikke efter det biologiske, men efter historien, klager han. Og det er jo rigtigt >- måske lige bortset fra, at Grundtvig, den ølnordiske slagsbror, som Kierkegaard kaldte ham, i en snæver vending påkaldte sig både biologi og blod, når han overfaldt jøden Goldschmidt. Men ellers er det korrekt: Begrebet race hører nøgternt set ingen steder hjemme i Danmark. Det er her den Langballe'ske argumentationsforvridning, tautologisk typisk, folder sig ud i al sin pragt.
Lidt af en tilsnigelse
Love beskriver jo gerne forbrydelsen, i mindre grad dyden. Når straffeloven beskæftiger sig med røverisk overfald, er dette ikke udtryk for accept af handlingen. Når § 266 b nævner ordet race, er dette ikke udtryk for, at straffeloven billiger racebegrebet, den konstaterer blot at race i graverende fald benyttes. Skærpende omstændigheder såfremt truende, forhånende eller nedværdigende generaliserende bemærkninger om religion, seksualitet, nationalitet og race fremsættes i propagandistisk hensigt. Man kan diskutere paragraffen, dét kan man, men man kan ikke hævde, at den er biologisk bestemt. Loven er udsprunget af en historisk konkret erfaring. Hvad ellers? Det er alle love og henstillinger - også danske, også FN's erklæringer, også den om menneskerettighederne, som får Langballe til at reagere pavlovsk. Langballe påberåber sig i den pågældende artikel sin ordentlighed som teolog, vist lidt af en tilsnigelse, og gør det til en forudsætning for religionskritik, at man kan forhåne, nedværdige og true. Men paragraffen siger ikke noget om, at man ikke må kritisere, heller ikke religioner.
Langballe ved udmærket, at kritik af islam ikke medfører tiltale. Hvis man derimod siger, at muslimske fædre myrder deres døtre, og deres onkler voldtager dem, gør det en forskel. Den seismografisk nærtagende Langballe, såfremt han selv blev udsat for en lignende generaliserende og urimelig karakteristik, ville reagere som et søm: Kendt tidehvervspræst går ind for revselsesretten, tidehvervspræster mishandler deres børn ...
At § 266 b er en begrænsning af ytringsfriheden kan man ikke nægte. Som flere andre bestemmelser i straffeloven. Opfatter man ytringsfriheden som absolut og i enhver henseende bøjet i beton, er 266 b selvfølgelig et korstog værd. Vel at mærke på et forvrøvlet grundlag. Ytringsfriheden er, hvor mange gange man så skal sige det, ikke i forvejen ubegrænset. I Langballes sag mod Rønn Hornbech var det da også så som så med ytringsfrihedens ideale fordring.
Langballe ønskede så vist at begrænse ministerens ytringsfrihed, oven i købet i en religionskritisk sammenhæng. Langballe tabte selvfølgelig. Uden at spænde ytringsfriheden urimeligt er Langballes adfærd hykleri på frihjul.


