Jeg står ikke i vejen for en københavnsk filmfond
Gad vide om Informations kulturredaktør tror, at der vokser et gyldent pengetræ i Kulturministeriets baggård, når han kritiserer mig for ikke at ville bruge fem millioner kroner på en københavnsk filmfond. Skal fonden tilgodeses, skal der skæres ned andre steder


 Informations kulturredaktør, Peter Nielsen, kalder det »småligt«, at Kulturministeriet ikke vil støtte planerne om en københavnsk filmfond med fem millioner kroner fordelt over tre år. Faktisk er der flere gode grunde til, at jeg som kulturminister ikke vil skyde penge i fonden – selv om jeg i øvrigt ønsker den held og lykke.
For det første må jeg sige, at det er trættende at høre, at det jo kun drejer sig om »småpenge«, når det ene eller det andet yndlingsprojekt skal støttes. »De sølle fem millioner kroner over tre år kan man end ikke være bekendt at holde tilbage,« skriver Peter Nielsen og fortsætter: »Der er rigeligt midler til luftige kulturelle projekter«.
Man forestiller sig åbenbart et gyldent pengetræ i gården i Nybrogade, hvor man bare kan plukke midlerne til de mange (i øvrigt glimrende) projekter.
Sagen er den, at der ikke er nye penge på kulturområdet i en overskuelig fremtid. Hvis man synes, at den københavnske filmfond skal prioriteres, så skylder man at fortælle, hvad det er inden for kulturen vi skal nedprioritere?
Hvis pengene skal findes på filmbudgettet, er det så konsulenterne, der skal havefem millioner kroner mindre til danske film i løbet af de næste tre år? Er det den regionale filmpulje, der skal sørge for, at film også bliver optaget uden for København, der skal beskæres?
Hvor er det, at den københavnske kulturborgmester Pia Allerslev (V) mener, at pengene skal findes? Og hvor er det, at Peter Nielsen forestiller sig, at de »sølle« midler skal komme fra?
Ingen forskelsbehandling
Pia Allerslev forsøger at styrke sin sag ved at inddrage FilmFyn som et eksempel på en regional filmfond, der bliver støttet af staten, og som derfor er udtryk for diskrimination af København.
Hvis vi lige ser bort fra det faktum, at København allerede modtager langt broderparten af de statslige støttekroner, både på filmområdet og alle mulige andre kulturelle områder, så er historikken bag FilmFyn helt anderledes end Pia Allerslev fremstiller den.
Den fynske filmfond modtager ganske vist 4,6 millioner kroner årligt fra Kulturministeriet, men de penge er bestemt ikke udtryk for, at jeg som minister forskelsbehandler København og Fyn. Tværtimod kommer pengene til FilmFyn fra det gamle Fyns Amt. Der er således tale om lokale penge, som staten overtog den praktiske uddeling af, da amterne blev nedlagt, via en aftale mellem regeringen og KL i 2010. Midlerne er helt igennem lokale, og Kulturministeriet er kun en kassemester uden indflydelse på, hvordan og hvor pengene skal bruges – for pengene er nemlig tilknyttet kulturprojekterne i de gamle amter. Via de amtslige midler giver vi i øvrigt også tilskud til filmfonden i Aarhus, Oresund Film Commission i København og Copenhagen International Film Festival.
Så det forholder sig lige omvendt: Den statslige støtte til FilmFyn er ikke udtryk for forskelsbehandling af København. Pengene er derimod udtryk for, at man på Fyn – i modsætning til i København – godt kunne finde ud af at stable en regional filmfond på benene uden at kræve yderligere hjælp fra staten. Også i den henseende kunne FilmFyn være et forbillede for den københavnske filmfond.
Jeg synes, det er ærgerligt, hvis den københavnske filmfond skal strande her. Københavns Kommune har allerede 35 millioner – hvorfor så ikke bare begynde med dem og se, hvordan det går?
Der er ingen ydre logik i, at man skal have 40 millioner kroner til rådighed, før man kan komme i gang. Jeg har kun ros tilovers for, at kommunen vil opprioritere filmområdet, men jeg har ingen interesse i at blive gjort til deres prügelknabe.

