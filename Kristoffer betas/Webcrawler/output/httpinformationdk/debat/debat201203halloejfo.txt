Halløj i folkekirken
På længere sigt må Folkekirkens særlige tilknytning til staten fjernes helt, så der i lighed med alle andre civiliserede lande også er lighed for loven, hvad angår livsanskuelse


 Jeg er statsansat på en teknisk skole. Hvis jeg skulle mene, at det stred mod min samvittighed at undervise fraskilte eller homoseksuelle, ville jeg efter alt at dømme blive fyret på stedet. Men en statsansat præst i Folkekirken kan, også efter kirkeministerens mening, påkalde sig sin ret til samvittighed og nægte at passe sit arbejde.
Derfor er det forslag, som tre biskopper er fremkommet med, om at overdrage ægteskabsmyndigheden til myndigheder, der ikke selv definerer deres arbejdsopgaver, helt logisk.
For fødselsregistreringens vedkommende kunne man passende indføre sønderjyske forhold for alle og ophæve Folkekirkens og andre anerkendte trossamfund særlige ejerskab til kirkebøgerne. Det ville forhindre, at nogle præster, som det allerede er sket i Norge, finder på at nægte at føre kirkebog i protest mod abortlovgivningen.
Ved anmeldelse af dødsfald slipper ingen danskere for at henvende sig til det lokale sogn, og Folkekirkens ejerskab til de fleste begravelsespladser her i landet foranlediger nogle sogne til at genere ugudelige afdøde med at opkræve højere afgifter for gravsteder end for medlemmerne.
Absurde problemer
Derfor er det naturligvis helt påkrævet at overdrage de civilretslige myndighedsopgaver omkring fødsel, navngivning, ægteskab og dødsfald til kommunerne. Så slipper vi, der ikke er medlemmer af Folkekirken for at skulle underlægge os en institution, vi ikke har noget forhold til.
Og staten slipper ud af nogle absurde problemstillinger, som når f.eks. Kirkeministeriets udvalg vedrørende trossamfund skal tage stilling til, om en ansøger er en sammenslutning eller et religionssamfund, hvis primære formål er gudsdyrkelse efter en nærmere udformet lære og ritus. Sidstnævnte kan blive godkendt til ægteskabsmyndighed.
Alt dette vil jo ikke på nogen måde fratage Folkekirken og andre religiøse sammenslutninger muligheden for ved siden af at markere begivenheden efter deres smag og tradition. På længere sigt må Folkekirkens særlige tilknytning til staten fjernes helt, så der i lighed med alle andre civiliserede lande også er lighed for loven, hvad angår livsanskuelse.

