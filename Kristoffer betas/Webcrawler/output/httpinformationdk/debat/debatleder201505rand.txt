Randkaos
LEDER


To landmænd, far og søn, er ved Byretten i Holstebro frifundet for at have overtrådt loven om dyrkningsfri randzoner omkring vandløb. Dommen er et gok i nødden til de ansvarlige myndigheder. Med rettens ord: &raquo;På gerningstidspunktet &ndash; i efteråret 2012 og foråret 2013 &ndash; herskede der stor usikkerhed om den nærmere forståelse af randzoneloven.&laquo; Videre opregner dommen, at myndighedernes kort over randzonen på de tiltaltes jord &raquo;i alvorlig grad var behæftet med fejl&laquo;. Til forvirringen hører også, at loven i 2014 blev ændret, så 2012-lovens konkrete skøn i hvert enkelt tilfælde &ndash; randzone eller ej? &ndash; nu er afløst af nogle mere objektive kriterier, og at en erstatningsordning er bortfaldet undervejs.Sjusk, sjusk. Randzoneloven blev indført i 2011 under VK-regeringen. Meningen med randzonerne er, at de skal virke som filtre for den forurening, der fra landbruget flyder ud i vandløb og søer. Uden loven ville det være helt håbløst for Danmark at prøve at overbevise EU om, at vi lever op til de europæiske vandmiljøkrav. Derfor var det frygteligt pinligt, at SR-regeringen i april 2014 indgik forlig med de borgerlige om at halvere de udlagte randzoner fra VK&rsquo;s oprindelige 50.000 hektar til kun 25.000 hektar. Herefter vil EU-målene være praktisk talt være umulige at nå.Oveni kommer altså dommen, der frifinder på grund af det politiske og administrative kaos. Tragikomisk er det, at de VK-partier, der i 2011 udlagde det dobbelte af det nugældende randzoneområder, nu slår sig selv til riddere på løfter om helt at ophæve loven. Altså den lov, de selv indførte.Hvordan i alverden skal vi så leve op til EU&rsquo;s krav til vandmiljøet? Jo, det har VKO-partierne anvist en rigtig fidusløsning på. I et fælles oplæg lover VKO &raquo;retningslinjer mod overimplementering af EU-regler og fokus på minimumsimplementering&laquo;. På godt dansk betyder det, at Danmark skal snyde, indtil vi bliver dømt ved EU-domstolen. Der er udsigt til, at VKO reelt vil trække Danmark ud af EU&rsquo;s miljø- og landbrugspolitik &ndash; dog næppe ud af støtteordningerne.Under landbrugets hærgen er miljøtilstanden grimt forringet. Man kan frygte, at værre er i vente.
