Perfekt dansk ellers intet dansk pas
Kravene til danskkunskaberne for at opnå statsborgerskab blev i 2005 så skrappe, at 40.000-50.000 indvandrere aldrig ville kunne bestå prøven. Trods denne advarsel skærpedes kravet yderligere. Et forsøg viste, at kun en tredjedel af de etnisk danske unge var i stand til overhovedet at bestå prøven. Sprogprøven er blevet akademiseret som et led i en politisk strategi, der skal reducere og udelukke antallet af fremmede fra fællesskabet
Udenlandske kvinder til danskundervisning på Østerbro.


 Institut for Menneskerettigheder holder i dag et heldagsseminar om de danske integrations- og naturalisationsprøver. Seminaret belyser, hvor svært det er med stadig flere stramninger og strengere krav til at mestre dansk at opnå statsborgerskab i Danmark.
Tilbage i december 2009 blev en gruppe unge danskere på 18-25 år på et grundforløb på en erhvervsskole i København som et forsøg udsat for den læseprøve, som udgør en del af sprogprøven Prøve i dansk 3, som indvandrere skal bestå med minimumkarakteren 4, hvis de vil søge om dansk statsborgerskab.
Forsøget viste, at kun en tredjedel af de etnisk danske elever var i stand til overhovedet at bestå.
En gymnasieklasse blev udsat for samme prøve, og her bestod alle. Der er således tale om en tendens til at akademisere sprogprøven, ligesom kravene til prøven er øget, således at end ikke almindelige danskere er i stand til at bestå prøven. Det er derfor også kun en eksklusiv gruppe indvandrere, som i dag er i stand til at opfylde det sprogkrav, som er en forudsætning for at søge om dansk statsborgerskab.
De involverede parter på landets sprogcentre, som varetager undervisningen i dansk som andetsprog for voksne indvandrere og flygtninge, har stor opmærksomhed på Prøve i dansk 3, eftersom de stadig øgede krav til sprogprøven dels stiller ændrede krav til organiseringen og tilrettelæggelsen af undervisningen, dels får fatale konsekvenser for kursisterne og deres fortsatte liv i Danmark.
Stadig øgede sprogkrav
Tilbage i 1980erne var det tilstrækkeligt, at ansøgere om statsborgerskab gennem en samtale med den lokale politimyndighed kunne demonstrere evnen til at kommunikere på dansk.
I 2002 stilledes på foranledning af Dansk Folkeparti krav om en bestået sprogprøve forud for ansøgning om statsborgerskab. Kravet var beståelse af den dengang eksisterende Almenprøve 1, som svarer til den nuværende Prøve i dansk 2, som igen skal svare til B1-niveauet i den Fælles Europæiske Referenceramme for sprog.
Denne prøve afslutter sprogskoleforløbet for kursister på danskuddannelse 2, der har en mellemlang skolebaggrund og sigter mod en kortere videregående uddannelse. Sprogkravet var således en formalisering og skærpelse af tidligere krav, og hensigten var at begrænse ansøgere til statsborgerskab.
I 2005 øgedes kravet til danskkundskaber yderligere, idet der nu stilledes krav om en bestået Prøve i dansk 3 som betingelse for at søge om dansk statsborgerskab. Prøve i dansk 3 svarer til B2-niveauet i den Fælles Europæiske Referenceramme for sprog og retter sig mod kursister med lang skole-/uddannelsesbaggrund og med en mellemlang eller lang videregående uddannelse i sigte.
Kravet om en bestået Prøve i dansk 3 ved ansøgning om dansk statsborgerskab var en klar skærpelse i forhold til kravet om Prøve i dansk 2.
50.000 kan ikke bestå
Forstanderne for de 60 sprogskoler i landet kritiserede også stramningen, idet de skønnede, at 40.000-50.000 indvandrere aldrig ville kunne bestå prøven. Trods denne advarsel skærpedes kravet yderligere, således at sprogprøven ikke bare skulle bestås  men bestås med karaktergennemsnittet 4.
Gennem de seneste år er kravet til Prøve i dansk 3 yderligere øget  nu primært via ministerielle krav til censorerne om strammere bedømmelser af prøvetagernes præstationer. De seneste statistikker viser da også et tydeligt fald i karakterer og beståelsesprocent ved prøven.
På en forespørgsel i Integrationsministeriet desangående var svaret, at B2-niveauet i den Fælles Europæiske Referenceramme for sprog skulle holdes. Problemet er imidlertid, at der kun foreligger beskrivelser af dette niveau, og da de øvrige EU-lande, efter ministeriets eget udsagn, opererer med prøver af forskellig konstruktion, kan der ikke laves egentlige sammenligninger. Niveauet kan således ikke dokumenteres, hvorfor der derfor ikke er hjemmel for at øge kravet til prøven gennem strammere censur.
Ekskluderende opfattelse
Prøve i dansk 3 fungerer i dag som et frasorteringsredskab ved ansøgning om statsborgerskab og styrker den ekskluderende nationsopfattelse, som har været dominerende i Danmark, siden den første lov om indfødsret blev gennemført i 1776.
Lov om indfødsret var en reaktion på den dominerende tyske indvandring af bl.a. statslige rådgivere til Danmark, og dens primære formål var at ekskludere den tyske indflydelse og sikre, at embeder i staten først og fremmest blev tildelt personer født i fædrelandet. Således blev indfødsretten, som navnet siger, forbeholdt de, der ved blodets bånd kunne legitimere sig som danskere.
Betegnelsen indfødsret er bevaret til vor tid  selv om termen statsborgerskab bruges synonymt i dag  og er udtryk for en opfattelse af nationen, som udsprunget af og forbeholdt et særligt nedarvet folk, dets kultur, historie, trosretning og ikke mindst sprog, alt sammen inden for et geografisk afgrænset område. En sådan opfattelse er i udgangspunktet ekskluderende og giver mindelser om det tyske begreb Blut und Boden, som i mellemkrigstidens Tyskland ledte til racistiske forfølgelser og sidenhen uhyrlige masseudryddelser.
Statsborgerskab udtrykker her over for Oplysningstidens politiske nationsbegreb, som er knyttet til lighedstanken. Valget af termer indikerer således to forskellige nationsopfattelser. Den amerikanske nationsopfattelse har for eksempel, i modsætning til den danske, karakter af at være inkluderende, idet den amerikanske lov bygger på et fælles idégrundlag som basis for det at være amerikansk. Statsborgerskabet er universelt, idet det er opnåeligt for alle og skaber lighed for alle, som bekender sig til bestemte ideer; der er således tale om en bevidsthedsform.
Lov om dansk indfødsret har, siden den blev indført, gennemgået mindre ændringer, men i fundamental betydning er den stadig knyttet til det ekskluderende folke-, kultur- og sprogbaserede begreb.
Da Grundloven blev vedtaget i 1848 kom paragraf 44 stk. 1 til at lyde: »Ingen udlænding kan få indfødsret uden ved lov«. Indvandreres mulighed for at opnå dansk indfødsret fremstod imidlertid ikke eksplicit. I dag er der fem måder, hvorpå man kan opnå dansk indfødsret:
1. ved fødslen
2. ved forældrenes ægteskab efter fødslen
3. ved adoption
4. ved erklæring (gælder nordiske og tidligere danske statsborgere)
5. ved naturalisation (statsborgerskab)
De første fire måder privilegerer dels det oprindelige indfødsretskrav til blodets bånd, dels familieinstitutionen, dels de nordiske folk som broderfolk. Endelig gælder statsborgerskab ved naturalisation af indvandrere. Naturalisation er imidlertid ikke en ret, ansøgere kan gøre krav på, idet ansøgningerne ifølge loven skal behandles individuelt, ligesom afgørelserne træffes en gang årligt af Folketinget på baggrund af en individuel bedømmelse.
Anakronisme skræmmer
Opnåelse af dansk statsborgerskab ved naturalisation er forbundet med bestemte betingelser, som angår:
 Afgivelse af tro og love-erklæring
 Afkald på tidligere statsborgerskab
 Ophold i Danmark
 Kriminalitet
 Gæld til det offentlige
Selvforsørgelse
Danskkundskaber
Indfødsretsprøve
De stadig øgede dansksprogskrav som betingelse for at kunne søge om dansk statsborgerskab er et klart tegn på, at den ekskluderende nationsopfattelse eskalerer i Danmark.
I forhold til andre lande, som Danmark plejer at sammenligne sig med, fremstår sprogkravene uhørt høje.
For eksempel er sprogkravet i Tyskland en prøve på B1- niveauet, i Holland kræver man kun en sprogprøve på A2-niveauet, og i Norge skal man blot udvise interesse for at tilegne sig norsk. I disse lande vil ansøgere om statsborgerskab derfor have en rimelig mulighed for at leve op til sprogkravene.
På baggrund af den stadig øgede globalisering og forskningens opgør med et statisk kulturbegreb virker de høje sprogkrav i Danmark absurde. På det samfundsmæssige plan er konsekvensen, at Danmark kommer til at fremstå som en anakronisme og selvforskyldt lader sig hægte af de udviklingsmuligheder, som et inkluderende lighedsbaseret samfund ville kunne bidrage til.
På det personlige plan er konsekvensen, at de mange indvandrere, som yder en uerstattelig indsats i det danske samfund, forhindres i at indgå i samfundet på lige fod med indfødte danskere og derfor ender med at takke nej til at leve her.
Maria Refer er cand.mag. i dansk og minoritetsstudier og har en master i integration og sprog

