Er psykologien samfundets håndlanger?
Antallet af psykologer eksploderer, og borgerne strømmer i terapi. Psykologien spiller en afgørende rolle i forhold til at gøre de stress- og depressionsramte arbejdere ’raske’, så de igen kan blive værdifulde medarbejdere. På denne måde er psykologien blevet en uundværlig tjener for et samfundsideal, hvor alle skal løbe hurtigere og hurtigere
Psykologien fungerer som en pligtopfyldende tjener for samfundet, som dikterer, at alle skal løbe hurtigere og hurtigere, mener dagens kronikør


 Psykologer har en ædel opgave. De arbejder for »menneskers psykiske velfærd og trivsel«, samt »at gavne samfundet og forbedre folks liv« ifølge de fagorganisationer, der repræsenterer dem. Der kan dog være grund til at se nærmere på, i hvor høj grad de lever op til dereserklærede målsætninger og gå psykologiens rolle i samfundet nærmere efter. Særligt fordi psykologbehandling har nået så stor udbredelse:Mere end hver femte dansker har været i behandling hos en psykolog, og Dansk Psykolog Forening vurderer, at antallet af psykologer vil stige med 40 procent de næste 10 år.
Det er i løbet af relativ kort tid blevet vidt udbredt at besøge en psykolog og noget af det naturligste at modtage en form for psykoterapi. Der er psykologer til alle aldre og situationer. Men hvad er det for psykiske lidelser, borgerne har, som får dem til at opsøge en psykolog? Stress og depression er to af de mest almindelige. Netop psykologiens forhold til de to lidelser er særlig interessant. De bliver ofte kaldt ’epidemier’ og ’folkesygdomme’.
Cirka 12 procent har symptomer på alvorlig stress hver dag. Ligeledes rammer depression bredt. Fra 1999 til 2011 blev antallet af personer på antidepressiv medicin – i folkemunde blot lykkepiller – næsten fordoblet. 461.000 danskere var på en sådan medicin forrige år, svarene til cirka hver tolvte.
Sindet som ressource
Så er det vel godt, at et stort antal psykologer står klar til at hjælpe borgere med de lidelser? Ikke nødvendigvis. Med psykologiens fremkomst og gradvise udbredelse til en lang række af samfundets domæner har den udviklet sig til i stigende grad at være et instrument for social kontrol. Det hænger sammen med en generel samfundsudvikling i Vesten fra, at befolkningerne udførte fysisk og manuelt arbejde til, at der nu i højere grad kapitaliseres på sindet og psykiske ressourcer via kreativt og kognitivt arbejde. I den samfundsudvikling er ’selvrealisering’ blevet en produktivkraft: Individernes selvrealisering – forstået som personlig udvikling, tilegnelse af nye kompetencer og opgradering af selvet – er en ressource, den globaliserede kapitalisme råder over – selvrealiseringen er blevet en forudsætning for produktion af varer og serviceydelser.
I denne samfundsstruktur er psykologien uundværlig, fordi den sikrer og vedligeholder den livsvigtige produktionskraft, som individernes selvrealisering udgør. Psykologisk behandling gøder jorden og sår mulighederne for individernes selvrealisering. Private og halvoffentlige virksomheder høster og kapitaliserer på individernes selvrealisering og deres via terapi forbedrede psykiske ressourcer.Neoliberalismens virksomheder er meget ærlige i deres ordvalg, når de på engelsk beskriver det, deres personaleafdelinger laver som human ressource-management.
En neoliberal tendens inden for psykologien er blandt andet Dansk Psykologi Forenings nye kampagne, der skal skaffe 3.500 nye job til psykologer i den private sektor. Her skal de »drive udviklingsprocesser og skabe positive resultater på bundlinjen«. I kampagnens materiale kan man læse, at psykologer er afgørende for »produktivitet, trivsel og vækst«. Kampagen viser, hvad ét af psykologiens fornemmeste formål er under neoliberalismen: at optimere sindet for at skabe økonomisk vækst.
’Uhensigtsmæssige’ mønstre
I den neoliberale samfundsmodel er der inden for psykologien nogle forskellige retninger, teorier og behandlingsmetoder, som er kendetegnet ved et ekstremt fokus på individet, og som derfor er ideelle til atstimulere den enkeltes selvrealisering. Præget af stort overlap bliverde ofte blandet sammen i praksis og kan i samarbejde med psykiatrien kombineres med tilbuddet om lykkepiller, hvis individet er gjortuproduktiv af stress eller depression.
Blandt de mest populære former for behandling er kognitiv terapi. Det er en terapiform, som lægger vægt på, hvordan patienten tænker om sig selv og sine vanskeligheder. I terapien kan patienten hjælpes til at ændre uhensigtsmæssige tankestrukturer. Det tages ofte for givet, at patienten skal lære at tænke konstruktivt om sin egen situation, uanset hvilken overordnet samfundsmæssig kontekst denne i øvrigt indgår i.
Når psykologien som videnskab beskæftiger sig med noget så gådefuldt som det menneskelige sind på så mange forskellige niveauer i samfundet, som deter tilfældet, er der dog grund til at sætte spørgsmålstegn ved dens neutrale og objektive karakter. Specialister i kognitiv terapi vil typisk henvise til dens gode resultater, og at den virker. Derved anskueliggøres psykologiens instrumentelle forhold til sindet. Sindet er noget, der skal bringes til at virke, noget der skal være funktionsdygtigt, og det opfattes som en ressource – ligesom i virksomhedernes personaleafdelinger.
Terapeutens magt
Principielt er sindet ikkeforskelligt fra naturressourcer, der udvindes for at skabe profit.Psykologer er i denne optik nogle, der hjælper neoliberalismens virksomheder med at udvinde ressourcer. For hvad man kunne kalde den neoliberale psykologi, er det ikke relevant at gøre opmærksom på, hvilke værdier der overføres mellem terapeut og klient i den psykologiske praksis. Når bare terapien virker, er det knap så relevant, hvilke overbevisninger individet internaliserer i sin skrøbelige og modtagelige tilstand af eksempelvis sygelig stress eller dyb eksistentiel angst.
I kraft af sin autoritet ogved at vise empati, respekt og forståelse for patienten optræder terapeuten ofte som et forbilledefor patienten, hvorfor patienten kan have tendens til at overtage terapeutens ideer, værdier og karakteristika. Forskellige videnskabelige undersøgelser refererer til dette, som at patienten’modellerer sig selv efter’, ’smelter sammen med’ eller ’introjicerer’ terapeuten.Et sådant forhold præget af forståelse og empati gør en gnidningsløs internalisering af terapeutens og derigennem det omgivende samfunds herskende værdier nemmere.
Men når psykologien hævder at have kendskab til noget så subjektivt, abstrakt og uendeligt komplekst, som hvad der er hensigtsmæssige tankemønstre samt indsigt i, hvad det menneskelige sind er, og hvordan det fungerer, og når psykologien som fag desuden over for den store del af befolkningen, der er i en form for terapi, går så langt som til mere eller mindre eksplicit at sige, hvordan det er rigtigt at tænke, bevæger psykologien sig fra området for det sekulært-naturvidenskabelige til noget åndeligt-ideologisk.
Sindets naturlige begrænsning
Hvad psykologifagets diskurs ikke rummer, er muligheden for, at det stress- eller depressionsramte individ er fuldstændig normalt.Hårdt presset under neoliberalismens produktionsforhold kan stress og depression, ifølge den danske sociolog Rasmus Willig, opfattes som psykens naturlige måde at reagere på. At sindet simpelthen siger stop efter længere tids hård belastning, ligesom kroppen ville gøre det efter for lang tids hårdt fysisk arbejde.
Psykologiens individfokus bidrager til at skyde ansvaret for en samfundsmæssig dysfunktion over på individet, der skal lære at tænke anderledes om sin tilstand. For arbejdsgivere og neoliberal ideologi er det bekvemt, men i længden er det ikke holdbart. Samfundets medlemmer bliver stressede, udbrændte, syge og lider af depression i stigende grad som følge af måden, arbejdet er organiseret på. Der er altså en modsætning mellem befolkningens velbefindende og samfundets indretning. Denne modsætning kan neoliberalismen ikke løse, men den bliver forsøgt overvundet – med nogen succes – via psykologien.På den baggrund bør psykologer genoverveje, hvad det betyder ’at gavne samfundet og forbedre folks liv’, og på hvilken måde de arbejder for ’menneskers psykiske velfærd og trivsel’.
 
Jens Malling er journalist

