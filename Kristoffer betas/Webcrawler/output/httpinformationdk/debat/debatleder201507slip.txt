Slip Ørnen fri!
LEDER


 Da Michael Rasmussen for nylig blev spurgt om, hvordan det har været muligt at opretholde tavsheden om doping i cykelsporten i så mange år, svarede han, at det i høj grad er sportsjournalisternes skyld. Mange af dem har været fuldt vidende om, hvad der er foregået, hævder den tidligere professionelle cykelrytter og vinder af Tour de Frances bjergtrøje. Hvorfor det ikke er kommet videre – det har han også svært ved at forstå: »Det handler vel om, at journalisterne også har været en del af hele cirkusset.«
Michael Rasmussens udsagn faldt her i avisen i kølvandet på Anti Doping Danmark og Danmarks Idrætsforbunds rapport ’Doping i dansk cykelsport 1998-2015’, der bl.a. konkluderer, at Bjarne Riis kendte til dopingmisbrug blandt sine ryttere, og at han stadig holder vigtig dopingviden om sin fortid tilbage. Reaktionen på Rasmussens anklage kom prompte på sociale medier, hvor sportsjournalister skrev, at det var noget »vrøvl«, at de skulle have svigtet, og at Rasmussens udmelding mest virkede som en måde at sende aben videre på.
Fredag meldte så Danmarks Idrætsforbund, Anti Doping Danmark og Danmarks Cykle Union ud, at de føler, de står alene i kampen mod doping: Kun 17 dage efter udgivelsen af rapporten har Bjarne Riis ikke bare fået tilsagn fra en række fremtrædende folk fra sporten om, at de er villige til at give ham en chance til. Han er også blevet hyret af TV 2 som ekspertkommentator under Touren. Og det er deprimerende, når Riis helt uden forbehold bliver opfordret til at komme tilbage til cykelsporten af sponsorer, holdejere, ryttere og medier, lød det fra idrætsforbundets direktør, Morten Mølholm, der udtrykte tvivl om, hvorvidt der overhovedet er sket en kulturændring inden for sporten.
Pressen bærer et stort medansvar for, at idrætten føler sig alene i dopingkampen. At der har været så meget uafsløret råddenskab, som rapporten afslører, på et område, der er så ekstremt medieeksponeret, som cykelsporten er, kan kun betegnes som et svigt. Det er åbenlyst, at der i den omfangsrige Tour de France-dækning er for lidt kritisk journalistik og for meget hyggestof, hvor man er på for- og kælenavne med Bjarne, Alberto, Rolf og ’Kyllingen’ – der i øvrigt i dag arbejder som ekspert på Ekstra Bladet. I første omgang bør TV 2 vise vejen og efterleve branchens krav om at slippe Ørnen fra Herning fri.

