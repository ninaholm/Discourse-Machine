Udokumenteret debat
Det kunne være rart med mere viden og færre løse påstande i debatten om DR’s rolle i det danske medielandskab. Heldigvis er nye stemmer begyndt at blande sig


Der er kommet nye stemmer til i mediedebatten. Altså den for tiden fremherskende debat, der ikke handler om medier, men om mediepolitik og dermed primært om DR&rsquo;s rolle.DR er stor. 3,7 milliarder licenskroner er en pæn slat. Problemet her er, at licensen grundlæggende er socialt uretfærdig. En studerende med en smartphone betaler det samme som direktørfamilien med villaen fyldt med fladskærme, iPads og smartphones. Det vækker berettiget uro.Men er DR blevet større? Der er færre medarbejdere end før. Problemet er, at de producerer meget mere end dengang, de var 400-500 flere. Så meget, at de kan drive seks tv-kanaler, flere radiokanaler og konstant øge stofmængden på nettet.De private mediers paraplyorganisation Danske Medier har været den primære angrebskæde i debatten.&nbsp;Organisationen er gået til biddet i årevis. DR&rsquo;s nyhedsaktiviteter på nettet skulle begrænses som en unfair, statslig konkurrence mod de private (Læs: dagbladene). Antallet af kanaler burde skæres ned, og programmer, der ikke var &raquo;rendyrket public service&laquo;, skulle fjernes. De ødelagde forretningen for de privatejede, kommercielle tv-kanaler, der i øvrigt alle er udenlandsk ejede.En tid var der en uhellig harmoni mellem de rendyrkede kommercielle interesser og de mediedebattører på venstrefløjen, der ønsker DR tilbage til en tid med lange, kloge programmer og klassisk musik.Men i marts skiftede Danske Medier formand. Berlingskes Lisbeth Knudsen mildnede luften, og organisationen skiftede mærkbart holdning. Nu gik man ind for &raquo;stærk public service&laquo;, talte mindre militant og fik den nye idé, at hvis bare DR indførte et log-in på nettet, ville der være lige vilkår.Det varede cirka syv måneder, så mistede Lisbeth Knudsen sit job på Berlingske, og direktør Stig Kirk Ørskov fra JP/Politikens Hus blev konstitueret som formand for Danske Medier. Hans synspunkter er langt skarpere end Lisbeth Knudsens. Faktisk skarpere end organisationens hidtidige synspunkter.På den nyligt afholdte public service-høring blev forskellen udstillet offentligt. Stig Kirk Ørskovs hovedmodstander, DR&rsquo;s bestyrelsesformand Michael Christiansen, synes også at være ved at miste jordforbindelsen. Han insisterer på, at det hele bare er krusninger på det politiske hav, og at DR ikke skal ændre en tøddel i hverken adfærd eller sit bud på, hvordan public service skal se ud i en tid, hvor brugeradfærd og mediebillede er under voldsom og permanent forandring.Men heldigvis begynder andre betydende stemmer at blande sig. Mest markant Boxers administrerende direktør, Ulf Lund, der tidligere var direktør i landets største kabel-tv-virksomhed, TDC&rsquo;s YouSee. På public service-høringen var han bramfri i sin kritik af Danske Medier &ndash; specielt organisationens toneangivende dagblade.Mediedebatten handler ikke om DR og aviserne, sagde Lund, der mente, at avisernes tilbagegang ville fortsætte med eller uden DR.&raquo;Det er en kamp mellem Danmark og USA,&laquo; sagde han. Og senere har han givet DR et par gode råd: Udliciter meget mere. Ikke kun produktion, men også distribution og andre aktiviteter &ndash; ikke mindst dér, hvor DR går direkte ud og konkurrerer med det private erhvervsliv. Booking, for eksempel.En forfriskende stemme i en ret udokumenteret debat. Mange har efterlyst et mere forskningsbaseret indspark. Det er sket i Storbritannien, Norge og Sverige. Alle undersøgelserne har svagheder, men ingen af dem kan påvise, at &rsquo;staten&rsquo; direkte har skadet de private medier.I Danmark handler det om DR, medens det andet store statsmedie, TV 2, på forbavsende vis er fløjet under radaren. Hvis DR skader de private på nettet, er det i øvrigt svært at se i mandagens optælling af det daglige brugerantal på netmedierne. Her har de større avismedier næsten tre millioner brugere. DR har lidt over en halv million. Ekstra Bladet og BT alene har over 1,4 millioner. Det indgår ikke i debatten. Det kunne være rart med viden i stedet for påstande.Lasse Jensen er mediejournalist. Klummen er udtryk for skribentens egen holdning
