En lykkelig svensk skilsmisse
I 2000 gik den svenske stat og den svenske kirke hver til sit. Det har sidstnævnte ikke fortrudt. I debatten om den danske folkekirkes fremtid kan vi med stort udbytte skæve til Sverige


 Er Svenska Kyrkan et forbillede eller et afskrækkende eksempel? Det spørgsmål synes at være tilbagevendende i den danske debat om folkekirkens stilling over for staten. Det interessante er, at mens debatten om den svenske skilsmisse mellem kirke og stat påkalder sig stor bevågenhed i Danmark, er skilsmissen gået relativt ubemærket hen i Sverige.
En af årsagerne er, at den kirkelige organisation på lokalt plan stort set er forblevet intakt. Her ligger magten fortsat hos et lokalkirkeligt råd, hvor de sædvanlige politiske partier sidder på pladserne.
Selv om et af Sveriges større partier for nylig besluttede, at det ikke længere vil stille op til kirkevalg som selvstændig stillergruppe, og selv om en række stillergrupper ikke følger de sædvanlige partier, er partiernes interesse for at være repræsenteret i kirkelige sammenhænge stort set intakt — skilsmisse eller ej.
De politiske partiers engagement i kirkens besluttende organer kan naturligvis opfattes som et udtryk for, at kirken ikke er reelt uafhængig af staten og det politiske system. Men den kan også ses som en god mulighed for at opretholde kontakt mellem kirken og det bredere samfund. Opsplitningen af kirke og stat har altså ikke løsrevet kirken fra det øvrige samfund.
Frafald
Siden adskillelsen af kirke og stat er antallet af medlemmer af den svenske kirke dalet.
Det ændrede forhold til staten kan naturligvis have været være en medvirkende årsag, men efter min mening vejer andre faktorer i samfundet langt tungere.
Der er stærke kræfter, som vil undergrave kirkens offentlige rolle. I forbindelse med bruddet med staten blev der kørt en række kampagner, der skulle overtale folk til at forlade den svenske kirke — kampagner, som ofte blev hjulpet frem af den kulørte presse.
Man forsøgte også at give den frie kirke et sekterisk stempel for herved at skabe fremmedgørelse mellem dem, der kun er marginalt religiøst interessede, og kirken.
Opfattelsen af kirken og kristendommen som bærende elementer i vores fælles arv og kirkebygningerne som fornemme udtryk for denne arv, findes dog fortsat hos mange svenskere. De ser det som en vigtig grund til at fastholde et tilhørsforhold til kirken og betale kirkeafgift.
Kirken debatterer fortsat
Undertiden støder man også på en opfattelse om, at nu hvor Sverige ikke længere har en statskirke, skal kirken, den kristne tro og religion i almindelighed ikke længere have plads i det offentlige rum, men forvises til den rent private sfære. Demokratiet, som begrundede afviklingen af statskirkesystemet, må derfor kræve, at kirken er bliver usynliggjort.
I Sverige er det krav dog langt fra blevet omsat til virkelighed. En af årsagerne er måske, at der er stærke, demokratiske argumenter mod et sådant krav. For skal demokratiet holde sig sundt og levende, er der behov for værdimæssig næringstilførsel. Det skal løbende genoplades med energi fra de værdier, der blev født ved mødet med menneskehedens største idétraditioner. Og her må den kristne kirke naturligt tælles med.
Nogle steder ser jeg dog en tendens til, at præster og kirker bliver indadvendte. De fokuserer på menigheden og egne snævre interesser i stedet for missionen om at ‘gå ud i hele verden’.
I samfundet som helhed møder jeg også nogle gange i den fejlagtige opfattelse, at kirken er en medlemsfinansieret nichetjeneste, der alene henvender sig til egne medlemmer.
Den misforståelse beror sandsynligvis i højere grad på den generelle sekularisering end på de skiftende relationer til staten.
En beslægtet trend er, at nogle menigheder tenderer imod have nok i sig selv. Her ser vi en forsamlingsindividualisme, der kan blive dødbringende for hele kirken.
Uafhængighedens fordel
I det store og hele er de positive virkninger af relationsændringen til staten imidlertid umiskendelige. Kirken bør aldrig opfatte sig selv som en statslig myndighed, og præsternes identitet kan ikke ligge i rollen som statslige embedsmænd.
Den svenske kirke har fået ændrede relationer til staten, men relationer har den stadig. Når det gælder kirkens muligheder for at byde ind med nærvær og indhold i hverdagen, har intet har ændret sig i negativ retning. Den svenske kirke er fortsat en vital del af det svenske sociale fællesskab og legemliggør en stor del af de grundlæggende demokratiske værdier. Den er bærer af en kulturarv og har profetisk ansvar for de aktuelle samfundsspørgsmål — ikke mindst i forhold til at beskytte den menneskelige værdighed.
Endnu er der både formelle og uformelle bånd mellem den svenske kirke og nationen. Lov om den svenske kirke, Grundlovens bestemmelse om kongens religiøse tilhørsforhold og love og aftaler om kulturbeskyttelse og begravelsesvæsen hører til blandt de formelle. Blandt de uformelle er traditionen med at indlede rigsdagsåret med en gudstjeneste og den rolle, som den svenske kirke spiller som samlende kraft ved store begivenheder, tragiske som glædelige.
Den svenske kirke har en lang tradition for at være en aktiv aktør i den verdensomspændende kirkelige fællesskab. Den rolle har adskillelsen fra staten givet den endnu bedre muligheder for at udleve. Efter kirken er blevet frisat fra staten, opfattes den som en mere troværdig medspiller verden over, ligesom forbindelserne til andre kristne trosretninger og religiøse samfund i Sverige er i dag blevet mere jævnbyrdige.
Læren er, at en skilsmisse mellem stat og kirke kan ende lykkeligt og være til gavn for begge parter.
 
 
Antje Jackelén er biskop i Lund
Oversat af Niels Ivar Larsen

