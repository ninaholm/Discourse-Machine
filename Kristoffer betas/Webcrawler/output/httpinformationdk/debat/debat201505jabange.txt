Ja, du er bange for mig
Jeg har bipolar lidelse. Mange er bange for folk som jeg. Måske velbegrundet. For når psykiatrien skrumper, ser vi flere sindssyge, der i ’gerningsøjeblikket’ forretter skade på egen og andres tilværelse. Vi styrer mod et lukket psykiatrisk system, der ikke skal helbrede, men beskytte det ’sunde samfund’ mod de uregerlige


 KRONIK – Jeg blev bipolar som 16-årig. Sygdommen kom som en tyv om natten. Verden sank i grus. Jeg græd i tre uger, sov i tre uger, mistede appetitten, kom til psykolog og psykiater, fik ’nervepiller’, som jeg slugte i desperation, og blev indlagt på en ungdomspsykiatrisk afdeling i Helsingør. »Endelig får jeg hjælp!« tænkte jeg. Ha! Jeg fik en diagnose, antidepressiver og bedøvende medicin og blev anbragt på en skibsbriks med en brækspand som sidemand. Her lå jeg i tre uger.
En dag blev jeg kaldt ind på kontoret, hvor personalet var samlet. En læge beskyldte mig for at modarbejde behandlingen. Målløs vaklede jeg ind på briksen med en sygeplejerske vimsende i hælene. Hun trøstede mig med, at lægen ikke havde ondt i sinde. Han ville blot afprøve mine freudianske forsvarsmekanismer! Efter udskrivelsen forsøgte jeg at bygge et liv på ruinerne af det, der brast, men virkeligheden var fremmed og skræmmende. Med min nyerhvervede bipolare identitet hørte jeg ingen steder hjemme. En behjertet psykolog søgte forgæves at proppe mig ind i sunde sammenhænge. Til sidst gav jeg fortabt, åd en anselig håndfuld piller, blev pumpet ud og overført til den lukkede i Glostrup.
Lyden af Ruko
Livet på den lukkede var ikke for svæklinge. Vi var seks på stuen, der var en larm uden lige og en skizofren medpatient var ved at skodde en smøg i øjet på mig. Plejerne gik rundt og raslede magtfuldt med nøgleknipperne. Lyden af Ruko runger stadig for mine ører.
Efter en måned kom to hvidkitlede forskere og overtalte mig til at hoppe med på et dobbeltblindt medicinsk forsøg. Formålet var at finde bedre behandlingsmetoder. Det lød besnærende. Tre uger senere begyndte jeg at tvangsgrine højt og uhæmmet. Overlægen på den åbne gennede mig ind i et rum fyldt med personale og turnuskandidater. Jeg blev anbragt på en stol midt i lokalet, skraldgrinende og bundulykkelig, mens de professionelle nyfigent betragtede mit tilfælde. Bagefter blev jeg smidt i seng, fik en sprøjte og sov i fem døgn. Senere brød jeg ud i mani og tudede som en ulv. To mandhaftige plejere smed mine ejendele op på en seng og rullede mig tilbage på den lukkede, hvor jeg blev lagt i bælte. Der var ingen snor at trække i, så jeg måtte skamfuldt tisse i sengen.
Da jeg efter ni måneder i Glostrup endnu ikke viste tegn på bedring, besluttede lægen, at jeg skulle overføres til et daghospital i Gentofte til ’afhospitalisering’.
Her stod den på alternativ behandling i alle afskygninger. Gestaltterapi, transaktionsanalyse, bioenergi, aggressionsøvelser, krop og sex ... Lægen tog medicinen fra mig. I grupper på seks arbejdede vi med os selv og krøb ind under huden på hinanden. Konfrontationsterapi. Tak for kaffe! To gruppekammerater begik senere selvmord.
Behandlingen bed ikke på mig, så jeg blev tilbudt individuelle sessioner. En tidlig morgen skulle jeg mødes med to terapeuter, en mandlig læge og en kvindelig fysioterapeut i kælderen under hospitalet. Her bad de mig smide tøjet, bortset fra trusserne. Midt i kælderrummet var en stor madras, hvor de opfordrede mig til at slås, korporligt, med den lige så afklædte kvinde. Men jeg kunne ikke vise vrede på kommando.
Sammenbruddet kom rullende helt tilbage fra treårsalderen. Således blev jeg provokeret til at genopleve det tidlige tab af mine forældre. Helbredt blev jeg ikke. Tværtom. Efter fire måneder i skærsilden blev jeg udskrevet.
Mit liv som rask
Vi flyttede på landet, jeg fik en ny depression og blev indlagt i Slagelse. Her sørgede en hjertevarm og knalddygtig psykiater for at stille den endelige diagnose. Jeg kom i behandling med litium, et stemningsstabiliserende stof, og fik hjælp til at gennemføre journalistuddannelsen. Psykiaterens taktik var en tresporet behandling: mindst mulig medicin, forebyggende samtaler efter behov og hjælp til at løse sociale problemer.
Hu hej, hvor det gik! 10 måneder efter studiestart fødte jeg min datter. Vi pendlede mellem Aarhus og Slagelse. Lidt bøvlet med en baby, men det gik. Straks efter den afsluttende eksamen fik jeg job på et fagblad i København, og selv om det var hårdt at være mor og fuldtidsansat pendler, jublede jeg over omsider at stå på egne ben, at sørge for mig og mine.
En stakket frist. Få år efter min debut på arbejdsmarkedet begik min far, som også havde bipolar lidelse, selvmord foran et gennemkørende godstog. Jeg kom aldrig på benene igen. Mange og lange indlæggelser, medicin tålte jeg ikke længere, dybe depressioner blev afløst af kortvarige opsving. Jeg fik serier af chokbehandlinger, som slettede hjernens harddisk. Hukommelse, koncentration, kreativitet, empati – alt var væk. Mit sind var slukket. Ihærdige forsøg på at komme i arbejde mislykkedes, og lægerne gennemtrumfede en førtidspension. Mit liv var forbi. Mand og børn så fortvivlede til, mens jeg visnede ned og gav op.
Fordomme og uvidenhed
Jeg er stolt af at være i live efter 43 år i psykiatrien. Takket være mere eller mindre kyndig behandling, en fordomsfri kæreste og to barmhjertige børn, har jeg skabt mig det bedst mulige liv.
Til gengæld er jeg bekymret for de mange, der ikke får livreddende hjælp, men i stedet bliver stemplet og behandlet som uduelige udskud, der bare skal stramme ballerne og komme i arbejde. Hvor mange af de ca. 140.000 danskere med bipolar lidelse nikker ikke genkendende til følelsen af at blive betragtet som frastødende og farlige af uforstandige medmennesker, der bliver storskrydende og arrogante eller slået med tavshed og trækker sig væk, når vi viser voldsomme følelser? Måske skyldes frygten fordomme og uvidenhed? Lad mig fortælle, hvad jeg ved:
Bipolar affektiv lidelse er en af de fleste kendt som maniodepressiv sygdom. Kimen ligger i generne, og sygdommen kan fremprovokeres af svære belastninger eller svigt. Symptomerne er humørsvingninger ud over det sædvanlige. Nogle har langvarige, invaliderende depressioner, efterfulgt af let mani, andre livstruende maniske episoder med psykotiske træk, som uvægerligt slår over i depression. Ind imellem er der ’raske’ perioder.
Begrundet frygt
På trods af sygdommens usynlighed mener mange, at vi er farligere end andre. Frygten for at komme for tæt på os er på sin vis velbegrundet. Efterhånden som psykiatrien skrumper og manglen på kvalificerede behandlere bliver åbenlys, vil vi se flere med bundløse depressioner eller galopperende manier, hvor den sindssyge i ’gerningsøjeblikket’ forretter stor skade på egen og andres tilværelse. Ubehandlet kan sygdommen udløse en så destruktiv kraft, at den knuser familier, fører til økonomisk ruin, afskedigelse, tvangsfjernelser, trusler på livet, vold, i værste fald manddrab og selvmord. Venner, kolleger, familie bliver skræmt fra vid og sans og børnene i værste fald mærket for livet.
En tidlig indsats kan forhindre, at lidelsen folder sig ud i al sin kraft, men mange unge er skrækslagne for at ende i det psykiatriske system og få et stempel, der aldrig kan vaskes af. Andre mener, at det ikke er dem, der er syge og holder sig derfor på tilbørlig afstand af behandlingssystemet, indtil politiet tropper op for at assistere ved en tvangsindlæggelse.
Jeg forestiller mig, at tvang igen bliver hverdagskost. Vi vil formentlig se flere behandlingsdomme, der bliver trængsel på de retspsykiatriske afdelinger, og vi er tilbage til den tid, hvor man ikke indlagde folk for at helbrede dem, men for beskytte samfundet mod uregerlige elementer.
Omkostningerne – menneskelige såvel som økonomiske – tør jeg ikke tænke på.
Hanne Sloth har været psykiatrisk patient siden 1971. Hun er uddannet journalist, men er i dag førtidspensionist og debattør

