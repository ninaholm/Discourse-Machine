En glædens dag
LEDER


 I denne weekend skrev Irland et nyt, positivt kapitel i verdenshistorien: Ikke kun fordi landet fremover bliver en del af en voksende gruppe af nu 20 lande, der tillader mennesker af samme køn at gifte sig, men fordi forfatningsændringen fandt sted via en folkeafstemning, hvor 62 procent af befolkningen deltog. Det er første gang, at homoægteskaber bliver etableret efter en folkeafstemning fremfor efter en beslutning taget af enten det retlige eller det politiske system.
Ja-resultatet er en sejr for – med ja-kampagnens ord – ’værdighed, lighed, menneskelighed og tolerance’. Og for kærligheden, der ikke kender til regler for, hvem der har ret til at elske et andet menneske.
Men resultatet er også en vigtig juridisk sejr. Fordi det stiller borgere lige for loven, når det gælder rettigheder som pension, skat, arverettigheder og adoption. Det retlige aspekt vil formentlig veje tungt, når USA’s højesteret til sommer skal beslutte sig for, om homoægteskaber fremover også skal godkendes i den amerikanske forfatning som en forbundsstatslig rettighed.
Sejren er også historisk af andre grunde. For Irland er fortsat dybt præget af katolicismen, der ikke ser med milde øjne på bøsser og lesbiske. Abort er forbudt i de fleste tilfælde, og landet afkriminaliserede ikke homoseksualitet før i 1993. Men som i flere andre vestlige lande er folkestemningen skiftet kraftigt over de seneste 10 år. Dublins katolske ærkebiskop Diarmuid Martin har i lyset af udfaldet da også erkendt, at kirken må foretage et ’reality check’, for at kirken ikke ’mister ungdommen’. Tilsvarende opfordrede lederen af den store spejderbevægelse i USA, tidligere forsvarsminister Robert Gates, i sidste uge bevægelsen til at droppe sit forbud mod homoseksuelle ledere.
»Vi kan ikke opretholde status quo. Vi må forholde os til verden, som den ser ud.«
Endelig sender resultatet et stærkt tiltrængt opmuntrende signal til de dele af verden, hvor middelalderlig intolerance og forfølgelse fortsat hersker; som i Rusland, i den arabiske verden og i flere afrikanske lande, hvor seksuelle minoriteter lever i frygt for forfølgelse, indespærring og i visse tilfælde endog risikerer dødsstraf med deres seksualitet som eneste begrundelse.
Her vil det irske resultat give disse mennesker håb om, at menneskerettighederne også vil komme til deres land en dag. At kærlighed og retfærdighed vil sejre til sidst.

