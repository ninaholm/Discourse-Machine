Effektiviten i folkeskolen hindrer sårbare børn i at lære
Om syv-otte år vil der være endnu et hold unge, som har været tabt bag den faglige vogn lige fra begyndelsen. Desværre er vi slet ikke på vej mod en skole, der kan sende 95 procent af de unge videre i en ungdomsuddannelse, som det er regeringens målsætning
To tosprogede drenge plagede om at få flere af de timer, hvor læsning blev listet ind med bog-stavleg og ord-domino Men de planlagte kommunale besparel-ser de næste år  umuliggør det fremover. model


 Emre er på vej fra bordet over på reolen med et forbitret udtryk. Serhat læner sin store krop frem og klynker opgivende: »Jeg gider ikke!«.
Foran dem begge ligger bogen til Min første læsning opslået, og dansklæreren lægger an til en opgave.
Den 6. maj offentliggjorde Dansk Arbejdsgiverforening en analyse, som viser, hvor mange unge, der ikke har kompetencer til at begynde en ungdomsuddannelse. 7.500 unge må hvert år tage voksenundervisning på folkeskoleniveau for at kunne begynde en uddannelse. Så mange unge mennesker læser, skriver og regner på et alt for lavt niveau, selv om de har ni års skolegang bag sig. Deres problemer begyndte ganske tidligt i folkeskolen og er ikke blevet rettet op i løbet af hele deres skoletid.
Vi har heldigvis oplevet et intensivt fagligt løft af læseundervisningen, siden regeringen søsatte en national handlingsplan for læsning i 2005. Det har været tiltrængt - det ses bl.a. af ovenstående tal, som omfatter unge, der begyndte i folkeskolen før læseløftet. Men denne handlingsplan såvel som en del andre tiltag på folkeskoleområdet har også en bagside.
Det massive fokus på læsning går hånd i hånd med et stigende krav om faglig effektivitet. Der vil simpelt hen vedblive at være tabere, som ryger af effektivitetens vogn ganske tidligt, så længe folkeskolen ikke får løst dens mange indbyggede svagheder.
I den forløbne uge har debatten været rundt om både lærerne og skolelederne for at placere ansvaret for, at mange unge ikke har tilstrækkelige færdigheder til at fortsætte i uddannelsessystemet. I det følgende vil jeg gennem en beretning om den almindelige hverdag illustrere, hvor komplekst problemet er, og hvordan lærerne og skolelederne kæmper for at overvinde skolens svagheder. Min beretning stammer fra en velfungerende sjællandsk folkeskole. Skolen ligger i et socialt boligbyggeri og har 30 pct. tosprogede børn.
Eleverne
Tilbage til Emre og Serhat. De gik i en 1. klasse, som fik en tumultarisk start: En dreng i klassen var voldsomt aggressiv og urolig, så undervisningen blev ofte afbrudt. Først efter jul fik han diagnosen ADHD, og der blev ansat en støtteperson. Resten af klassen var som blandede bolsjer. Nogle var skolemodne og andre var ikke. Et par af de tosprogede børn var blevet frarådet at begynde i 1. klasse det år, heriblandt Serhat og Emre. Desværre insisterede deres forældre, og skolen skal opnå enighed med forældrene for at kunne sende et barn i børnehaveklassen et år til. I klassen var der børn med overskud og børn med svære sociale problemer. Der var fraværende fædre som følge af skilsmisse, alt for meget arbejde eller for en enkelt fars vedkommende fængselsophold. Der var sygdom eller vold i nogle hjem. Der var også fine, velfungerende familier. De to andre 1. klasser havde samme blanding - dog uden et ADHD-barn.
Planlægningen
Klasserne var tildelt en håndfuld ekstratimer til dansk som støtte til læseindlæring og som undervisning i dansk som andetsprog.
En fjerde dansklærer var koblet på i fire timer om ugen, og i starten af skoleåret valgte man at opdele eleverne i fire grupper. Opdelingen blev foretaget ud fra børnenes niveau i en test, som bedømte deres kendskab til bogstaver og forståelse af ordenes lyde.
Lærere og ledelse havde stærkt fokus på læseproblematikken, så de få ekstratimer rettedes mod netop dette område og blev ikke brugt særskilt til dansk som andetsprog. Planlægningen var i top. Alle glædede sig.
Hverdagen
Undervisningen gik dog næsten helt i vasken med det fagligt svageste hold. Det skyldtes den meget urolige dreng, som ventede på en diagnose i månedsvis. Og de tosprogede børn, som ikke var klar til en struktureret skolehverdag. Og skolens lokalesituation, fordi det lille hold skulle vandre rundt mellem ledige lokaler.
Velkendte rammer spiller ellers en stor rolle for børns læring, for hver gang man træder ind i et nyt rum, suser opmærksomheden (og måske også børnene) rundt for at finde sig til rette.
Det gik bedre med de tre andre hold, bortset fra en ting: Næsten hver gang en lærer var fraværende, blev holdundervisningen aflyst.
Det er et generelt problem i skolerne, at der sjældent er ressourcer til at vikardække den slags timer. Så er det tilbage i klassen med alle børn og deres faglige behov.
Behovene strækker sig lige fra dansk som andetsprog til endnu en gang at møde bogstavets form og lyd og denne gang huske det, som man ikke kunne rumme i børnehaveklassen.
Midt imellem ligger alle de pædagogiske behov for konfliktløsning og opbygning af en forståelse for fællesskabet.
Effektivitet
Skolegang i vore dage er en effektiv affære, hvor der forventes progression. Men her sad Emre og Serhat og skulle koncentrere sig over evne.
Alle børnenes nerver stod på højkant over den aggressive dreng. De fleste reagerede med uro og støj. Det første halve år var gået hen over hovedet på Emre og Serhat, og de var blevet negative og stride - med en del skældud til følge.
Klassen var hårdt ramt, og i lærerteamet forsøgte man at støtte så meget som muligt.
Den dag, Emre og Serhat opgav at løse opgaven i arbejdsbogen, var der to dansklærere i lokalet. Det var ikke, fordi der nu blev lagt en ny plan, for erfaringsmæssigt blev planer skudt i sænk af omstændigheder, så som lærerdækning, lokaleforsyning og det samlede problemniveau i klasserne.
Leg med bogstaver
Men den time fik de to drenge lov til at starte helt forfra. De kom ned i SFO'ens lokaler og fik lov til at lege sig til læsningen. Metoden var tilfældigvis at sprede nogle store plasticbogstaver ud over gulvet og lade drengene stave sig hoppende til lydrette enstavelsesord.
Det var sjovt, der gik lidt sport i det, og der var to børn til én lærer. Der blev smilet og talt venligt, og de var kun lidt stride. De ene time blev til flere. Fuldstændig uventet til en hel række.
Der faldt ro over 1. c, fordi ADHD drengen fik hjælp.
Samtidig hoppede Emre og Serhat sig fra lydrette, énstavelsesord til længere, mindre logiske stavemåder. De var klar til stillesiddende aktiviteter, så som orddomino med forlyde, og en dag blev læsebogen listet frem. Drengene plagede om at få flere af den slags timer.
De planlagte kommunale besparelser umuliggør at fortsætte på denne måde.
Fremtiden byder på færre lærerkræfter til at lave holddeling, hvor man har mulighed for at støtte fagligt svage, umodne elever i små grupper.
Man kan kun håbe på, at drenge som Serhat og Emre kan nå at indhente den mest nødtørftige kompetence i læsning i 1. klasse. Måske modnes de tilstrækkeligt til at fortsætte den faglige progression i læsning, som skal gøre dem i stand til at læse faglige tekster i 3. klasse.
Måske lykkes det at få dem frem til folkeskolens afgangsprøve. Det er dog mere sandsynligt, at de om syv-otte år vil være endnu et hold unge, som har været tabt af den faglige vogn lige fra begyndelsen.
Folkeskolen er allerede en for sårbar konstruktion til at kunne samle disse børn op og få dem med på de høje krav om effektivitet. Vi er slet ikke på vej mod en skole, der kan sende 95 pct. af de unge videre i en ungdomsuddannelse, som er regeringens målsætning.
Gry Winsløw er lærer

