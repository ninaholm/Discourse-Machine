Når det at vinde ikke er nok
LEDER


 Hvorfor i alverden ville noget rettænkende partimedlem stemme på en formandskandidat, hvis holdninger ligger længere til venstre end dem, et markant flertal af vælgerne netop har afvist ved et parlamentsvalg?
Det spørgsmål stiller mange briter sig selv i disse dage, hvor landets oppositionsparti, Labour, ser ud til at være på vej til at vælge venstrefløjsveteranen Jeremy Corbyn til formand. Det på trods af, at både majvalgets resultat og meningsmålinger tyder på, at den brede befolkning ikke vil eller tør stemme på alt for idealistiske kandidater – i hvert fald ikke, hvis de kan ende som landets premierminister.
Alligevel siger 53 procent af partiets græsrødder ifølge en nylig måling, at de vil stemme på den 66-årige Corbyn – en kandidat der konsekvent i sin politiske karriere har krævet gennationalisering af jernbanerne, unilateral nedrustning og udmeldelse af NATO.
De britiske Labour-græsrødder er dog ikke alene. Tendensen til en søgen mod den yderste venstrefløj – og en umiddelbar uvalgbar kandidat – kan iagttages mange steder lige nu. På den anden side af Atlanten giver Bernie Sanders – den selvudråbte socialist – Hillary Clinton kamp til stregen i Demokraternes primærvalg med 20 procents opbakning i baglandet. Herhjemme havde Uffe Elbæk og Alternativet succes med at komme i Folketinget med 4,8 procent af stemmerne. I Spanien ligger Podemos lige nu på 24 procent forud for valget i november, mens græske Syriza formåede ikke kun at true etablissementet, men sågar vælte det.
Fælles for disse partier er, at de alle er blevet beskrevet som værende for radikale, for yderligtgående i forhold til den eksisterende konsensus. De er på forhånd blevet afskrevet, og deres politikker er blevet beskrevet som kompromisløse og urealistiske. Alligevel har hundreder tusinder af mennesker tilsyneladende valgt stemme på dem på trods af, at det i hvert fald i lande som Storbritannien og USA ikke vil føre til regeringsmagten og dermed muligheden for at ændre landet. Hvorfor?
Svaret synes at være afgrundsdyb utilfredshed med status quo.
Først og fremmest er der en dyb vrede over de seneste års nedskæringspolitik, der særligt har ramt unge og organiserede arbejdere, som for begge gruppers vedkommende i Storbritannien i stort tal har meldt sig som Labour- og Corbyn-støtter.
Derudover synes opbakningen at være en reaktion imod karrierepolitikeren og de indøvede soundbites, de spytter ud i medierne, og som hænger folk ud af halsen. Corbyn har som UKIP’s Nigel Farage den styrke, at han kan tale, så folk kan forstå det og relatere til det.
Endeligt kan denne søgen mod den yderste venstrefløj ses som en protest mod konsensuspolitikken, hvor ingen politiker tør træde en millimeter væk fra midten. Labour (før Corbyn) er blevet beskyldt for blot at være ’konservativ light’, når partiets ’ansvarlige økonomiske politik’ er at spare lidt mindre end den konservative regering.
Labours nye støtter synes parate til at fravælge regeringsmagten, fordi de ganske enkelt ikke kan se pointen i at have den, hvis det ikke er for at bruge den til at føre socialdemokratisk politik. De er parate til at ofre magten for til gengæld at ændre disciplinen politik, som den udføres i dag.
Spørgsmålet er selvfølgelig, om det er realistisk? Sikkert er det, at der hviler et enormt ansvar på Corbyn & Co. De skal bevise, at deres visioner er andet og mere end blot noget sværmerisk og slagsordspræget, og at det er muligt at agere i det politiske rum med visionerne i behold. Alexis Tsipras erfaringer i slagsmålet med Trojkaen er i det lys dybt nedslående – og resulterede i aftes i hans aftræden.
På den anden side bør deres evne til at fylde forsamlingshuse og pladser med tusindvis af engagerede tilhængere i sig selv være et vink med en vognstang om, at vælgerne higer efter noget nyt, og at det ikke længere er en vinderkurs at holde fast i en konsensuspolitik, der har spillet fallit, såvel som en politisk kultur, der har stødt borgerne fra sig.
Det må være op til Labours øvrige formandskandidater – Andy Burnham, Yvette Cooper og Liz Kendall – at lytte, lære og tilbyde et appellerende alternativ, frem for at fortsætte på den autopilot, partimedlemmerne synes at have mistet troen på.

