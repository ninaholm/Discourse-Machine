Overgreb i en gråzone



KVINDER, DER GÅR udfordrende klædt, bærer selv en del af skylden, hvis de bliver udsat for seksuelle overgreb. Det mente knap hver fjerde dansker for to år siden, da Ugebrevet A4 spurgte til ny - og gammeldanskeres holdning til voldtægt.31 procent af indvandrerne var enige, men det vakte stor opstandelse, at så mange etniske danskere havde den holdning, som Socialdemokraternes Mette Frederiksen kaldte alarmerende og udtryk for et gammeldags og patriarkalsk synspunkt. I øvrigt var der et flertal af etniske danske kvinder, der mente, at kvinderne selv havde et ansvar for, hvad deres påklædning lagde op til.Det bør være hævet over enhver diskussion, hvorvidt bare maver, en smuk kavalergang eller en trusseløs nat i byen giver mænd ret til at forulempe kvinder seksuelt. Det gør det ikke. Kvinder har ikke ansvar for mænds seksualitet.Der voldtages kvinder, hvor gerningsmanden går fri, og et stort antal kvinder voldtages, uden at de anmelder det, hvilket er et alvorligt problem for kvinders retssikkerhed. Derfor er det også vigtigt at debattere, hvorfor så få voldtægtssager fører til domsfældelse herhjemme - cirka 100 ud af 500 hvert år.Men med til den diskussion hører også, at mellem 10 og 21 procent af anmeldelserne er bevidst falske. Derudover er der endnu flere tvivlsomme sager, som ofte er såkaldt kontakt- eller partnervoldtægt. Det er sager, som typisk er svære at efterforske og føre bevis i. Manden indrømmer, at der har været tale om seksuelt samkvem, men påstår det var frivilligt, mens kvinden påstår, det var tvang.RAPPORTEN 'Var det voldtægt' fra Center for Voldtægtsofre ved Rigshospitalet konkluderede i 2006, at retssystemet ikke er indrettet til at håndtere, at anklager om voldtægt i to ud af tre tilfælde er begået af en person, offeret kender; en partner, ekskæreste, bekendt eller ven. Lovgivningen er derimod indrettet på de såkaldte overfaldsvoldtægter, hvor en ukendt gerningsmand så 'springer ud fra en busk', påpegede rapporten. I den meget komplekse problemstilling er det imidlertid også vigtigt at diskutere de tilfælde, hvor især unge kvinder "forveksler en dårlig seksuel oplevelse med voldtægt", sådan som sociolog og ph.d.-stipendiat Marie Heinskou konkluderer kan være tilfældet, efter at hun i forbindelse med sit ph.d.-projekt har gennemgået 100 anmeldte voldtægtssager i Københavns Politikreds i 2003.Ifølge både Marie Heinskou og politiinspektør Bent Isager-Nielsen fra Vestegnens Politi, som står bag en lignende ikke-videnskabelig undersøgelse, er problemet, at en del af de tvivlsomme voldtægtssager handler om unge piger, der i et miks af alkohol og sex afsøger et grænseland. De er tiltrukket af lysten til at overskride grænser, men oplever efterfølgende, at de har begået vold på sig selv, fordi de er bange for at skride ud i forhold til omverdenens - og måske især forældrenes - forventninger til den kvindelige seksualitet om ikke at være billig og skeje ud. Også psykolog Annalise Rust fra Center for Voldtægtsofre bekræfter, at den slags tilfælde eksisterer. Men det er alvorligt for pigerne, påpeger Rust. De unge har alvorlig efterreaktioner, fordi de i forvejen er meget forvirrede omkring deres seksualitet og identitet.Faren ved en offentlig debat om falske og tvivlsomme voldtægtssager er, at det skaber myter om utroværdige kvinder og bekræfter den udbredte holdning blandt danskere, at udfordrende kvinder selv bærer en del af ansvaret, hvis de udsættes for overgreb. Men det er mere skadeligt at lade være. Især hvis der som politiets undersøgelse indikerer er tale om en stigende tendens.Den gængse opfattelse er, at 10 pct. af anklagerne om voldtægt er falske, men politiets tal viste en stigning til 21. pct i år 2005-2006. Sociolog Marie Heinskou frygter, at voldtægtsbegrebet udvandes til skade for de reelle voldtægtsofre, som der ganske givet er mange flere af, end man kan se af domsfældelserne. Og hun har en pointe.KVINDERS SEKSUALITET i dag er langt mere udfarende og udfordrende end for få årtier siden, og den foregår i en mere ukontrolleret (ungdoms)kultur, hvor leg med grænser er en del af det at udforske identiteten. Når sex, magt og dominans er indblandet kan det blive alvorligt, men man gør de unge kvinder og mænd en bjørnetjeneste, hvis man ikke hjælper dem til at finde en bedre kommunikationsform i det fælles grænseland.Der er andre sårbare grupper i det her end kvinderne. I sensommeren 2007 var der flere voldtægtssager oppe i pressen, hvor indvandrermænd i kassevogne angiveligt skulle have voldtaget kvinder på øde steder. Anklagerne viste sig senere at være falske. I en opskræmt stemning af potentielle overgreb på hvert gadehjørne er det nærliggende at kaste anklager på indvandrermænd, der allerede fylder godt op i kriminalstatistikerne. Det vil være befordrende, hvis også de mere radikale feminister, som abonnerer på tænkningen, at kvinder per definition altid er ofre, også forholder sig til de nye tendenser uden blot at afvise dem som et forsøg på at forværre situationen for misbrugte kvinder.
