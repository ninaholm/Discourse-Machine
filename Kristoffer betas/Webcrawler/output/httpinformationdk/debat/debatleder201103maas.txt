Måsen på slibeskiven



 NU ER Birthe Rønn Hornbech så ude. Det manglede bare. Med hendes afgang lukkes en af den nyere politiske histories mest spektakulære forfaldsfortællinger. Politikeren, der byggede sig selv op som garanten for en grundfæstet retsstat, sank sammen under vægten af egen ulovlig forvaltning.
Hvilke motiver, der førte til den juridiske og moralske konkurs, ved kun Birthe Rønn Hornbech  og muligvis Søren Krarup og Jesper Langballe fra Dansk Folkeparti, der i denne sag har været hendes væbnere. Om offentligheden nogensinde får svaret, er tvivlsomt.
Dog er det hævet over enhver tvivl, at en usund kultur hersker i Integrationsministeriet. Statsministeren har nu valgt at lade en undersøgelseskommission klarlægge, hvad der er fore- gået  både før og under Birthe Rønn Hornbech  og dette drastiske greb understreger sagens alvor:
Lars Løkke Rasmussen har ikke alene valgt at fyre Birthe Rønn Hornbech som integrationsminister, hun er også færdig som kirkeminister. Og han har valgt at lade en konservativ justits- minister, Lars Barfoed, nedsætte  undersøgelseskommissionen, selv om Barfoed ikke nødvendigvis har samme interesser som statsministerens parti, Venstre.
Det var måske det greb, Birthe Rønn Hornbech sigtede til, da hun i sin overdragelsestale til Søren Pind sagde, at det nu er ham, der får »måsen på slibeskiven«. Og måske henviste hun til  sine egne fremtidsudsigter, da hun  citerede en oldromersk tænker for at sige, at man kan »sidde i fængsel og være verdens frieste menneske«.
OM DET GÅR så galt for Birthe Rønn Hornbech, er det for tidligt at gisne om.
Nu skal tidligere ministre og de ansvarlige embedsmænd forklare sig under vidneansvar til den forestående undersøgelseskommission. Det bliver yderst interessant. Integrationsministeriets 37 sider lange redegørelse  lader en række centrale spørgsmål stå ubesvaret tilbage.
Vi ved, at Birthe Rønn Hornbech med åbne øjne tilsidesatte gældende lov i halvandet år, fra august 2008 til januar 2010, ved at nægte statsløse palæstinensere født her i landet dansk statsborgerskab. Men med ministeriets egen redegørelse ved vi nu også, at de selvsamme embedsmænd allerede  i februar 2008 blev klar over ulovlighederne. Hvorfor tøvede disse embedsmænd i et halvt år med at give ministeren besked?
Vi ved, at den første ansøgning fra en statsløs palæstinenser nåede Integrationsministeriet i 2002, og vi ved, at det første ulovlige afslag fulgte i 2004. Vi ved tillige, at Integrationsministeriets embedsmænd i 2005 skrev en håndbog om konventionernes praktiske betydning. Dermed ved vi også, at det ikke er uvidenhed og manglende opmærksomhed på konventionerne, der herskede i ministeriet under to tidligere integrationsministre: Bertel  Haarder og Rikke Hvilshøj. Men hvad vi ikke ved er, hvad de to har vidst.
Og vi ved ikke, hvad Integrations- ministeriets departementschef, Claes Nilas, stillede op med den problemstilling, at hans minister i halvandet år valgte at ignorere embedsmændenes klare indstilling. Ifølge retningslinjer udarbejdet af DJØF har departementschefer pligt til at indbringe sager til Statsministeriet, hvis de er vidende om ulovlig sagsbehandling. Vi ved  ikke, om det er sket.
Pudsigt nok blev disse retnings- linjer udarbejdet som en konsekvens af Tamilsagen, hvor Claes Nilas  bestred posten som ministersekretær for Tamilskandalens hovedperson, den daværende konservative justitsminister, Erik Ninn-Hansen.
ALLEREDE I Integrationsministeriets egen redegørelse står det klart, at ministeriets problemer ikke løses med ministerens afgang. Embedsmændenes fejl og undladelsessynder kan umuligt være et udslag af vankundighed eller almindelig uformåen.
Derfor må man tage sig til hovedet, når den nyslåede integrationsminister, Søren Pind, proklamerer, at »tillidens grund er det grundlag«, han vil »gå til arbejdet med«. Hallo. Problemet  i denne sag er jo netop, at tilliden til ministeriet  og ikke kun ministeren   for længst er definitivt grundstødt.
Hvordan? Her skal man huske på, at politikerne selv har etableret det ministerium og den administration, Anders Fogh Rasmussen og Dansk Folkeparti ønskede i 2001. Integrationsministeriets opgave var med den ene hånd at holde så mange udlændinge som muligt ude af landet. Med den anden hånd skulle ministeriet integrere udlændinge i det danske samfund. De to hensyn viste sig uforenelige.
Derfor bør Integrationsministeriets sociale opgaver flyttes tilbage til  Socialministeriet, beskæftigelses- indsatsen tilbage til Beskæftigelses- ministeriet og behandling af opholdstilladelser og statsborgerskab skal  returneres til Justitsministeriet.
Birthe Rønn Hornbech var en del af problemet, og Søren Pind er ikke den rette løsning. Den bør være at nedlægge både minister og ministerium.

