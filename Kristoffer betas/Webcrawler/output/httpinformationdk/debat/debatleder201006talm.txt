Talmagi



Det har i de seneste år været en yndet sport for ministre at få det til at se ud som om, at de bruger mange penge. Tal er blevet lagt sammen - genbrugt og gentaget i det uendelige, og det har været umuligt for den almindelige dansker at finde ud af, hvor meget der reelt er tilført et område. Man har dog formentlig fattet, at der var tale om 'store satsninger' og 'mange milliarder'. Ikke mindst når det kommer til forskningsområdet, hvor Helge Sander(V) i løbet af sin ministertid fik delt globaliseringspuljens milliarder ud snart sagt hver eneste gang, han blev stillet et spørgsmål af en journalist.Nu er det krisetider - derfor er det besparelserne, man gerne vil have til at se større ud, end de reelt er. Og så har vi i øvrigt fået en ny videnskabsminister, Charlotte Sahl-Madsen (V), som i et læserbrev i Information kom til at skrive, at universiteterne skam ikke havde grund til at brokke sig over genopretningsplanen, fordi nedskæringerne på forskningen allerede var meldt ud, da finansloven blev vedtaget i efteråret 2009. Det sætter naturligvis genopretningsplanen i et nyt perspektiv, at den indeholder besparelser, som allerede blev vedtaget i november sidste år.Det er muligt, at man i Finansministeriet ser det som helt naturligt - her forklarer man, at besparelserne er regnet ud fra forventningerne til udgifterne i 2010 - og ikke ud fra finansloven. Men den almindelige dansker må kunne regne med, at når regeringen siger, at den kan spare 24 milliarder kroner, så er der også tale om nye besparelser - besparelser som dem, de kender dem fra deres egne husholdninger.I dag bruger vi 100 kroner om måneden på hakket oksekød - fremover skal vi kun bruge 50 kroner. Sådan fungerer regeringens besparelser ikke, og talmagien, som i de seneste år har fået investeringerne til at se store ud, har med krisen blot fået modsat fortegn.Der er så i øvrigt noget komisk over, at det hele blev afsløret af en af regeringens nye, uprøvede ministre.
