Lars Seier er filantrop
Saxo Bank støtter en lang række formål, heriblandt Gigtforeningen, Kræftens Bekæmpelse og Foreningen Nydansker. Er det også doping?


 Bent Vinn Nielsen skriver 22. februar, at det eneste, ’man’ ved om Lars Seier Christensen, er, at han ikke bor i Danmark og støtter liberale formål. Det havde nu ikke krævet ret meget research at finde frem til mere.
Som for eksempel at den virksomhed, Lars Seier og Kim Four-nais i fællesskab har bygget op fra ingenting, Saxo Bank, i dag beskæftiger 1300 medarbejdere, herunder 725 i Danmark. At Saxo Bank indtjener valuta til Danmark for halvanden milliarder kroner. Og at virksomheden og dens medarbejdere tilsammen betaler over 600 millioner kroner i skatter og afgifter.
Det er en ærlig sag, at Vinn Nielsen ikke bryder sig om Lars Seiers synspunkter, men det er fattigt, at han ikke er i stand til at forholde sig nuanceret til manden. Hvorfor hidser Vinn Nielsen sig for eksempel op over, at Seier bruger sine egne penge på at støtte et socialt medie? Er årsagen ikke ene og alene, at Vinn Nielsen selv har et andet politisk ståsted end netavisen 180grader.dk? Vinn Nielsen skriver, at sponsoraterne fra Saxo Bank er ’doping’. Men sandheden er jo, at Lars Seier er filantrop. Saxo Bank støtter en lang række formål, heriblandt Gigtforeningen, Kræftens Bekæmpelse og Foreningen Nydansker. Er det også doping? Eller er det kun doping, når Vinn Nielsen ikke kan lide de støttede formål? Som for eksempel CEPOS?
Seier ikke eneste sponsor
Seier og Fournais sponsorerede CEPOS fra 2006 og frem til 2009 ved at støtte et initiativ, CEPOS Universitet, der uddanner unge mennesker. Vinn Nielsen finder et sådant samarbejde umoralsk. Saxo Bank støtter også uddannelse af unge mennesker i projekter på CBS og Aarhus Universitet. Er det også umoralsk?
CEPOS finansieres af en lang række private sponsorer, heriblandt fonde, virksomheder og privatpersoner. CEPOS har sikret sig en bred base af sponsorater, således at ingen enkeltsponsor bliver altafgørende for vores eksistens. Siden 2007 har vores største sponsor således aldrig stået for mere end 10 procent af vores samlede støtte.
Hvis Vinn Nielsen tror, at Saxo holder CEPOS ’kunstigt’ i live, må han altså tro om. Saxo Bank har stået for ca. tre procent af vores samlede sponsormidler siden CEPOS’ start.
Martin Ågerup, direktør, CEPOS

