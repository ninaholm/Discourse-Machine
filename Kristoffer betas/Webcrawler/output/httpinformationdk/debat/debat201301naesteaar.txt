’Til næste år kommer opsvinget!’
Sådan lyder det hvert år fra Finansministeriets økonomer. Alligevel fortsætter krisen. Måske er det på tide, at statsministeren og regeringen lytter til nogle andre?
Selvom krisen har varet i fire år og arbejdsløsheden er høj, rådgiver Finansministeriet fortsat, som om intet er sket og synes ikke at lade sig distrahere af virkeligheden, mener dagens kronikør.

Jeg ville ønske, jeg kunne dele statsministerens optimisme med hensyn til, at opsvinget i dansk økonomi kommer i løbet af 2013. Hun spejler den økonomisk politiske rådgivning, hun får fra finans- og økonomiministerierne. Problemet er, at hvis disse økonomiske rådgivere tager systematisk fejl, så er statsministeren, og med hende, regeringen ilde hjulpet. Som det fremgår af prognosen, har de økonomiske ministerier i de sidste mange år fejlagtigt forventet en ’normalisering af de økonomiske konjunkturer’ i løbet af det kommende år. Her var 2012 ingen undtagelse, og 2013 bliver det næppe heller.Spillet om vurderingen af den økonomiske udvikling for det kommende år intensiveredes ved fremlæggelsen af finanslovsforslaget i august måned. Finansloven for 2012 blev således fremlagt i august 2011 understøttet af en Økonomisk Redegørelse, der spåede en BNP-vækst i 2012 på 1,8 procent (i virkeligheden blev den minus 0,4 procent). En størrelsesorden de danske ligevægtsøkonomer sædvanligvis kalder en ’normalvækst’. Det er den vækst, som ligevægtsmodellen i Finansministeriet er forhåndsprogrammeret til at forudsige. Påfaldende er det i hvert fald, som det fremgår af tabellen til højre, at uanset om vi ser på 2011, 2012, 2013 eller de første skøn for 2014, spås der systematisk en pæn ’vækst’ i underkanten af 2 procent det næste år.Krystalkuglen har altid retØkonomerne kigger hvert år ind i deres konstruerede krystalkugle, hvor det altid gælder, at »opsvinget er på vej«. Denne indbyggede forudsætning om, at fuld beskæftigelse kommer af sig selv, bidrager desværre til at kortslutte den politiske debat. Ligevægtsøkonomernes konklusion er hvert år, at en aktiv økonomisk politik er grundlæggende unødvendig – og i mange situationer vil en aktiv økonomisk politik gøre mere skade end gavn. I dette perspektiv kan ethvert politisk initiativ til at reducere arbejdsløsheden hurtigt rubriceres som tilløb til en »uansvarlig politik«.I betragtning af at krisen nu har varet ved i mere end fire år, og at arbejdsløsheden i Europa er på sit højeste niveau i hele efterkrigstiden, og i Danmark på det højeste niveau i 18 år, baseret på OECD’s tal, er det overraskende, at Finansministeriet fortsat rådgiver, som om intet er sket jævnførende prognosen. Opsvinget kommer (igen) til næste år. Finansministeriet synes ikke at lade sig distrahere af virkeligheden. Så sent som i november måned i år følte Finansministeriet sig presset til at løfte lidt af sløret for, hvorledes de økonomiske modeller benyttes i ministeriet og modelgrundlaget blev fremstillet således: »Modellen har den egenskab – på linje med almindeligt accepteret økonomisk teori og andre danske modeller – at ledigheden på sigt svarer til et strukturelt niveau, som bestemmes af strukturerne på arbejdsmarkedet. Det indebærer, at tiltag, som øger arbejdsudbuddet på længere sigt, vil føre til en omtrent tilsvarende stigning i beskæftigelsen.«Rådgivningen forlænger krisenDet danske finansministerium svigter ved at give en så ensidig rådgivning; for økonomerne behøvede blot at hæve blikket et par millimeter op over krystalkuglen, før de ville få øje på økonomiske teorier, hvor efterspørgslen efter arbejdskraft er helt afgørende for udviklingen i beskæftigelsen både på kort og på lang sigt. Der tales simpelthen mod bedre vidende, når det hævdes, at der ikke findes økonomiske modeller, hvor et øget udbud af arbejdskraft bestemt ikke automatisk fører til en »omtrent tilsvarende stigning i beskæftigelsen.« Uanset om dette manglende kendskab til anerkendte økonomiske teorier måtte være rigtigt, så var en anden mulighed at kigge på den faktiske økonomiske udvikling, hvor arbejdsløsheden er stigende, samtidig med at arbejdsstyrken (det registrerede udbud af arbejdskraft) skrumper. Siden krisen satte ind i 2008 er beskæftigelsen faldet med 200.000 personer og arbejdsstyrken med 100.000, hvilket har øget arbejdsløsheden med cirka 100.000. Hertil kommer, at efterløns-, dagpenge- og skattereformerne har forstærket tendensen til øget ulighed, der forstærker de sociale og menneskelige omkostninger ved den førte politik.Det er desværre denne finansministerielle rådgivning, som er ude af trit med den økonomiske virkelighed, der medvirker til, at krisen trækker i langdrag. Ikke mindst fordi stort set alle de øvrige europæiske lande forfølger den samme recessionsforlængende politik ind i 2013 og 2014. Der ligger ikke noget eksporteventyr og venter, hverken for dansk økonomi isoleret set endsige for europæisk økonomi under ét. Firs procent af al eksport går jo til andre europæiske lande. Når alle EU-lande skærer ned i den indenlandske efterspørgsel i håb om at kunne eksportere mere, kan resultatet i virkeligheden meget let blive, at alle eksporterer mindre. Ikke alene gør landene sig selv fattigere gennem besparelser; de trækker nabolandene med ned i en form for dødsspiral, der ikke er set siden begyndelsen af 1930’erne.En march på stedetMen var der ikke noget med en kickstart af dansk økonomi i 2012? Ikke for alvor. Der var i realiteten kun tale om en fremrykning af offentlige investeringer på ca. 17 milliarder kroner over to år. Men netop fordi der er tale om en fremrykning, vil det ikke have nogen nettoeffekt på beskæftigelsen, og allerede i 2013 vil niveauet for offentlige investeringer blive reduceret med 10 pct. Kickstarten var således alt andet end et kick, men blot en march på stedet, der indledtes med et lille trut i trompeten. Hertil kommer at kommunerne i gennem 2012 har reduceret antallet af beskæftigede med mere end 7.000 personer. Det har reelt betydet, at den offentlige sektor samlet set har bidraget til faldet i BNP.Når 2012 i den grad udviklede sig til at blive en økonomisk fuser, hænger det også sammen med forringelsen af efterlønsordningen. Der blev tilbagebetalt ikke mindre end 28 milliarder kroner. Et beløb, der kunne have finansieret offentlige investeringer i en størrelse, der ville svare til, hvad én Storebæltsforbindelse i sin tid kostede at bygge. Disse penge forsvandt i stedet ud i den ’blå luft’. De har endnu ikke haft anden synlig effekt end at svække statsfinanserne og forringe danskernes pensionsvilkår. Patetisk er det derfor at læse Finansministeriets rådgivning i dette spørgsmål: At den forringede efterlønsordning vil få danskerne til at bruge flere penge, for nu skal de jo arbejde i flere år og vil derfor føle, at de har råd til et større forbrug. Den tanke, at de forringede pensions-, dagpenge- og beskæftigelsesvilkår gør danskerne mere usikre på fremtiden og dermed får dem til at spare op i stedet, er ikke indeholdt i Finansministeriets rådgivning endsige ligevægtsmodel.Regeringen har således med afsæt i denne rådgivning atter plantet kikkerten for det blinde øje, når den lægger til grund for finansloven for 2013, at ‘der i 2. halvår forventes et mærkbart fald i ledigheden i takt med, at dagpengereformen slår fuldt igennem’. Den direkte effekt på BNP (finanseffekten) af den netop vedtagne finanslov for 2013 er nemlig negativ.Jesper Jespersen er professor i økonomi på RUC
