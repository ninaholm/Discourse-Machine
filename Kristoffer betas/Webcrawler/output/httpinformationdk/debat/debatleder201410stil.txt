Stilstand i Hongkong – indtil videre
LEDER


Antallet af demonstranter i Hongkongs gader er faldet markant de seneste dage. Hvor titusinder &ndash; og på visse dage hundredtusinder &ndash; i sidste uge demonstrerede for demokratiske rettigheder, er der nu kun få hundrede tilbage, som fortsat holder centrale områder i byen besat. Det lader til, at regeringen i Hongkong &ndash; og det kinesiske centralstyre i Beijing &ndash; har formået at tage første stik hjem i kampen om byens politiske fremtid.Demonstrationerne har umiddelbart ikke formået konkret at ændre meget, men har dog været med til at styrke en folkelig politisk bevægelse og har åbnet døren for en ellers ikkeeksisterende dialog. I morgen vil regeringen og nogle af de studenterledere, der har ført an i protesterne, gå i forhandling. Det er dog stærkt tvivlsomt, om det vil føre til et gennembrud. Protestgrupperne kræver fortsat frie, demokratiske valg og har lovet nye aktioner, hvis regeringen ikke kommer med betydelige indrømmelser. Men det virker dog usandsynligt, at Hongkong-regeringen på nogen måde vil bøje sig for kravene, specielt da kommunistpartiet i Beijing, som trækker i trådene, kategorisk har afvist dem. Beijing har ellers tidligere lovet demokratiske valg til posten som Hongkongs regeringschef i 2017, men i august bestemte Kinas parlament, at Hongkongs befolkning kun vil få lov til at stemme på to-tre kandidater, som på forhånd er godkendt af en valgkomité, der er loyal over for centralregeringen i Beijing. Ifølge kritikere vil der dermed blot være tale om en pseudodemokratisk valghandling, som blot vil føre til indsættelsen af endnu en leder, der blindt adlyder Beijing.Der har været utilfredshed i dele af Hongkongs befolkning med de sidste ugers protester, der har lammet trafikken og angiveligt skadet forretningslivet. Ifølge spørgeundersøgelser har flere været imod end for demonstranternes taktik. Men det er langtfra kun et lille mindretal, som støtter demokratiske reformer og som er imod den nuværende Beijing-tro regeringschef Leung Chun-ying &ndash; kun en femtedel af byens indbyggere støtter ham. Ved det seneste parlamentsvalg i 2012 fik de prodemokratiske kandidater 56 procent af stemmerne. Og samtidig viser målinger, at 76 procent af unge mellem 15 og 24 år er imod Beijings plan om at forhåndsgodkende kandidaterne til byens politiske toppost.Men protesterne har ikke kun handlet om valgteknik. Mange af demonstranterne har givet udtryk for, at de vil have lov til at vælge en regeringschef, der ikke blot adlyder Beijing og tækkes Hongkongs forretningselite, men som fokuserer på borgernes klager over stigende huspriser, stagnerende lønninger og den store økonomiske og sociale ulighed. Og lige så meget har protesterne handlet om at beskytte Hongkongs identitet, kultur og politiske værdier, som mange demonstranter mener, er under angreb fra det autoritære system i Beijing. De ser med frygt på, at mange af de kvaliteter ved Hongkongs samfund, som de hylder &ndash; bl.a. det uafhængige retssystem, ytringsfrihed og pressefrihed &ndash; er ved at blive eroderet af kommunistpartiets indblanding i Hongkongs affærer, og de har ikke længere tillid til &rsquo;ét land, to systemer&rsquo;-formlen, som ellers skulle sikre Hongkong en stor grad af autonomi inden for Kinas grænser, efter byen i 1997 gik fra at være britisk kronkoloni til en del af folkerepublikken. Som en modreaktion definerer mange &ndash; specielt unge &ndash; sig derfor i stigende grad i modsætning til de værdier, kommunistpartiets autoritære styre står for i resten af Kina. En undersøgelse fra University of Hongkong viser, at antallet af hongkongere, som identificerer sig selv som &rsquo;kinesere&rsquo; eller &rsquo;indbyggere i Folkerepublikken Kina&rsquo; er faldet betydeligt inden for de seneste år &ndash; flere ser sig selv som &rsquo;asiater&rsquo; eller &rsquo;globale borgere&rsquo; fremfor &rsquo;kinesere&rsquo;.De unge i Hongkong, som har ført an i protesterne, er dermed så godt som tabt for Beijing. Kommunistpartiet står over for en hel generation, som fremover vil blive en endnu større politisk magtfaktor, hvis mistillid til både Hongkong-regeringen og styret i Beijing vokser hastigt, og hvis vilje til at kæmpe for demokratiske rettigheder og deres bys identitet og værdier er blevet styrket de seneste uger. Årsagerne til protesterne er fortsat langtfra løst, og den nuværende stilstand kan blot være en pause, før Hongkong igen kastes ud i turbulente politiske kampe, som i endnu større grad vil udfordre kommunistpartiet i Beijing.
