Frihed til folkets skole
Folkeskolens største problem er, at den ikke er folkets, men statens og kommunens. Lærere, forældre og børn kan først få ejerskab over folkeskolen i det øjeblik, politikerne tør afgive magten. Det er her, de frie skoler kan tjene til inspiration
De engagerede forældre omkring Blågård Skole har fortjent et ejerskab over deres lokale skole, og de dygtige ansatte på skolen har fortjent frihed og ro til at udvikle skolen sammen med eleverne (her er det en 9. klasse) og forældrene. Fordelene ved at lægge skolens fremtid i deres hænder er store, mener dagens kronikør.


 Vi har i Danmark en unik og velfungerende model i friheden til selv at bestemme over vores børns dannelse. De frie skoler og folkeskolen udfylder på hver deres måde en ekstrem vigtig opgave. Dynamikken mellem den offentlige og den private skoleudvikling skaber gensidig styrke ved både at sikre ligheden, gennem gratis skolevæsen til alle, og friheden, gennem retten til selv at vælge. Men skolen er i krise. Verdens dyreste folkeskole skaber ikke længere verdens bedste resultater, og politikerne kappes om at reformere den kendte model.
Skolen har brug for, at vi sammen forsøger at gentænke selve grundlaget for grundskolen. Derfor er det ærgerligt, at debatten bliver ved med at kredse om, hvem der har flest midler at gøre godt med. Det fjerner kun fokus fra debattens kerne, og vi kunne i stedet bruge tiden på at finde ud af, hvordan skolen som helhed kan komme på rette spor. Hvordan vi kommer væk fra en løbebane, der kræver flere og flere ressourcer, men skaber dårligere resultater.
Det fremføres ofte, at folkeskolen bør tage ved lære af de frie skoler. Spørgsmålet er dog, hvilke frie skoler den skal tage ved lære af. Hvor folkeskolen er blevet mere og mere strømlinet i løbet af det tyvende århundrede, er de frie skoler nemlig præget af stor variation. Men der mangler viden om de frie skolers mangfoldighed uden for deres egne kredse. I flæng betegnes alle frie skoler som privatskoler og tages til indtægt for visse privatskolers dårligdomme, og få debattører har noget større kendskab til de enkelte skoletraditioner. Alle skoler, der er uafhængige af stat og kommune, går under betegnelsen ’frie grundskoler’. Herunder skelnes mellem ’privatskoler’ som betegnelsen for alle medlemmer af Danmarks Privatskoleforening (132 skoler) – en sammenslutning af de tidligere private realskoler og privatejede grundskoler – og ’friskoler’ (ikke ’frie skoler’) som betegnelsen for grundskoler, der er forældreejede frem for statsejede eller privatejede – organiseret i Dansk Friskoleforening (271 skoler). Andre skoleforeninger er bl.a. Lilleskolerne (61), Foreningen af Katolske Skoler i Danmark (21) og Foreningen af Kristne Friskoler (35).
Hvor privatskolerne frem for alt har været borgerskabets værn mod at dele skolebænke med bønder og arbejdere, har friskolernes formål fra første færd været at give almindelige mennesker en bedre skolegang end det offentlige tilbud. Almueskolen var fra starten kongens og statens skole, der skulle indoktrinere til de herskendes tanker, til at være fædrelands-tro, gudsfrygtig og arbejdsom. Friskolebevægelsen ønskede derimod en skole baseret på ligeværd mellem lærer og elev. En skole, der betragtede børn som mennesker med samme ret som voksne. Mennesker, der ikke var statens ejendom, men deres egen.
Definitionsmagten
Kampen gik på at give de fattige bønder og deres børn en lige så god uddannelse, som borgerskabet fik gennem privatskolerne – uden at staten skulle bestemme indholdet og metoden. Og selv om folkeskolen i dag er langt mere og bedre end den pauvre almueskole, den var engang, er der for friskolerne en vigtig kamp i at gøre sig fri af politikernes styring af deres børns skolegang. Hvorfor skal politikere bestemme, at læring handler om at sidde på en stol og blive trukket gennem et pensum, når vi selv kan sikre vores børn en bedre læring for færre penge? Hvem, der har ret til at definere børnenes dannelse, er et kernespørgsmål i konflikten mellem offentlig og privat skolegang.Før samfundet fandt den værd at bære, løftede friskolerne den sociale byrde. Det var gennem friskole- og højskolebevægelsen, at værdien at alle – uanset forudsætninger – har ret til en uddannelse blev skabt. Den del af de private skoler, der stadig håndplukker priviligerede børn, er et fortidslevn fra det nittende århundredes klassesamfund. Vi bør uden tvivl sætte ind over for en så asocial praksis. Men det må ske via en dialog med de asociale skoler frem for ved at gå i korstog mod hele modellen. Lad os først at finde en vej ud af folkeskolens misere, før vi prøver at få flere til at vælge den. Vi risikerer blot at ødelægge det, der virker, frem for at reparere det, der er i stykker.
Det er sagt med eftertryk fra alle sider i debatten, at det, der skal til for at få skolen på rette spor, er ledelse. Men giver vi virkelig folkeskolens ledere og lærere friheden til at lede folkeskolen på vej? Hvis politikerne mener, at lokal ledelse er vejen frem, bør de holde op med at prøve at detailstyre folkeskolen og fastlåse lærerne i skemaer og evalueringsrapporter. Skoleledelse handler om retten til selv at definere de værdier og det læringssyn, som skolen bygger på, og at indrette hele skolen derefter. De frie skolers succes er, at de gennem deres pædagogiske frihed har kunnet efterprøve en mangfoldighed af pædagogiske metoder og dannelsesmæssige værdier. Det er mere end noget andet disse eksperimenter, der udgør de frie skolers nyttemæssige berettigelse. Hvis de frie skoler nogensinde skulle blive overflødige, bliver det, når folkeskolen har fået den samme frihed, som de frie skoler nyder i dag. Når folkeskolen bliver folkets skole – ikke statens eller kommunens. Når folkeskolen tilhører lokalsamfundet og forældrene, og de selv kan bestemme, hvilken skolegang der er bedst for deres børn. I friskolebevægelsen kender vi værdien af ejerskabsfølelsen, og folkeskolen har meget at vinde ved at styrke forældrenes indflydelse og engagement. Og der er lige så meget at vinde ved at give skolelederne magt til at lede, give lærerne lov til at undervise og give eleverne indflydelse på den institution, som kræver så meget af dem.
Grundskolens fremtid
Ingen folkeskole har nogensinde haft frihed til at formulere sit eget unikke syn på, hvordan læring sker bedst, og til at kunne indrette skolen derefter. Folkeskolens læringssyn er stadigvæk mest af alt præget af politikernes fikse ideer. Ideer uden udsyn og mod til at gentænke skolen fra bunden af. Vi bør prise de frie skolers pædagogiske eksperimenter og opmuntre dem til at tænke og handle selv.
Vores samfund og skolen som bærende institution udvikles gennem de værdier, vi som fællesskab sætter højt. Kun ved at lade vores værdier definere skolernes opbygning, kan vi finde en farbar vej væk fra fortidens ødelagte modeller. Hvis vi vægter frihed og folkestyre, må vi også have øje for fordelene herved. De engagerede forældre omkring Blågård Skole har fortjent et ejerskab over deres lokale skole, og de dygtige ansatte på skolen har fortjent frihed og ro til at udvikle skolen sammen med eleverne og forældrene. Fordelene ved at lægge skolens fremtid i deres hænder er store. Og hvis ligeværdighed er en værdi, vi sætter højt, så er der gode chancer for, at de selv vil gøre, hvad de kan, for at inkludere børn fra alle samfundslag. Vi i de frie skoler fortjener fred, når vi tager vores del af det sociale ansvar, og ellers forventer vi en dialog præget af gensidig respekt og forståelse, og virkelighedstro forslag. Når vi når dertil, kan vi forhåbentlig begynde at samarbejde om fremtiden for hele folkets skole.
Kåre Wangel er uddannet fra Den frie Lærerskole og med i initiativet bag den kommende Svendborg Friskole

