Kongressen stækker NSA’s vinger
LEDER


 Her er det foreløbige facit på whistlebloweren Edward Snowdens sensationelle afsløringer for snart to år siden af, at den amerikanske overvågningstjeneste, NSA, siden 2006 har tappet metadata for alle telefonopringninger og al internettrafik indenfor USA: Et flertal i Kongressen vil på foranledning af afsløringerne afskaffe NSA’s hjemmel i antiterrorloven, USA Patriot Act fra 2001, til at fortsætte denne type massiv overvågning. Alt i mens befinder Snowden sig i politisk eksil i Vladimir Putins Rusland uden en realistisk mulighed for at vende tilbage til sit hjemland, med mindre han vil risikere at blive idømt en langvarig fængselsstraf for spionage.
Læs også: USA parat til at begrænse overvågning
Det er naturligvis korrekt, at Snowden har offentliggjort hemmeligstemplede oplysninger, hvilket er strafbart. Men det har andre også gjort i tidens løb, herunder højtstående kilder i skiftende regeringer. Straffen herfor er ikke urimeligt lang. At true ham med en spionsag – som Obama-regeringen gør – er imidlertid en alvorlig sag og et udtryk for politisk hykleri i en situation, hvor diverse interessegrupper i USA ene og alene i kraft af Snowdens tapre dåd har formået at overtale et flertal af kongres-lovgivere til at omskrive et kontroversielt afsnit i Patriot Act, der udløb ved midnat søndag. Selv præsident Obama støtter reformen.
Nu er det ikke, fordi medlemmer af Bushs og Obamas regeringer har været uvidende om NSA’s formentlig lovstridige overvågning af amerikanernes kommunikation. Kongressens to efterretningsudvalg var til en vis grad orienteret, men medlemmerne havde mundkurv på og kunne derfor kun give offentligheden et vink om problemet. Da Snowden løftede låget i sommeren 2013, gav det modstandere af NSA’s praksis i Kongressen en platform. I løbet af de seneste to år har det givet sig udslag i dannelsen af en alliance mellem på den ene side libertære republikanere og tilhængere af Tea Party, der beskylder NSA for at have overtrådt forfatningen, og på den anden side liberale demokrater.
Denne alliance fandt for nylig sammen i Repræsentanternes Hus om at vedtage en efterfølger til Patriot Act. Lovudkastet, døbt USA Freedom Act, blev godkendt med 338 mod 88 stemmer. Og bemærk, at 88 stemte imod, fordi de mener, at reformen ikke går drastisk nok til værks. USA Freedom Act pålægger teleselskaberne at stå for oplagringen af metadata (tidspunkt og stedet for kommunikationen, længden og navne på de involverede). Hvis NSA ønsker adgang til elektroniske data vedrørende personer mistænkt for terrorvirksomhed, skal agenturet ifølge lovforslaget søge om en specifik dommerkendelse fra en hemmelig domstol og forelægge den til det pågældende teleselskab.
I Senatet – der er mere involveret i udformningen af amerikansk udenrigspolitik – er reformen imidlertid ikke nær så populær som i Repræsentanternes Hus. I sidste uge var et nødvendig flertal på 60 ud af 100 senatorer til at godkende lovudkastet ikke til stede. Selv flertalsleder Mitch McConnell opponerede mod en i grunden beskeden begrænsning af NSA’s overvågningsaktiviteter og fremlagde nogle ændringsforslag lige inden det kontroversielle afsnit 215 i Patriot Act udløb søndag, der ville have svækket reformen betydeligt. Et forslag ville f.eks. have fjernet en klausul i Freedom Act, der pålægger den hemmelige domstol at afklassificere sine kendelser.
Men flertalsleder McConnell havde fejlkalkuleret. Søndag aften truede den libertære senator og præsidentkandidat Rand Paul med at forhale afstemningen i Senatet på ubestemt tid ved at tale uafbrudt (en såkaldt filibuster) til efter midnat. Paul ville stramme lovforslaget, mens republikanske høge ville lempe det. Det demokratiske mindretal var indstillet på at godkende USA Freedom Act uden ændringer. Der var altså ikke flertal for noget som helst. Det betød, at NSA ved midnat måtte indstille sin vilkårlige masseindsamling af elektroniske data fra teleselskaberne. Det er præcist, hvad senator Rand Paul og tilhængere af Snowden ønskede: Det forfatningsstridige afsnit 215 i Patriot Act skulle kastes på historiens mødding.
Men sådan ender historien næppe. NSA’s vinger vil blive stækket; i fremtiden bliver det mere byrdefuldt for agenturet at masseindsamle data. Allerede i 2017 skal loven igen op til revision. Det er måske ikke ideelt, men dog et skridt i den rigtige retning.

