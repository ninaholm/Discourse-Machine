Foragt for vælgerne
Dagsordenen i søndagens statsministerduel var sat af de to partier og medierne på emner, hvor forskellen mellem rød og blå er minimal. Derfor var den blottet for visioner eller holdninger til klima, fremtidig boligbeskatning, Udkantsdanmark, EU-økonomien


 Uanset vild aktivitet på de sociale medier og tusinder af spalter i aviserne på print eller web er tv stadig den altafgørende faktor i valgkampen. Og de to tv-stationer har sat alle sejl til og mobiliseret alt disponibelt mandskab til væg-til-væg-dækningen. Man fornemmer dog, at tv-generalerne i denne valgkamp har formuleret en ny journalistisk dagsbefaling: I skal være til stede overalt. I skal opføre jer pænt, I skal lytte og spørge, men I skal ikke forsøge at sætte nye dagsordener. I skal faktachecke i dybden, når politikerne er skødesløse med at bruge rigtige mennesker som cases for en politisk sag, men I skal være forsigtige med, at jeres optræden bliver brugt eller misbrugt. (Det bliver den i øvrigt altid, for tiden af de blå, som mener, at medierne er røde – for nogle år siden af de røde, som mente, at medierne var blå).
Man får mistanke om, at der er manet til forsigtighed, fordi tidligere tiders omsiggribende udfordringer, spørgsmål og boren og graven var blevet for meget og var blevet til en del af den politikerlede, som også indeholder journalist-lede.
Søndagens debat på DR 1 tjener, ligesom TV 2’s tilsvarende for en uges tid siden, som eksempel. DR’s dygtige og ordentlige Tine Gøtzsche og TV 2’s lige så dygtige og lidt mere temperamentsfulde Poul Erik Skammelsen har ikke bare værtstalentet tilfælles. De er ikke Christiansborg-journalister, og de har begge en mangeårig baggrund i udenrigsjournalistikken. Deres hovedopgave var ikke at spørge til substansen, men at få debatten mellem Thorning og Løkke til at glide, holde tiden og forsøge at sikre, at parternes taletid blev nogenlunde ligeligt fordelt. Dagsordenen var i realiteten sat af de to partier på emner, hvor forskellen mellem rød og blå er så minimal, at kampen foregår på uforståelige og latterlige procenter, promiller og gensidige beskyldninger inde på en smal midterstribe på den samfundsvej, hvis retning og perspektiv de ikke taler om – eller bliver provokeret til at tale om.
Ingen visioner eller holdninger til klima, forurening, medicinprisernes potentiale til at vælte hele sundhedsbudgettet, fremtidig boligbeskatning, Udkantsdanmark og finansvirksomhedernes fremtidige rolle, EU-økonomien og det græske problem. Når der tales social dumping, foregår debatten i et kodesprog, som de færreste forstår. Hvad den borgerlige BT-kommentator Søs Marie Serup i øvrigt også bemærkede. Debatten blev et verbalt slagsmål på børnehaveklasseniveau. »Hvis du bliver ved med at lyve om Venstres politik, siger jeg sandheden om din!«
Og i debatten efter debatten i medierne – og ikke mindst på de sociale medier – er det tydeligt, at der ikke er flyttet meget. De allerede overbeviste blev mere overbeviste. Jeg fulgte den ene Facebook-væg efter den anden, og så ingen tegn på, at landets 20 procent tvivlere havde ladet sig overbevise af hverken den ene eller den anden. Chefredaktør Troels Mylenberg fra Svendborg sammenfattede det klogt, men lidt trist således i sin avis:
»Sidder man – og det gør mange vælgere – tilbage med et ubehag over debatformen, så er det klart, at vinderne er alle de partier, der ikke er med i duellen, Uffe Elbæk, Johanne Schmidt-Nielsen, Anders Samuelsen og Kristian Thulesen Dahl havde formentlig en god aften i vælgerhavet, mens Thorning og Løkke skød på hinanden,« skrev Mylenberg.
Selvfølgelig sætter politikerne dagsordenen, men medierne har vel også et ansvar for, at væsentlige emner debatteres. Det gør de også i dagblade, lokalaviser og på radioen – men sjældent på tv, hvis nye pænere stil på nogle områder faktisk pynter. Kåre Quist, der som nyhedsvært-interviewer oftere var mere skarpretter end nysgerrig, har i ’Mød partierne’ afsløret sig som en fremragende interviewer. Åben, humoristisk, nysgerrig og med papirerne i orden.
Jeg har her lært topkandidaterne bedre at kende både politisk og menneskeligt end nogen andre steder i tv-valgkampen. Med andre ord, hvis konceptet har til formål at sikre en samtale i stedet for et skænderi, kan det godt lade sig gøre. Statsminister-duellerne med minimal journalistisk deltagelse er tilsyneladende befordrende for skænderiet fremfor samtalen. Men samtalen risikerer at blive kedelig, og det er normalt forbudt på tv. Så hellere skænderiet, som dybest set er en foragt for vælgernes evne til at foretage et kvalificeret valg.
Lasse Jensen er mediejournalist 
Klummen er udtryk for skribentens egne holdninger

