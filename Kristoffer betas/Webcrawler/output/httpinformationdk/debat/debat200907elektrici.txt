Elektricificer Danmark og red klimaet

Dansk Energis klimavision går blandt andet ud på at gøre el mere end CO2-neutralt og erstatte de fossile brændsler i huse, biler og industri med el og fjernvarme. Arkiv


 Det er dejligt her i sommervarmen at opleve, at en Søren Tafdrup her på debatsiderne (2. og 11. juli) viser interesse for Dansk Energis klimavision 'Power to the People' og opfordrer Information til at stille spalte-plads til rådighed, så vi kan uddybe, hvad der gemmer sig i visionen.
Vores vision går kort ud på at gøre Danmark CO2-neutral i 2050.
Power to the PeopleDet er muligt, hvis vi gør el mere end CO2-neutralt og erstatter de fossile brændsler i huse, biler og industri med el og fjernvarme.  viser en vej til et CO2-neutralt Danmark. Alligevel er Søren Tafdrup foraget. Elsektoren vil jo øge elforbruget.
Renere end neutralt
Deri har han ret. El er vi naturligvis glade for at sælge. Men vi vil mere end det. Vi tilbyder Danmark en fremtid med vedvarende energi og en fundamentalt anden måde at bruge energi på.
Hov, tænker mange nok. Stigende elforbrug og lavere CO2-udslip går da ikke hånd i hånd. Men det gør det faktisk. Ved at gøre elproduktion CO2-ren og ved at erstatte vores forbrug af olie og naturgas i huse, biler og industri med el, så falder vores CO2-udslip og energiforbrug.
Tallene i vores vision taler deres eget sprog. Det danske energiforbrug falder med en tredjedel i 2050 samtidig med fortsat økonomisk vækst. 80 pct. af energiforbruget vil komme fra vedvarende energikilder. Olie- og naturgasforbruget falder med 90 pct., mens kulforbruget går ned med 65 pct. Selv om der brændes kul af i de store kraftvarmeværker, sker det uden konsekvenser for klimaet. For vi renser røgen for CO2. På de samme kraftvarmeværker bliver det primære brændsel biomasse. Kombinationen af biomasse og CO2-rensning gør os faktisk i stand til at suge CO2 ud af atmosfæren. CO2 ind i planten, planten ind i kraftværket, og endelig CO2 ned i undergrunden.
I 2050 er elfremstilling i vores klimavision således ikke bare CO2-neutralt. Den er renere. Så tænk engang. Om 40 år sidder du i din elbil. Du trykker på speederen og elforbruget går op. For hver kilometer du kører, hjælper du så klimaet!
Nu véd naturligvis ingen, hvordan verden ser ud til den tid. Så jeg skal ikke påstå, at vores bud på fremtiden har alle svarene. Vi har et bud på, hvordan vi kan få det samlede danske CO2-udslip bragt markant og samtidig have sikkerhed for, der er den nødvendige energi til forbrugerne. Måske er der en brik i vores puslespil, som nogen ikke kan lide. Men det ændrer ikke det fundamentale: CO2-ren el skal erstatte de fossile brændsler.
Jesper Koch, chefkonsulent  i Dansk Energi

