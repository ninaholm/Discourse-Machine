Styring i den forkerte retning
Den detaljerede målstyring på universiteterne og andre offentlige arbejdspladser betyder, at nye regler kan lede til handlinger, der er direkte kontra-produktive i forhold det egentlige formål. Her er et par eksempler fra universitetsverdenen


Der er i dag mange utilsigtede konsekvenser af den detaljerede målstyring, som bliver et stadigt vigtigere  ledelsesværktøj i disse år på offentlige arbejdspladser som for eksempel universiteterne. Der foreligger derfor en vigtig opgave for såvel politikere som ledelserne på universiteterne om at være særlig opmærksom på, hvornår en regel, lov eller ændret procedure leder til handlinger, der er direkte kontra- produktive i forhold til det egentlig formål, som den pågældende regel, lov eller  ændrede procedure skulle understøtte.Der er lavet mange sociologiske studier i organisatorisk forankrede straf- og belønningsmekanismer, der viser, hvordan regler, lovgivning mv. påvirker de personer, som reglerne, lovgivningen mv. har betydning for. Det er betryggende for de fleste, når straf og belønningsmekanismer tydelig- gøres i en organisation  det er alt andet lige bedre at kende til de regler, der danner grundlag for vurdering af ens gøren og laden.Når belønning er urimelig, for eksempel når det  såkaldte normsystem på  universitetet, der fastsætter, hvor mange timer bestemte arbejdsopgaver belønnes med, medfører, at visse opgaver er svære at få løst, så bør man søge at få ændret normsystemet, så det bliver rimeligt. På min arbejdsplads er eksamensafholdelse for eksempel rigtig dårlig  timesat med den konsekvens, at det kan være svært at finde kolleger, der vil  varetage afviklingen af eksaminer.Meget lange listerEt andet område, hvor belønningssystemet på universiteterne kan have uhensigtsmæssige konsekvenser, er publiceringsområdet. Der er i disse år stort fokus på publicering af forsknings- artikler, hvilket umiddelbart betragtet er udmærket, men som desværre også har fået den utilsigtede effekt, at forfatterlisten til en artikel kan blive endog meget lang, så de enkelte forskere får optimeret antallet af publikationer.Man ser også uvenskaber mellem kolleger, der ikke citerer hinanden (nok), da antal citationer i visse tilfælde belønnes økonomisk, med titler mv. Denne praksis gør det svært for forskere både at vide, hvem der faktisk ved hvad (når alle vennerne/kollegerne sættes på som medforfattere) og hitte rede  i relevant litteratur, der citeres i artikler, når citationspraksis ikke kun handler om et fagligt relevanskriterium, men også om 'pleje af netværk'.Gode tidsskrifterEn tilsvarende, mulig uhensigtsmæssig konsekvens af en udmærket intention knyttet til publiceringskravet udgår fra det såkaldte bibliometri-arbejde, der pågår i disse år. Her skal en lang række faggrupper udvælge og vurdere relevante tidsskrifter inden for hver deres felt. Inden for de enkelte faggruppers lister, der løbende justeres, udvælges 20 procent af tidsskrifterne som særligt gode for området, hvorfor publicering i disse tidsskrifter giver ekstra point, der udløser øgede  bevillinger til universitetet fra Videnskabsministeriet. Nogle fagområder har valgt at støvsuge markedet for tidsskrifter for derved at få flest mulige tidsskrifter med i 20 procent-gruppen, der giver prestige til forskeren og økonomisk belønning til det universitet, forskeren er ansat på. Andre  knap så snedige og strategisk tænkende  faggrupper har valgt kun at tage gode og relevante tidsskrifter med i brutto- listen og dermed gjort deres 20 procent-gruppe af 'fine' tidsskrifter mindre og dermed vanskeligere at publicere i med den konsekvens, at deres fagområde genererer færre midler til universiteterne end konkurrerende fagområder, der har sat barren lavere.Dette er blot et par eksempler på nogle af de utilsigtede konsekvenser af universiteternes incitamentsstruktur og den detaljerede målstyring, som vi ser på universiteterne i dag.Nanna Mik-Meyer er lektor  i sociologi på Copenhagen Business School
