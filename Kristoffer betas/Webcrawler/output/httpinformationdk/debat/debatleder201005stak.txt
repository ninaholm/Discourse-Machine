Stakkels Stein



 Det bedste ved Reimer Bo Christensens interview med bedrageridømte Stein Bagger var titlen: Kan man stole på en løgner? Titlen sender et signal til seeren om, at nu skal man huske på, at manden er berømt for sine manipulatoriske evner. Han sidder ligefrem i fængsel på grund af dem. Men betyder det, at intervieweren har frie hænder til at lave et underholdende interview, for nu er seeren gjort opmærksom på, at man skal være kritisk over for svarene? Nej, der er stadig for mange uklarheder i sagen omkring Stein Bagger til, at tiden er kommet til det helt givet underholdende interview om bedrageriet, millionerne og hans flugt fra Dubai til USA. Og om tiden nogen-sinde kommer til, at vi skal have historien om ofret Stein Bagger, er tvivlsomt. Men det var det, vi fik. Han var offer for Asger Jensbys grådighed og nogens afpresning. »Men nej jeg er ikke noget offer,« siger han, mens hans kropssprog og stemmeføring siger det modsatte.
Danmarks Radio brugte mange kræfter på at bevise, at det så sandelig var et kritisk interview både i trailer og i foromtaler i Aften-showet, men Reimer Bo Christensen har med sin fiasko som talkshowvært og sit tandløse interview med Rigmor Zobel ødelagt sine chancer for at blive opfattet som kritisk interviewer. Interviewet med Stein Bagger er en umulig opgave for enhver journalist, og derfor bør det bestemt ikke være en profil, man forventer vil fejle, der skal lave det. Nogle gange kan løgnen være et mere interessant svar end sandheden, men det stod Reimer Bo Christensen i vejen for blot med sin person. At det derudover kommer frem, at han tidligere har ageret konferencier ved begivenheder, der havde til hensigt at promovere IT Factory og dermed Stein Bagger, hjælper ikke stort. Alt dette sætter Reimer Bo Christensen i en umulig situation, som hans ego måske står i vejen for erkendelsen af. Men hans chef på Danmarks Radio burde have set det. Stein Bagger havde givetvis set det. Men det er jo også ham, der sidder i fængsel.

