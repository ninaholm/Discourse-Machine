Barbie anno 2016
LEDER


 Legetøjsproducenten Mattel, som siden 1959 har solgt Barbiedukker til hele verden, har netop præsenteret Barbie i syv forskellige hudfarver og tre nye størrelser: høj, lille og kurvet.
»Vi mener, at vi har et ansvar over for piger og deres forældre for at afspejle et bredere syn på skønhed,« siger en talsperson for Mattel i weekendens Information om lanceringen af de nye dukker, som skal repræsentere et mere varieret skønhedsideal. Lige så elsket Barbiedukken er og har været gennem mange generationer, lige så udskældt er den for sine fuldstændigt urealistiske kropsmål og sit stereotype billede af, hvad der gør en kvinde.
Læs også: Røv og kulør er næppe nok til at holde den gamle dame på benene
Var Barbie en virkelig kvinde, har et studie vist, at hun ville være så afpillet, at hendes menstruation ville udeblive. En andet studie udi Barbiekroppens anatomi konkluderer, at blot én ud af 100.000 kvinder har en krop, der matcher Barbies proportioner.
Børn formes af det legetøj, de leger med, selv om en fem-årig formentlig ikke selv ænser, hvad Barbiedukkens miniaturefødder og tandpastasmil kan gøre ved forståelsen af, hvordan kroppen ser ud. Derfor er det naturligvis godt, at legetøjsgiganten Mattel med jævne mellemrum udvider repertoiret for, hvordan en kvinde kan være og se ud, så de dukker, børnene møder i legen, bedre repræsenterer virkelighedens kvinder.
Men trods denne – og ikke mindst tidligere – lanceringer af eksempelvis sorte-Barbie, advokat-Barbie og Becky, Barbie’s veninde, som sidder i kørestol, ligner langt de fleste Barbiedukker på markedet stadig den, der ramte legetøjshylderne tilbage i 1959 med lange ben, hvid hud, blond hår og store øjne. Større føler Mattel altså heller ikke sit pædagogiske ansvar.
Mattels realistiske Barbier handler i virkeligheden nok ikke særlig meget om at give børn nogle sunde forbilleder, men om at redde en dukke i eksistentiel krise. Som beskrevet i weekenden er dukkesalget faldet med 20 procent siden 2012. Faldet kan skyldes mange ting – f.eks. det elektroniske legetøjs indtog – men formentlig også, at forældre i dag er langt mere bevidste om, hvad deres børn har godt af at lege med. Og her står Barbie til diskussion. Barbie er først og fremmest stadig tynd, hvid og indhyllet i en ’pinkificeret’ verden. Og om så der skulle komme en spasser-Barbie, en lesbisk-Barbie og en posttraumatisk-stress-Barbie, vil det altid blot være et politisk korrekt sidekick til fortsat at sælge en gammeldags prinsessedrøm.

