Vælgernes straf
Den mest markante tendens ved dette års kommunalvalg er hverken, at Dansk Folkeparti har konstitueret sig lidt til højre og venstre, eller at de to store kommunepartier Socialdemokraterne og venstre er gået tilbage


 Den mest markante tendens ved dette års kommunalvalg er hverken, at Dansk Folkeparti har konstitueret sig lidt til højre og venstre, eller at de to store kommunepartier Socialdemokraterne og venstre er gået tilbage. Nej, det mest iøjnefaldende er, at vælgerne i den grad har straffet de siddende borgmestre. På tværs af partiskel og kommunestørrelse har borgmesteren og hans parti i langt de fleste kommuner lidt nederlag og nogle steder et meget stort nederlag. Som Informations optælling i dagens avis viser, så er det kun i 15 ud af 98 kommuner, at borgmesterens parti er gået frem. I resten er borgmesteren enten væltet, eller han har måttet notere en tilbagegang. I nogle kommuner så som Kolding og Furesø har der endda været tale om så alvorlige tæsk til borgmesteren, at det er svært at forestille sig, at han kan rejse sig igen.
Og hvad skyldes det så? En forklaring, som taberpartierne allerede har forsøgt sig med, er, at Dansk Folkeparti og Socialistisk Folkeparti denne gang er slået igennem for alvor som kommunale partier. De nye store kommuner har gjort det muligt for også mindre partier at føre seriøse kampagner i alle byer. Men det er kun en lille del af forklaringen. Den vigtigste er, at vælgerne har villet straffe de siddende borgmestre for de nedskæringer, som man har oplevet gennem mange år. Kommunerne er længe blevet holdt i et økonomiske jerngreb og har fået frataget muligheden for at føre en selvstændig politik. Via bloktilskud, årlige centrale økonomiaftaler med finansministeren og en masser af restriktioner er den kommunale råderum blevet indsnævret år for år. Det betyder, at de valgte kommunale politikere i meget stort omfang har skullet administrere påbud og nedskæringer uden mulighed for at øge indtægterne gennem højere skat. Selv de kommuner, som har opbygget en formue, har ikke haft mulighed for at bruge af den til bedre service, fordi regeringen har villet begrænse det offentlige forbrug.
Den markante straf til de siddende borgmestre bør derfor mane til eftertanke. Hvis kommunerne som yderste led skal forvalte den offentlige velfærd med øget bureaukrati og færre penge og stå til regnskab over for borgerne hvert fjerde år, så må de kræve et større politisk råderum. Ud over de snærende økonomiske rammer, så sættes der fra Folketinget stadig flere restriktioner og krav til, hvordan de kommunale institutioner skal forvaltes. Ved sidste valg til Folketinget præsenterede Socialdemokraterne ligefrem et helt katalog over minimumstandarder for offentlig service - lige fra antallet af brusebade til de ældre på plejehjemmet til kvadratmetre i vuggestuer. Kommunalpolitikere vil som alle andre helst måles på, hvad de har bedrevet, og hvis overdreven central styring har forvandlet kommunerne til administrative og ikke politiske enheder, så er det ikke mærkeligt, hvis man ude omkring føler, at vælgernes dom er en smule uretfærdig.
I landets største kommune København undgik Socialdemokraterne den store nedsmeltning ved at skifte ud på overborgmesterposten. Partiet måtte dog også her notere en klar tilbagegang, men ligesom i mange andre kommuner blev den socialdemokratiske tilbagegang opvejet af en fremgang til SF. SF blev valgets store sejrherre, hvilket til dels tilskrives den landspolitiske Villy-effekt, men det kan også tages som et udtryk for, at mange vælgere gerne har villet straffe den siddende borgmester uden at miste det røde flertal. Skal man tro partilederne selv, så vandt de alle sammen kommunalvalget i tirsdags - på den ene eller den anden måde. Evnen til at finde netop det resultat af valget, som er udtryk for en sejr er raffineret gennem mange års træning. Selv Venstres formand Lars Løkke Rasmussen kunne finde trøst og mente, at valget havde være acceptabelt, selv om Venstre gik markant tilbage og mistede en stribe borgmesterposter heriblandt ledelsen af gamle Venstre bastioner som Rebild, Lejre og Favrskov.
Hvad kan landspolitikerne bruge resultatet til? Det er interessant, at Dansk Folkeparti på kommunalt plan samarbejder på kryds og tværs og mange steder har konstitueret sig sammen med venstrefløjen. Det viser, at et fremtidigt samarbejde også i Folketinget ikke er helt ude i skoven. Emnet fik de radikales leder Margrethe Vestager helt op i det røde felt, da nogle Socialdemokrater og DF'ere antydede den mulighed i fald flertallet skifter efter næste valg. Et S-SF-DF samarbejde var dog det værste, de radikale kunne forestille sig. At det overhovedet kom på banen, viser hvor langt ude S og SF er kommet i deres iver efter magten. I går konstituerede den radikale Klaus Bondam sig så med Dansk Folkeparti for at få en borgmesterpost. Sådan er politik så omskiftelig. For S og SF betyder kommunevalget en yderligere sammentømring af det fælles projekt, omend der ikke alle steder i landet har været lige stor fordragelighed. I flere kommuner har SF snuppet borgmesterposten ved at gå sammen med de borgerlige. Sådan er magten så dragende.

