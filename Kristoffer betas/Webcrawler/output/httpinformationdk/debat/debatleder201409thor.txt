Thornings slappe holdning til Kina
LEDER


Statsminister Helle Thorning-Schmidt (S) er begejstret over udviklingen af det dansk-kinesiske forhold. Der er en &raquo;historisk god relation&laquo; mellem Danmark og Kina, konstaterede hun under et besøg i Beijing sidste uge. Det gode forhold, siger statsministeren, skal bruges til at gøre Danmark bedre i stand til at udnytte den hastige økonomiske udvikling i Kina til at skabe mere vækst, mere velstand og flere arbejdspladser hjemme i Danmark.Det er svært at være uenig i den målsætning. Men mens Helle Thorning-Schmidt har klare udmeldinger om Kinas økonomiske potentiale for Danmark, så er hendes holdning uendeligt meget mere vag, når det kommer til den fortsat kritisable menneskerettighedssituation i Kina.&raquo;Kineserne kender allerede til vores holdning til det spørgsmål,&laquo; er den replik, som hun igen og igen har brugt de seneste år &ndash; og gentog sidste uge. Sætningen er reelt set det eneste, hun har at sige om emnet. Og når den er sagt, forstår man, så behøver man jo ikke spilde mere tid på det emne.Problemet er dog, at det er umådeligt svært at finde ud af, hvad statsministeren rent faktisk mener om &raquo;det spørgsmål&laquo;. Hun vil ikke udtrykke en holdning til menneskerettighedssituationen i Kina. Hun vil ikke åbent kritisere eller pege på konkrete menneskerettighedsbrud, der bekymrer hende. Ej heller vil hun udtrykke en mening om, at forholdene ifølge menneskerettighedsorganisationer og aktivister er forværret de seneste år. Hun siger blot, at &raquo;der er da spørgsmål, der skal stilles til menneskerettighederne i Kina&laquo;. Men hvilke spørgsmål det er, vil hun ikke svare på.Helle Thorning-Schmidt mener ikke, at man skal stille sig op på &raquo;en ølkasse og råbe og skrige&laquo; af Kina. Nej, men når hun ikke udtrykker noget, der minder om et standpunkt, så efterlades man med et indtryk af, at hendes holdning til Kina begrænser sig til, hvilke økonomiske muligheder landet byder Danmark. At efterlyse en holdning er ikke det samme som at kræve, at statsministeren smækker med døren overfor Kina. Men ved ikke offentligt at udtrykke en holdning, mangler der et vigtigt komponent i forsøget på at forbedre forholdene i Kina. Menneskerettighedsorganisationer argumenterer for, at udenlandsk pres har været med til at påvirke eksempelvis Beijings beslutning om at reducere antallet af henrettelser og også den nylige afskaffelse af kontroversielle arbejdslejre, hvor kinesere kunne holdes indespærret i op til fire år uden rettergang.Men Thorning-Schmidt nøjes med at tale menneskerettigheder med kommunistpartiets ledere bag lukkede døre. Og den danske stat finansierer godt nok projekter i Kina, hvor der blandt andet gives støtte til undersøgende journalister og et samarbejde om retspolitik. Men en åben og ærlig dialog og et udefrakommende pres er nødt til også at være del af en seriøs strategi for at forbedre det kinesiske styres opførsel. Ved at holde dialogen bag lukkede døre, så gøres der intet for at tale til den kinesiske offentlighed, som naturligvis er det vigtigste element i opbygningen af et pres på det kinesiske lederskab. Det forstår miljøminister Kirsten Brosbøl (S) tilsyneladende. Hun var også i Kina sidste uge, og hun fortalte ikke kun sin politiske modpart men også kinesiske medier, at et stærkt civilsamfund og offentlig deltagelse i beslutningsprocesser var afgørende for at forbedre miljøsituationen i Danmark. Gennem eksemplets magt gjorde hun i det mindste et forsøg på at inspirere kinesere til at se, hvordan de selv kan og bør spille en central rolle for at råde bod på Kinas horrible miljøsituation.Det eksempel burde statsministeren have fulgt. Hun kunne åbent have nævnt specifikke sager, hvor menneskerettighedsadvokater er blevet torteret eller har fået lange fængselsstraffe i politiske retssager. Eller hun kunne have talt generelt om hendes bekymring over den igangværende stramning overfor civilsamfundet.Men Thorning-Schmidt forholdt sig tavs, selv om hun ikke selv mener, at Kinas større magt har fået vestlige politiske ledere til at træde mere varsomt overfor Beijing. Hvis det er rigtigt, hvorfor vil hun så ikke udtrykke en holdning? Blot at sige, at kineserne allerede kender til vores holdning til det spørgsmål, er simpelthen for slapt.
