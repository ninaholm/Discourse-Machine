Til kamp for et solidarisk EU
Modstanden mod EU kommer langt fra kun fra den nationalistiske højrefløj. Det er venstrefløjen, der leverer kritikken såvel som alternativerne til et andet Europa


 Den 2. oktober kunne EU-nørder som undertegnede med glæde kaste blikket på Informations forside – en hel særavis dedikeret til at skildre ’for og imod’-diskussionerne om EU! Desværre er det billede, der tegnes af diskussionerne, langt fra fyldestgørende.
Skal man tro særudgaven, har EU-modstanden været domineret af nationalistiske holdninger og argumenter, der taler til følelserne – ikke til fornuften. Og med Pia Kjærsgaard som Informations repræsentant for den nuværende EU-modstand er det åbenbart stadig tilfældet.
Men Information har vist overset noget, for hvad er det lige, der foregår i gaderne i Spanien, Grækenland og Italien? Her er folk i hundredetusindvis på barrikaderne imod EU’s brutale nedskæringsdoktrin og de hensynsløse angreb på lønmodtageres rettigheder, som Troikaen presser igennem.
Set i det lys er den nationalistiske EU-modstand, som Information sætter fokus på, overhovedet ikke interessant, for det er bestemt ikke fra den fløj, der kommer substantiel kritik af eller alternativer til EU-politikken.
Venstrefløjen har alternativer
Trods Margrete Aukens påstand om det modsatte i særudgaven vil vi gerne påpege, at der stadig findes venstreorienterede, som ikke er blevet en del af de jubel-europæere, der sætter den frie kapitals bevægelighed over alle andre hensyn.
Den venstreorienterede EU-modstand bygger på visionen om et andet Europa og et andet europæisk samarbejde. Et hvor der er plads til trygge velfærdssamfund og ægte solidaritet.
Det er et Europa, hvor finansmarkederne bringes under demokratisk kontrol, så de tjener realøkonomien og den produktive sektor. Her har EU’s svar på finanskrisen været at overføre værdi fra den offentlige sektor gennem nedskæringer til de private banker og spekulanter.
Det er et Europa, som står vagt om sociale bevægelsers og almindelige borgeres ret til reel demokratisk indflydelse og indsigt i, hvad der foregår – til forskel fra nu, hvor en lyssky og teknokratisk EU-Kommission, domineret af erhverslobbyen, bestemmer slagets gang.
Det er et Europa, som tager grøn omstilling seriøst – til forskel fra nu, hvor man i stedet vil prioritere ’grøn vækst’ og dermed fortsætte den hensynsløse rovdrift på naturen.
Det er et Europa, hvor offentlige investeringer er et centralt led i økonomisk politik.
Alt dette kan ikke realiseres inden for EU’s traktater. EU er baseret på det indre markeds (kapitalens) frie bevægelighed, og alle andre hensyn – miljø, menneskerettigheder, sociale og faglige rettigheder – som kommer på tværs af bevægeligheden, lovgiver EU imod.
Denne alternative vision for Europa kan naturligvis ikke gøres operationel i indestående indlæg. Det vigtige er, at alternativer til det nuværende bestemt findes, det handler blot om at slå ørene ud og øjnene op (og hvad aviser angår, om at give spalteplads til det).
Firenze 10+10
Bevægelser, partier og fagforeninger rundt omkring i Europa knokler i skrivende stund for at give disse alternativer en platform.
Her til efteråret kan vi således se frem til startskuddet for en europæisk mobilisering mod EU’s autoritære nedskæringsoffensiv. Den 8. november og fire dage frem er der nemlig indkaldt til genstart af Europas Sociale Forum – og det endda i Firenze, som lagde gader til det allerførste forum tilbage i 2002.
Baggrunden for det første sociale forum i Europa var en reaktion på 20 år med intens nyliberal politisk globalisering, tilbagerulning af velfærdsstaten og udnyttelsen af det globale syd. Dengang deltog mere end 60.000 delegerede fra bevægelser og fagforeninger. I fem dage diskuterede man alt fra krig og imperialisme til kønsulighed, frihandel, racisme, finansspekulation og meget mere. Forummet blev afsluttet med en fredsmarch med én million deltagere.
Under navnet Firenze 10+10 tages der nu initiativ til igen at samle og give en platform for den omfattende, men spredte, venstrefløjskritik, som i stigende grad vinder frem fra bevægelser, fagforeninger og partier på tværs af Europa.
Naturligt nok er det primært de interne spørgsmål om det manglende demokrati og nyliberalismens endegyldige falliterklæring, der vil være fokus på. Ligesom i 2002 vil der imidlertid også være plads til at diskutere EU’s rovdrift på naturen såvel som EU’s løbende strategi for at pleje de multinationale selskabers ønsker om at udplyndre det globale syd.
Så lad dette være en opfordring til alle på den danske venstrefløj, der mener at have alternativer til EU’s forfejlede politikker – uanset hvilken politik man så måtte have fokus på: Kom til Firenze og spred ordet! Og lad os på den måde sikre, at vores alternativer ikke bliver overset!
 
Nikolaj Villumsen er EU-ordfører og MF for Enhedslisten, Mads Christian Barbesgaard er aktivist i solidaritetsforeningen Afrika Kontakt, og Henrik Bang Andersen er blogger på Modkraft.dk
Man kan læse mere om Firenze 10+10 her: http://www.firenze1010.eu/index.php/en/

