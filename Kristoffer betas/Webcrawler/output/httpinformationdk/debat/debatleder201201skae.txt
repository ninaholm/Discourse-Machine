Skær SU’en — prioritér undervisningen



 15 studerende har snydt i SU, og derfor skal alle danske studerende have hævet deres uddannelsesstøtte. Sådan lød Enhedslistens ræsonnement, da det kom frem, at de studerende uberettiget havde fået udbetalt 600.000 kroner ved at oplyse falske adresser. SU-snyd kan aldrig være et argument for hæve den samlede SU, men det giver anledning til at se på det nuværende SU-system. I øjeblikket kan danske studerende på videregående uddannelser få udbetalt uddannelsesstøtte i seks år, selvom det kun tager dem fem år at få en kandidat. Det ekstra støtteår tilgodeser de studerende, der forlænger deres studietid eller fortryder deres valg af studie, efter de er gået i gang. Til gengæld får alle andre studerende et ekstra år med SU, som de kan bruge, mens de holder pause fra studiet eller venter på, at de kan begynde på et ny uddannelse.
Hvis det sjette år med SU blev droppet og i stedet kun blev tildelt de studerende, der havde søgt om særlig dispensation, kunne de mange millioner i stedet gå til at sikre flere undervisningstimer på universiteterne, så en femårig kandidatuddannelse ikke kun skal svare til tre års fuldtidsstudie. Pengene kunne også gå til et tilskud til studiebøger, til flere billige kollegieværelser eller til oprettelsen af praktikpladser til de omkring 10.000 unge, der mangler. Listen er lang.
SU’ens vigtigste formåler at sikre, at alle har lige adgang til uddannelse uafhængigt af deres forældre, men lige så vigtigt er det, at den uddannelse, de får adgang til, er af en høj kvalitet. Afskaffelsen af det sjette SU-år vil gøre det muligt at opprioritere undervisningen, så de danske studerende ikke kun befinder sig blandt verdens mest privilegerede studerende, men også blandt de mest veluddannede.

