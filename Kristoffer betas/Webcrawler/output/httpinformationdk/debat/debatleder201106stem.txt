Stemmer til fals



 OVERBEVISNING var tidligere noget, som folketingsmedlemmer stemte udfra. Nu om stunder kan det af og til stå uklart, hvad ledetråden er. På venstrefløjen bøjer Socialdemokraterne og SF sig for Sass-Sohn-doktrinen. Den går ud på at mene, som VK mener, når VK opportunt mener det samme som Dansk Folkeparti.
Sass-Sohn-doktrinens formål er at vinde magten ved at suge vælgere over 'midten'. I hvert fald i SF er det ved at dæmre, at Sass-Sohn-doktrinen også er egnet til at suge vælgere ud til Enhedslisten.
GUSTENT OVERLÆG hærger også på højre fløj. Dansk Folkeparti har solgt sit arvesølv  efterlønnen. Partiet har taget sig betalt ved at få lov til at udbasunere et nyt grænseværn. I sin iver efter at beholde regeringsmagten har VK udviklet en refleksagtig eftergivenhed over for DF's krav.
Det har efterladt store grupper 'anstændige borgerlige' hjemløse. Anders Samuelsen tilbyder sin Liberal Alliance som de hjemløses herberg. Hans egen villighed til at tilpasse synspunkt til situation kan rejse tvivl om indkvarteringstilbuddets seriøsitet.
SJAKRINGEN om stemmer synes beklageligvis at anføres af en person, der fører sig under kristenhedens banner, nemlig Per Ørum Jørgensen. Ganske vist har hans parti, Kristendemokraterne, som sit motto: »Vælg med hjertet«. Men det bortvalgte Ørum, da han sidste år stemte imod partiets udlændingepolitik og for nye VKO-stramninger.
Han undskyldte sig med, at han blev betalt med bl.a.: »Strandingsmuseet flyttes fra Holstebro til Søfarts- og Fiskerimuseet i Esbjerg.«
I år har Ørum ladet sig købe til at stemme for grænseværnet. Som modydelse har VKO givet Ørum lov til at prale af, at han har skaffet landmænd adgang til en statslånepulje på 10 milliarder kr. Som påvist i Information havde landmænd i forvejen denne adgang.
Sjakringen på Christiansborg gør ikke bare politikere til grin. Latterligheden kan smitte umorsomt af på folkestyret.

