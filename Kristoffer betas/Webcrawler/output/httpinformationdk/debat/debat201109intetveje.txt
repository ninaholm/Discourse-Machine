Der er intet i vejen med at være glad for sin nye iPad
Vores evige jagt på næste forbrugsfix koster os lykken, klager vækstkritikerne. Men faktisk er der intet til hinder for, at årtiers produktivitetsgevinster kunne være brugt på mere fritid og økologi. Når det ikke er sket, er det fordi almindelige mennesker har ønsket det anderledes


 Det siges, at de grønne er som vandmeloner: grønne udenpå og røde indeni. Antologien Modvækst hvis skribenter har optrådt flittigt i Informations serie om vækst og modvækst bekræfter dette.
Modvækst er en traditionel marxistisk kapitalismekritik i højere grad end en kritik af vækstsamfundet. Der klages over fremmedgørelse (»rodløsheden næres af arbejdets og arbejdsforholdets uophørligt skiftende karakter«), udbytning (»nu synes det at være menneskers ultimative formål som 'slaver' at tilfredsstille erhvervslivets og politikernes hang til vækst«) og falsk bevidsthed (»alle disse omkostninger er danskerne åbenbart i stand til at fortrænge«).
Det er i dag normen, at den yderste venstrefløj er kritisk over for økonomisk vækst. Men sådan har det ikke altid været. Faktisk var et af argumenterne for kommunismen og dermed imod den kapitalistiske samfundsorden, at man med planøkonomi forventedes at være bedre til at frembringe vækst. I 1930'erne syntes Sovjetunionen at hale ind på kapitalisterne i Vesten. Men i sidste ende viste kapitalismen sig at være langt bedre til at skabe vækst, hvilket bidrog til det sovjetiske imperiums sammenbrud.
Derfor måtte kapitalismekritikken nødvendigvis ændre karakter. I dag opfattes kapitalismens evne til at øge borgernes velstand således som selve kapitalismens problem.
Men når Ejvind Larsen i forordet til ovennævnte bog kalder økonomisk vækst for den kapitalistiske models »grundsten«, tager han fejl. Den kapitalistiske models grundsten er personlig frihed. Den kapitalistiske samfundsmodel er gradvist vokset frem i løbet af en periode på flere hundrede år. Dens fundament er beskyttelse af de grundlæggende personlige frihedsrettigheder, heriblandt ejendomsretten og aftalefriheden.
Målet hermed var ikke at frembringe et moderne forbrugersamfund, noget som ingen i deres vildeste fantasi kunne have forudset. Adam Smith var lige så optaget af at sikre fred og retfærdighed, som han var af, at et sådant system via den berømte 'usynlige hånd' af sig selv sikrede økonomisk vækst.
Syge mennesker
Trotsky og Lenin ville ikke alene skabe en ny kommunistisk samfundsorden. De ville ligeledes skabe et nyt sovjetisk menneske, med en ny personlighed. Modvækstfolket synes at have et lignende projekt. Lektor Peter Nielsen kalder det gamle menneske det menneske vi skal væk fra for »det økonomiske menneske«, og skriver, at det ikke blot er »hjemmevant i kapitalismen som den naturlige orden, men er også entydigt positivt stemt over for forbrug«. Han tilføjer, at dette forbrug »som det eneste får lykkebarometeret til at slå positivt ud«. Det eneste? Tror Peter Nielsen, at det kun er ham og hans modvækstvenner, der søger kærlighed og venskab; der glædes over naturen eller barnets første, usikre skridt?
At privatforbrug i et kapitalistisk samfund skulle være det eneste vigtige, er en absurd stråmand. Men den er nødvendig, for havde Peter Nielsen blot skrevet, at privatforbrug er en af de parametre, der får lykkebarometeret til at slå ud, ville læseren tænke: ja, og hvad så? Hvad er der er i vejen med at være glad for sin nye iPad? Med de to ord »det eneste« forsøger Peter Nielsen at manipulere med læseren for at fremkalde billedet af en monoman, sygelig tilstand. Det økonomiske menneske er sygt. Syge mennesker kan ikke altid tage vare på sig selv. De har brug for hjælp.
Tvangsafvænning
En af marxismens teorier var, at mennesket er underlagt den herskende (borgerlige) ideologi og derfor ikke er i stand til at se sine 'virkelige' eller 'objektive' interesser, men lider af en falsk bevidsthed. Modvækstfolket bekender sig åbent til den ide. Eller som medforfatter, lektor ved DTU Inge Røpke udtrykker det: »Forbrugernes 'behov' konstrueres af den sociale og økonomiske kontekst.« Det er da godt, at Røpke kan skille andre menneskers falske behov fra de sande.
Civilingeniør Jørgen Stig Nørgård argumenterer for, at hans samfundsvision der blandt andet indebærer et fald i BNP vil medføre en forøgelse af den »ultimative« nytte, lykke og tilfredshed. Hvor ved han det fra? Og hvis det er sandt, hvorfor gør folk det så ikke selv?
Nørgårds svar er, at han er klogere end dem og har forstået, at der er en »ultimativ« lykke, hvor andre kun kan få øje på en mere umiddelbar. Nørgård forklarer, at vores materielle forbrug såsom »en modestyret udskiftning af bil, tøj, køkken osv.« kun giver en »flygtig lykke, hvilket ligesom med (andre) narkotika yderligere accelererer forbruget«.
Vi er altså ikke alene syge og forsynede med konstruerede og dermed indbildte behov. Vi er narkomaner. Og derfor kan tvangsafvænning komme på tale.
Ganske vist skriver Ejvind Larsen i bogens forord: »Vi tror ... ikke på, at man grundlæggende kan skifte spor, ved at magthaverne gennemfører forkromede reformer fra oven.« Tak for det, Ejvind. Men civilingeniør Toke Haunstrup Christensen skriver senere: »Der er i høj grad tale om et politisk projekt, som ikke kan gøres til den enkelte borgers personlige ansvar alene. Det er et fælles anliggende«. Og Inge Røpke fremsætter en lang række konkrete forslag til, hvordan 'fællesskabet' kan gribe ind: For det første skal priserne på varer fra de fattige lande hæves. Det er dét, vi andre kalder for protektionisme og hun har jo ret i, at det givetvis vil reducere væksten i de fattige lande.
Desuden vil hun indføre en »drastisk« stigning i prisen på energi (formentlig ved hjælp af skatter og afgifter), forbud imod reklamer, højere skattetryk (i forvejen verdens højeste) og omstilling af danskernes (i international sammenligning allerede beskedne) private forbrug til offentligt forbrug (i forvejen verdens højeste).
Ingen væksttvang
Økonomisk vækst er ikke, som modvækstfolkene påstår, en forudsætning for, at kapitalismen kan fungere. Kapitalismen har vist sig fremragende til at frembringe investeringer, innovation og dermed stigende produktivitet. Men der er intet i kapitalismen, som fremtvinger denne udvikling eller forhindrer, at produktivitetsstigninger for eksempel omsættes i stadig mere fritid i stedet for vækst.
Faktisk har vi i årtier set en sådan udvikling. Vi er inden for et par generationer gået fra, at normen var 48 timers arbejdsuge og to ugers ferie til nu en 37-timers arbejdsuge med seks ugers ferie.
Når vi ikke har omsat endnu mere til fritid, men i stedet har ladet hovedparten af produktivitetsfremgangen igennem mere end hundrede år bidrage til øget velstand, skyldes det, at almindelige mennesker har villet det sådan. At de som frie individer har truffet en række valg, som har ført til økonomisk vækst.
Det er ikke kapitalismen, der frembringer vækst. Det er mennesker. Kapitalismen giver dem friheden til at forfølge deres drømme. Ikke nødvendigvis kun for at opnå vækst og velstand, men også for at udrette ting, for at blive bedre, for at nå nogle mål, for at sætte deres præg på samfundet. Hvorfor? Fordi sådan er vi mennesker. Hvis vi ser et bjerg, vil vi bestige det. Ikke fordi det er let, men netop fordi det er svært. Og fordi det står der.
Den egenskab skal vi være glade for. Det er den mere end noget andet som er nøglen til at løse menneskehedens udfordringer, inklusiv diverse miljøproblemer.
Kapitalismen hverken tvinger eller snyder os til at skabe vækst, som modvækstfolkene vil have os til at tro. Den tillader det. Og derfor søger mennesker imod kapitalistiske samfundsformer og væk fra andre samfundsformer. Aldrig i kapitalismens historie har det været nødvendigt at bygge en mur for at forhindre befolkningen i at flygte fra den.
Modvækstfolkene vil skabe en samfundsorden, som forhindrer mennesker i at virke frit en autoritær samfundsorden. Også på den måde viderefører de arven fra Karl Marx.
Martin Ågerup er økonom og direktør for CEPOS

