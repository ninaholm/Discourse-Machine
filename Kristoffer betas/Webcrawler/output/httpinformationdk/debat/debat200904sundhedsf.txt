Sundhedsfascisme eller sund fornuft?

Usund livsstil har en pris i form tabt livskvalitet, sygdom og tidlig død. For ikke at tale om de ca. 50 mia. kr. rygerlungerne, de tykke maver og vores dårlige fysike form koster samfundet hvert år. Arkiv


 Hvad skal vi med et par ekstra leveår, hvis prisen er, at vi skal leve lige så kedeligt som svenskerne. Hvor sjovt er det at dø af kedsomhed som 90-årig? 
Mange undersøgelser har jo gennem tiderne vist, at vi hører til blandt de lykkeligste folkefærd i verden - skal vi ikke bare holde fast i det og kæmpe imod det, mange beskriver som sundhedsfascisme?
Mange danskere frygter tilstande som i 'forbudslandet' Sverige og ønsker i stedet frihed til at vælge egen skæbne. Vi vil leve livet i overhalingsbanen - vi vil leve stærkt og kan tilsyneladende acceptere at dø tidligt, bare det er sjovt undervejs. Og det kan meget vel være at grunden til, at vi er lykkelige, er at vi er bedre til at 'belønne' os selv med slik, kager, sprut, smøger og fysisk afslapning end de andre. Den konstante rus, mange danskere lever i, når de vedvarende stimulerer 'lykkecentret' i hjernen virker jo efter hensigten - så hvorfor ændre på det?
Det er der mange gode grunde til. Sundhedsdebatten sætter følelserne i gang hos de fleste, og i den forbindelse er der desværre mange, som taber jordforbindelsen og den sunde fornuft. Faktum er nemlig, at samtidig med danskernes selvbedrag snart når uendelige dimensioner, lider vi under den voksende usundhed i befolkningen. Selvfølgelig skal vi kæmpe for livskvaliteten og for vores frihed til at tage ansvar for eget liv. 
Anden form for nydelse
Vi glemmer bare, at livskvaliteten hænger sammen med sundheden. Når vi danskere er fyldt 40 år og vågner op om morgenen uden at have ondt, så er det fordi vi er døde. Usund livsstil har en pris i form tabt livskvalitet, sygdom og tidlig død. For ikke at tale om de ca. 50 mia. kroner rygerlungerne, de tykke maver og vores dårlige fysiske form koster samfundet hvert år. Mange danskere lever med livskvalitet på lånt tid - de tisser i bukserne for at holde sig varme. I stedet for at stile mod en kortvarig forbigående lykkefølelse burde vi kæmpe for bevarelsen af livskvaliteten - så længe som muligt. Det handler jo ikke om en levetid på 2 år plus/minus i den sidste ende, som det så ofte bliver fremstillet i pressen. Middellevetiden, som vi anvender i sammenligningen med andre lande, er jo en gennemsnitsstørrelse. Mennesker, der bliver syge af og dør af usund levevis, taber ofte 20-30 gode leveår. Usund mad, alkohol, nikotin og bekvemmelighed giver kun forbigående nydelse - er det ikke på tide, at vi var lidt kreative og fandt nye og mere indholdsrige måder at belønne hjernen på?
Claus Hyldahl, speciallæge, direktør i Lægernes Test Center

