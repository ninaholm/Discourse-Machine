Læserbreve



 Spørgsmål til Enhedslisten
Lars Weiss, medlem af Borgerrepræsentationen i København (S)
I en annonce i Information 2. januar med overskriften ’Nedtællingen er i gang, Helle’, rejser Enhedslisten tre krav:
1) Grøn kickstart og stop for fyringer af pædagoger, sygeplejersker og lærere. 2) Genindføring af Nyrup-regeringernes orlovsordninger med uddannelsesorlov eller forældreorlov på dagpenge – også for at give plads til arbejdsløse. 3) Ret til dagpenge til arbejdsløse, som ikke tilbydes job eller uddannelse. I mine øjne umiddelbart sympatiske forslag. Derfor disse spørgsmål til liste Ø i forventning om, at der ikke er tale om paradekrav: Har Enhedslisten sikret et parlamentarisk flertal uden om Radikale Venstre? Hvis ikke: Er der forventning om at gøre det? Og i givet fald med hvilke mandater? Er der i det tredje krav reelt tale om livslang borgerløn eller f.eks. en tilbagevenden til den fireårige dagpengeperiode? Er kravene ultimative? Vil Enhedslisten om nødvendigt undsige regeringen? Eller er der tale om samme standhaftighed som i sidste års krav om kompensation ’krone for krone’ til finansloven for 2013, som EL stemte for?
Lavere afgift giver elspild
Gunnar Boye Olesen, VedvarendeEnergi
Dansk Energis chefkonsulent Jesper Koch forsvarer i Information 11. januar, at elafgiften til elvarme er sænket. Han undrer sig samtidig over, at jeg og andre mener, at den lavere afgift giver større forbrug og dermed mere forurening.
Hans argument er, at økonomien bliver bedre ved udskiftning af oliefyr med varmepumper. Desværre overser han behændigt, at økonomien samtidig bliver dårligere for bl.a. udskiftning af elvarme med varmepumper og for at vælge en effektiv varmepumpe frem for en billigere og dårligere. Med den slags forsimplet argumentation kan man bevise nærmest hvad som helst.
Frem for afgiftsnedsættelser, er der behov for afgifter, der støtter omstillingen til vedvarende energi.
Elafgifterne bør afspejle strømmens miljøbelastning time for time, så man kan bruge sin varmepumpe, oplade sin elbil m.v., når der f.eks. er meget vindkraft. Varme fra varmepumpen kan så lagres i en tank, til den skal bruges.
Venstre truer velfærden
Paul Gram-Hansen, læge
Venstres formand Lars Løkke Rasmussen var 8. januar i krydsild hos Clement, der bad formanden komme med løsninger, der kan bremse de offentlige udgifter altså sikre nulvæksten. Effektiviseringer var svaret bl.a. inden for sundhedsvæsnet.
100 sygeplejerskers arbejde kunne effektiviseres yderligere ned til 40 sygeplejersker bl.a. ved hjælp af telemedicin. At formanden for landets største parti seriøst kommer med sådanne løsninger er meget bekymrende, men ikke overraskende. Nedskæringer af sundhedspersonalet på sygehusene må stoppe og telemedicin løser kun en lille del af opgaverne.
Med denne politik truer Venstre et effektivt sundhedsvæsen og dermed velfærden for danske borgere.
Fejl på fejl i dagpengetal
Thure Barsøe-Carnfeldt, Dronninglund
På trods af, at man har kostbare EDB-systemer hos jobcentrene og fagforeningerne, så kan politikerne ikke trække nøjagtige tal ud af systemet om tidspunkter for, hvor mange ledige ryger ud af dagpenge systemet. I stedet sjusser politikerne sig til tilfældige tal som så viser sig at være hel hen i vejret. Dagpenge perioden er forkortet flere gange, og derfor kan vi vel konkludere, at det er en total mangel på ansvarlighed, når jobcentrene og politikerne ikke for længst har justeret deres systemer til at aflevere nøjagtige tal og tidspunkter på de borgere, som ryger ud af dagpenge støtte ordningen.
Hvad laver alle disse såkaldte kompetente mennesker, og hvorfor sov de og politikerne i timen? Alle som er på dagpenge har siden de startede været registreret og har månedligt indsendt et skema med en masse nuller til deres fagforeninger, for at kunne opretholde dagpenge udbetalingerne.
Regeringen udelukker folket
Bodil Waagensen, folketingskandidat, Enhedsllsten
Ved sin tiltrædelse fremsatte Helle Thorning Smidt – på regeringens vegne – en løfterig erklæring: »Vi vil føre politik ud af Christiansborg«. Altså inddrage diverse folkelige organisationer, faglige, sociale, NGO’er m.m.
En sådan folkelig forankret politik, skabte håb og tro på, at noget kunne lykkes. Her, et år efter, står vi med en regering med danmarksrekord i lukkethed. Stort set alle initiativer, tages bag hermetisk lukkede døre. Trepartsforhandlingerne aflyses, en folkeskolereform uden inddragelse af lærerne, ditto gymnasier og erhvervsskoler. Tilsvarende på miljø- og klimaområdet, ja, på alle betydende samfundsområder, fører regeringen sig frem på grundlag af ’vi alene vide’. Mest grelt er måske sundhedsminister Astrid Krags fremturen på spørgsmålet om atomaffaldet. Ikke kun pga. den enorme sundhedsmæssige og i bredere forstand samfundsmæssige betydning problemet omfatter, men understreget af, at det er en direkte tilsidesættelse af folketingsbeslutningen fra 2003, der direkte pålægger sundhedsministeren at inddrage de berørte borgere og kommuner. Kan folketinget leve med at dets beslutning om inddragelse tilsidesættes?
Stop heksejagten
Elvir Pelesevic, København
På bedste middelalderlige vis foregår der i øjeblikket en heksejagt på mandlige pædagoger, der smides på bålet ved den mindste mistanke om upassende omgang med børnene. I samme tråd lider samværet mellem pædagogen og barnet under et stigende antal restriktioner på institutionerne, hvor den mandlige pædagog eksempelvis ikke må skifte ble eller lege med barnet alene.
Denne udvikling er skadelig for alle parter. På den ene side diskrimineres en hel faggruppe af mandlige pædagoger. På den anden side påvirkes børnene til at tro, at mænd er nogle farlige væsner, som man helst ikke skal komme for tæt på hverken fysisk eller følelsesmæssigt. Endelig fastholder udviklingen en kønsrolleopdeling, som hører fortiden til og som definerer kvinden, som den, der drager omsorg for barnet, og manden som den, der tjener penge og opdrager.
Det er tankevækkende og foruroligende, at de ovennævnte tendenser kan finde sted i et moderne samfund som det danske.

