Social salgside i gymnasiereform



 Trine Simmel, Landssammenslutningen af Handelsskoleelever
Gymnasier vil i fremtiden ekskludere socialt udsatte og afholde eleverne i at tænke og handle selvstændigt. Regeringen har i sit udspil Gymnasier til fremtiden opstillet fire mål for gymnasierne – heriblandt et mål om, at »gymnasieskolerne skal mindske betydningen af elevernes sociale baggrund i forhold til elevernes faglige resultater«. Derfor er det uforståeligt, at man i selv samme forslag vil indføre et adgangskrav om 02 i dansk og matematik ved folkeskolens afgangsprøver.
En undersøgelse fra Undervisningsministeriet viser, at karakterkrav vil betyde skævvridning i samfundet og en øget betydning af negativ social arv. Det vil være rigtig ærgerligt for den sociale mobilitet i uddannelsessystemet.
Det er desuden et problem, at skolerne ikke har samme mulighed for at oprette forskellige studieretninger. De fastlagte studieretninger fjerner skolernes mulighed for at lave nogle studieretninger med et andet fagligt fokus. De foreslåede indgange på handelsgymnasiet er med til at gøre uddannelsen meget snæver og giver et meget fladt billede af, hvad handel og økonomi omfatter i dag. Derudover foreslår regeringen at indføre obligatorisk matematik på b-niveau for størstedelen af eleverne. Det er problematisk, da man igen viser en mistillid til eleverne ved at tvinge dem til at tage matematik på b-niveau, uanset hvor (ir)relevant det måtte være for elevernes videre studie. Mange elever har igennem folkeskolen og gymnasietiden et dårligt møde med matematikken. Derfor er det problematisk, at man fra regeringens side ønsker at tvinge handelsgymnasieeleverne til at følge matematik. Det svækker motivationen frem for at styrke den.
Underfinansiering
De tiltag, som fremgår af regeringens udspil, er i den grad underfinansierede. Der bliver ikke tilført flere ressourcer til de flere undervisningstimer, der foreslås. Det er problematisk, at man forventer, at lærerne kan bruge flere arbejdstimer på undervisning – timer, de i dag bruger på forberedelse.
Vi ser i Landssammenslutningen af Handelsskoleelever også positive elementer i udspillet. Det er elementer som forbedringer af grundforløbet, tættere vejledning og individuelle samtaler lærere og elever imellem, samt at fagenes indhold og prøveformer vil blive opdateret. Men hvis man reelt vil løfte det faglige niveau, kræver det også, at rammerne til lærernes forberedelse følger samme takt som undervisningstimerne.

