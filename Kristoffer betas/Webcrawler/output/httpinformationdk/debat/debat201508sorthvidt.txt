Sort/hvidt klæder ikke skoledebatten
Der foregår et veritabelt tovtrækkeri om et af skoledebattens mest værdiladede principper: den målstyrede undervisning. Den er dannelsens endeligt, lyder det fra den ene ende. Nej, den er en mirakelkur, lyder det fra den anden. Imens venter oversete elever på en skole, de kan forstå


Det var en dyster diagnose over vores reformbetændte skolevæsen, som lærer Stine Mitchell stillede i kronikken &rsquo;Målstyring og stiletter&rsquo; den 1. august. Stine Mitchells patologi var komplet; Hattie-infektionens symptomer og smittebærere førtes til journal med præcision og patos, og man fornemmede, at konsekvenserne af denne infektion måtte være fatale. Jeg er selv blandt de smittebærende. Ved siden at mit job som lærer instruerer jeg kolleger rundt om i landet i et digitalt værktøj, som understøtter netop den målstyrede didaktik, som står for skud. Jeg vil her forsøge at tilføje mere forhåbningsfulde nuancer til journalen. For den aktuelle og udbredte korsfæstelse af den målstyrede didaktik på kreativitetens og dannelsens alter er forsimplet.&raquo;Sandheden er, at målstyring er det nye sortsyn,&laquo; skriver Mitchell. En af de meget få sandheder, der kan siges at gælde for pædagogisk praksis, er dog paradoksalt nok, at der netop er meget få alment gældende sandheder at erklære. Og på den måde gør kronikken sig medskyldig i den reduktion af kompleksitet som tovtrækkeriet medfører. Dette gør den ved at negligere de potentialer, som øget målstyring rummer, hvoraf jeg i det følgende vil beskrive to.Stik imod alle vores gode intentioner, har vi her til lands et skolesystem som reproducerer social arv i et helt mageløst omfang.Nødvendig håndsrækningEn af forklaringerne herpå er, at en hel del børn klarer sig dårligt i skolen af den årsag, at de hjemmefra ikke er udstyret med redskaberne til at begå sig i en hyperkompleks skoledag. De er hverken fagligt svage, mindre intelligente eller mindre kvikke, når de starter i skole. Men det sørger skolen med beskæmmende statistisk sikkerhed for, at de bliver med tiden, fordi de parametre, de måles på af de voksne, er dem komplet uigennemskuelige. Bed en folkeskolelærer i udskolingen om at udpege sine dygtigste elever, og du vil få en række elever, hvis mest gennemgående fællestræk er, at de er gode til én særlig ting: nemlig at gå i skole. Dansk skole, vel at mærke. De er gode til at være søde mod deres klassekammerater, gode til at være søde mod deres lærere, gode til at lytte efter instruktioner og gode til at navigere i det uigennemskuelige kaos en skoledag i en dansk folkeskole er. Bed samme lærer om at udpege de mindst dygtige elever, og du vil få det omvendte: elever som &ndash; i kreativitetens og dannelsens navn &ndash; i årevis er blevet svigtet, fordi de af velmenende lærere er blevet pålagt at gebærde sig under nogle frihedsgrader, de ikke har magtet at forvalte, fordi kravene til deres sociale formåen ikke kan honoreres af deres spinkle sociale kapital. Målstyret undervisning er i denne henseende et ligestillingens projekt og imellem disse elever en nødvendig håndsrækning til de, der tørster efter forståelige, faglige mål, der kan bringe dem små, men afgørende succeser i skolen.Indrammer samarbejdetØget målstyring i folkeskolen er ydermere noget så sjældent som et plausibelt bud på et forbedret styringsredskab for planlægning af tidssvarende og ambitiøs undervisning. Når der i disse dage sidder lærerteam og diskuterer deres årsplanlægning, vil en velkendt skillelinje tegne sig; lærere, som ønsker at bringe nye materialer, emner og aktiviteter ind i undervisningen, over for kolleger som af forskellige årsager ønsker at genanvende, hvad de allerede kender til. Antyder jeg dermed, at nye og uafprøvede materialer og læringsforløb altid er bedre end ældre, velkendte bøger? Nej, så simpelt er det ikke. Men jeg hævder &ndash; i samklang med forskningen &ndash; at den didaktiske drøftelse er vigtig. Når udgangspunktet for planlægning af undervisningens materialer og aktiviteter tager udgangspunkt i faglige mål og formulering af læringsmål, rammesættes denne drøftelse langt klarere.Nuancer i lærerværelserneEn række af Mitchells synspunkter er dog indiskutable. Det er rigtigt, at Finansministeriets kvantificeringsfikserede fluebensmentalitet kan skimtes som et vandmærke i de forenklede fælles mål, og det er rigtigt, at konkurrencestatens yndlingsparole &raquo;kineserne kommer&laquo; runger i baggrunden. Dertil kan tilføjes den tese, at ikke blot konkurrencestaten, men også det forhold, at nulevende vidner til Anden Verdenskrigs rædsler bliver færre, spiller med. Desto fjernere, vi kommer minderne og bevidstheden om Holocaust, desto mindre præsent i vores samfund står vigtigheden af at danne hinanden til kritisk egenrefleksion. Men selv i skyggen af disse forhold bør vi besinde os på nuancerne. Diskussionen på landets lærerværelser om potentialer og faldgruber ved målstyring er både frugtbar og nødvendig. Derfor skal den gode nyhed herfra lyde, at de lærere, jeg møder, ikke lever op til Mitchells karakteristik. De er ikke ramt af nogen lemmingeeffekt. De er derimod reflekterede, professionelle mennesker, der er både vant til og i stand til at forholde sig kritisk til ministerielt udskreven mirakelmedicin. Og skulle jeg støde på en lemming et sted, skal jeg gerne forsøge at vække vedkommendes dannelse. Mit første redskab vil være læringsmålet: Du skal lære at se på en given sag fra flere vinkler.Anders Emil Humle er lærer på Brønshøj Skole og konsulent for en digital læringsplatform
