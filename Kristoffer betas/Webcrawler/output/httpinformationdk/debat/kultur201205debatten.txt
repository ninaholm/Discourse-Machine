Debatten, der blev væk
Promenaden: Ny litterær blog ville skabe liv i den litterære debat, men er i stedet blevet symbol på den litterære offentligheds død


Litteraturbloggen Promenaden blev lanceret i december sidste år som et forsøg på at skabe liv i en hensygnende litteraturdebat. Efter en lovende start, hvor et indlæg af Niels Frank om yngre kvindelige forfattere skabte stor opstandelse i litteraturmiljøet, er der siden blevet mere stille på Promenaden.Det skulle der laves om på tirsdag aften, hvor initiativtagerne havde inviteret til Promenaden Live i litteraternes menighedshus i Møllegade. Her skulle bloggens indlæg og kommentarspor have mund og mæle i en debat om litteratur i almindelighed og Promenadens eksistensberettigelse i særdeleshed.KapsøvngængereNiels Frank lagde for med en ordrig apologi for bloggens muligheder som genremæssig hybrid. Da han afslutningsvis skulle svare på, om Promenaden så faktisk fungerede på de betingelser, behøvede han imidlertid kun et enkelt ord: »Nej.«En anden af initiativtagerne, Martin Glaz Serup, forsøgte at moderere ved at kalde Promenaden et nødvendigt korrektiv til dagspressens overfladiske behandling af litteraturstoffet. Men det virkede, som om, at hverken han selv eller de andre tilstedeværende bloggere rigtig troede på det.Kritikken blev ikke mildere, da arrangørerne gav ordet til Weekendavisens Lars Bukdahl og Informations Tue Andersen Nexø, som var hidkaldt til at anmelde Promenadens første seks måneder på nettet. Bukdahl sammenfattede sit syn på bloggen ved at henvise til et Johannes V. Jensen-citat fra Ordbog over det danske Sprog: »Oppe paa den øvre Promenade gik en Mand alene om mellem Redningsbaadene«.Promenaden havde i Bukdahls øjne isoleret sig på den litterære debats øverste dæk, hvor der måske nok kunne publiceres velskrevne, tankevækkende og sympatiske indlæg, men hvor ’promenisterne’, som blogkollektivet kalder sig selv, også var sikre på at have indlæggene for sig selv. Indlæg, som ifølge ham i øvrigt var kendetegnet ved en udbredt genreforvirring og ved at være alt for få.Han opfordrede derfor Promenadens »kapsøvngængere« til fremover at publicere en ny tekst mindst en gang om dagen – hvilket blogkollektivets størrelse taget i betragtning svarer til to månedlige indlæg pr. blogger. Endeligt undrede Bukdahl sig over, at Promenaden med få undtagelser undlod at beskæftige sig med ny dansk litteratur og i stedet blev en anakronistisk dyrkelse af en litteratur, som var.Tue Andersen Nexø fortsatte kritikken og kaldte Promenaden et smertensbarn. Et initiativ, han gerne ville synes godt om, men som i sin nuværende form betjente sig af et kedeligt litteratur- og kritiksyn, som ikke evnede at bringe litteraturdebatten nye steder hen. En Robinson-ø, hvor indlæggene var for private og for lidt optaget af at komme i dialog med det omgivende samfund.Mangler vildskabTrods flere fælles kritikpunkter, herunder af Promenadens genremæssige inkonsekvens og lave blogfrekvens, var det tydeligt, at de to dagbladsanmelderes kritik var forskellig på afgørende områder.Hvor Promenaden ifølge Bukdahl er for lidt idiosynkrasi, for lidt originalitet og for lidt vildskab, handler det for Andersen Nexø mere om, at skriverierne lukker sig for meget om sig selv og dermed forsømmer muligheden for at anspore til kvalificeret debat om litteraturens rolle i det moderne samfund.Niels Frank forsvarede sig med, at der godt kan være et formål med at placere sig et sted mellem de to positioner. Men problemet synes at være, at Promenaden ikke gør nogen af delene. Bukdahl foreslog i stedet Promenaden at gøre mere ud af al den sladder og gensidige nedrakning, som litteraturmiljøet ifølge ham i forvejen er fyldt med.Det var næppe helt det samme, Niels Frank havde i tankerne, da han talte om anfægtelsen som en forudsætning for at løfte litteraturdebatten ud af de lukkede cirkler. Men det er en kendsgerning, at det indtil videre kun har været hans på mange måder sladderagtige indlæg om yngre kvindelige forfattere, som har ansporet til anfægtelse i det litterære miljø.Men siden de seneste års miniskandaler i litteraturmiljøet, hvor Ib Michael lovede Lars Bukdahl tæsk, og Janus Kodal siden hældte en fadøl ud over samme Bukdahl, er det, som om håndskyheden og det totale fravær af ethvert tilløb til anfægtelse atter har indfundet sig.Anfægtelse var der derfor heller ikke meget af tirsdag aften i Møllegade. Og betegnende nok forblev publikum under hele seancen tavse tilskuere. Om det skyldtes den lune maj-aften på Nørrebro, er ikke til at sige, men faktum er, at der hverken på Promenadens blog eller live i Literaturhaus, eller for den sags skyld nogen andre steder, findes en diskuterende, dagsordensættende og lidenskabelig litteraturdebat.Den litterære offentligheds rolle i Danmark er tilsyneladende udspillet. Det er ikke Promenadens skyld. Men de kommer heller ikke til at gøre noget ved det.
