Børn bliver sat på gaden
Når far og mor mister deres bolig, bliver børnene også sat på gaden. Og det er ikke altid deres forældres egen skyld, at de ikke har penge til huslejen. Der er en tendens til at glemme, at der også i Danmark er reel fattigdom - og de største tabere er børnene i de boligløse familier


 Debatten om lejere, der bliver sat ud af deres bolig, blusser op med jævne mellemrum i disse år - helt sikkert hver gang der kommer nye tal fra Domstolsstyrelsen om det voksende antal udsættelsessager. En del af disse sager handler om børnefamilier. En SFI-rapport fra 2008 har anslået, at det drejer sig om 4-500 børn om året. I et velfærdssamfund som det danske tillader vi altså, at børn pludselig skal til at flytte bort fra deres hjem og lokalområde; væk fra skole og venner til et sted, hvor de ofte kun kommer til at bo i kort tid, inden de skal flytte igen.
»Men det er jo forældrenes ansvar,« lyder det ofte. De kan ikke håndtere deres økonomi. Enten fordi de ikke kan styre deres misbrug, ikke passe et arbejde eller bare ikke finde ud af at bo et bestemt sted. Fokus er i høj grad på individets ansvar. Og ja, personbårne problemer er også medvirkende til, at folk bliver sat på gaden. Men vi kan ikke diskutere boligudsættelser uden at inddrage det faktum, at der er reel økonomisk fattigdom i Danmark. Der er samfundsmæssige forhold, der fastholder nogle borgere i fattigdom.  Det er ikke den gennemsnitlige lejer, der oplever at blive sat på gaden. Det er især de økonomisk og socialt svageste grupper: mennesker med lave indtægter, høj gæld, svag tilknytning til arbejdsmarkedet og uden uddannelse.
De mennesker, der ender med at miste deres hjem, må ofte lave benhårde prioriteringer mellem at betale husleje eller få dækket andre udgifter. Er der penge til buskortet? Skal børnene på sommerferie som deres kammerater? Skal den store piges konfirmation fejres eller ej? Det kan også være en uforudset udgift, hvis f.eks cyklen bliver stjålet, der betyder, at huslejen bliver udskudt.
Ustabilitet og opbrud
Vi ved ikke så meget om, hvad konsekvenserne er for børnene. SFI-undersøgelsen fra 2008 fortæller, at blandt udsatte familier mister 28 procent af børnene venner, mens 23 procent har skiftet skole som følge af udsættelsen. 12 procent af de udsatte lejere oplever efterfølgende familieopløsning. Udsættelser fører altså ofte til ustabilitet og opbrud i børnenes sociale relationer. Fra andre undersøgelser ved vi, at børn, der flytter meget, er i fare for mistrivsel. Mange anbragte børn har inden anbringelsen oplevet mange flytninger. Unge, der begår eller prøver at begå selvmord, har ofte flyttet meget. Hyppige flytninger er altså et faresignal i forhold til børns trivsel. Folk, der bliver sat ud, oplever oftere mange flytninger, og der er derfor grund til bekymring for børnenes velfærd og udvikling. Et nyt forskningsprojekt fra SFI skal se nærmere på konsekvenserne for børnene.
Langsigtede indsatser
p>Hvordan bliver udfordringen med lejeudsættelser håndteret socialpolitisk?
Ser vi på den førte socialpolitik bruger man - berettiget - mange kræfter på at få sociale klienter til at tage vare op sig selv.  I nogle kommuner bliver der f.eks ansat boligsociale-medarbejdere, der skal støtte borgere, der ikke får betalt huslejen til tiden. Socialpolitisk er der stor tilbageholdenhed med at sætte lejere under administration for at sikre, at huslejen bliver betalt og derved undgå udsættelse. Denne tilbageholdenhed begrundes ofte med, at systemet ikke skal fratage folk ansvaret. SFI-rapporten konkluderer dog, at det kan være nødvendigt - alternativet er ofte, at klienterne ender med at miste deres bolig.
Udover fokus på den enkeltes formåen til at klare sig selv er der stor interesse for utilpassede, vanrøgtede og mishandlede problembørn - og deres forældre. Der er en stærk tendens i det sociale arbejde til at styrke forældrenes evne til at tage vare på deres børn. Det sker gennem en lang række forskellige kurser, rådgivning og undervisning for både børn, unge og deres familier. I socialpolitikken og det sociale arbejde ser vi altså en glidning mod at fokusere på familiernes psykologiske behov frem for på deres materielle behov. Dermed ikke sagt, at der skal træffes et valg mellem f.eks forældretræning og økonomisk hjælp. Men vores pointe er at understrege, at når folk mister deres bolig, fordi de ikke har penge til huslejen, så skyldes det både samfundsmæssige og personbårne forhold. Indsatserne for at forebygge skal derfor være både på det personlige og på et strukturelt plan. Det er nødvendigt med langsigtede indsatser for de svage grupper - f.eks i forhold til uddannelse - i stedet for den brandslukning, der finder sted i dag.
Gunvor Christensen er ph.d.-studerende, og Helene Oldrup er forsker, begge SFI - Det Nationale Forskningscenter for Velfærd

