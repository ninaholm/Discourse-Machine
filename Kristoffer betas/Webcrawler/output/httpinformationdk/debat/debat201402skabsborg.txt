Skabsborgerlighed kvalte SF-politik



 
	Politiske kommentatorer mener, at SF er splittet i en rød og grøn fløj. At formandsvalget afgør, hvilken fløj der vinder. Det er ingenlunde rigtigt. Kampen handler ikke om politik, men om hvilken type parti SF skal være. Selv er jeg mere rød end grøn, men mener, at vi i SF skal lære af vores fejl, så vi igen kan blive et regeringsparti.

	Tilsvarende kender jeg SF’ere, der er grønne, men i mindre grad ser SF i en regering. Humlen er, at vi har et langt spektrum af forskellige tolerancetærskler. Nogle SF’eres grænse for, hvornår et politisk kompromis er prisen værd, nås før andres. Dét er den reelle konflikt i SF nu. Her skal vi vælge vej.

	Den politiske substans er derimod i vid udstrækning forklaring på, hvorfor SRSF-regeringen aldrig blev danmarkshistoriens mest populære. For ligeså indiskutabelt det er, at SF har haft – mildest talt – begyndervanskeligheder, ligeså indiskutabelt er det også, at toppen i både S og R tilhører de to partiers yderligtgående højrefløje.

	Her kan de politiske kommentatorer – med rette – tale om fløje. Jeg har ingen tvivl i mit sind om, at SF har leveret resultater i regeringen – og vi har fået langt mere igennem, end vi har fået kredit for.

	SF har leveret

	Men jeg er heller ikke i tvivl om, at Corydon er ligeså meget socialdemokrat, som Lenin var kapitalist. At Vestager interesserer sig ligeså meget for dem, der falder ud af dagpengesystemet, som CEPOS interesserer sig for vores velfærdsstat. S og R har overtaget embedsværkets borgerlige tankesæt.

	Uagtet SF’s formåen så er det sgu bare svært at arbejde med skabs-borgerlige teknokrater i en såkaldt centrum-venstreregering. Og det er vel i virkeligheden ikke en banebrydende konstatering?

	SF’s regeringsexit er, i min bog, en tragedie. Både fordi de få tilbageværende værdier hos S-R er blottet for venstreorienteret hjerteblod. Men mest af alt fordi regeringen overordnet set mangler politisk dna. Dagens gode nyhed er, at SF’s dna til gengæld lever i bedste velgående.

	Det er nemlig dén røde og grønne linje, som – selv med kommentatorernes ord – trives i ligefrem bedste kampvalgsberettigende velgående. Spørgsmålet er derfor ikke, om SF overlever uden at være i regering, men om regeringen overlever uden SF.

Morten Normann (SF), viceborgmester i Lyngby-Taarbæk Kommune og kandidat til SF’s landsledelse

