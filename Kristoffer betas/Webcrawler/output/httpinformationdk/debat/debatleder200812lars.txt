Lars med guldkortet
Dansk økonomi er på vej ned i et dybt hul. BNP er faldet med 0,5 procent, og ledigheden risikerer at blive fordoblet næste år. Hvad gør finansminister Lars Løkke Rasmussen ved det? Ingenting


 LARS MED GULDKORTET. Lars, altså finansminister Lars Løkke Rasmussen (V), har sat sig godt til rette, med fødderne oppe og en Carls Jul på ølbrikken. Sammen med børnene ser han TV2's nye - i øvrigt fremragende - julekalender, der handler om forkælelse, overforbrug og drømmen om at kunne købe hele verden. Lars Løkke tænker: 'Jamen, Thor (forgængeren, ikke guden!) stillede jo godt nok danskerne i udsigt, at de snart kunne købe hele verden, og det var faktisk - hvis nogen ellers skulle være i tvivl - ment som en gave. Fra alle os i Venstre til alle jer. Men, nej hov, alt det, der følger med drømmen, fungerer jo slet ikke derude i familien Danmarks intimsfære. For mor taler skingert i julekalenderen. Far arbejder hele tiden, og Mikkel bliver mobbet i skolen, fordi hans hue ligner farfars. Uha uha, hvad er det, vi har skabt?', gyser Lars. 
HJERTERNES FEST har aldrig været længere væk Men så er det, at Mikkel får sit guldkort af nisserne. Kortet til Nissebanken, der kan købe alt, hvad hjertet begærer. Hvad sker der så? Ingenting. 
For selv om pointen ikke har manifesteret sig 100 procent i julekalenderen endnu, så foregriber man nok ikke begivenhedernes i en grad, så TV 2 lægger sag an, hvis man allerede nu slår fast, at det ikke bliver guldkortet og købet af hele verden, der redder julen for Mikkel og hans familie. Børnene taler om det, anmelderne skriver det, og Lars ved det. Men hvor det for mange vel kommer som et befriende budskab, at forbrug og arbejde for at kunne forbruge mere trods alt ikke er alt, bekymrer det derimod Lars. 
For hvad nu hvis drømmen om at kunne købe hele verden er et mareridt? For slet ikke at tale om, at julen ikke en gang bliver til noget for dem, der kører med 210 i materialismens overhalingsbane og rent faktisk er i stand til at købe hele verden. 'Pokkers! Er det i virkeligheden slet ikke kontraktpolitik, vi fører, men Stein Bagger-politik?', udbryder Lars Løkke og ser ud i Græsteds mørke. Noget må gøres.
Lars begår så den fejl, begejstrede tilskuere så ofte begår. Han misforstår og overfortolker julekalenderen. 
Dansk økonomi er på vej ned i et dybt hul. BNP er faldet med 0,5 procent, og ledigheden risikerer at blive fordoblet næste år. Hvad gør finansminister Lars Løkke Rasmussen ved det? Ingenting. Han puster ikke nyt liv i økonomien med ekstra offentligt forbrug og anlægsinvesteringer, der kunne puste nyt liv i den hensygnende danske økonomi. Han forholder sig simpelthen passivt med en ikke-handling af wittgensteinske dimensioner, i en tid, hvor risikoen for at undervurdere økonomiens krise er lige så lille, som muligheden for at komme til at overvurdere den. Det er rigtig, at Mikkel og Guldkortet signalerer mindre forbrug, men julekalenderen viser også, at det kan være på sin plads at bruge guldkortet: For eksempel hvis nissen dør, hvis ikke kortet med det samme kommer i brug (Lars, gense afsnit tre!). Dansk økonomi har det præcist som den nisse. knp

