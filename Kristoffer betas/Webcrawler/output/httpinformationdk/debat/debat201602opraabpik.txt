Opråb fra et pikudrustet menneske
Jeg er fløjtende ligeglad med, hvad folk kalder mig. Jeg gider bare ikke mere tidsspilde. For højrefløjen spilder ikke tiden. Bare se på regeringen. Den tøver ikke. De giver deres kernevælgere valuta for pengene og solide dask over nakken til dem, der har vovet at sige den imod. Kan I ikke høre dem grine? 


 Venstreorienterede hader at blive gjort kede af det. Vi har skabt velvoksne institutter, der skal stoppe ord. Men måske skulle vi bare stoppe op og overveje, om ord er det største problem? Hvis man føler sig krænket over, hvordan ens race, køn, krop eller seksuelle orientering bliver omtalt, så har man op til flere muligheder:
Man kan vurdere, at der er tale om en idiot, der ikke har andet livsindhold end tomme provokationer, og lade (u)vedkommende være. Man kan vælge konfrontationen og vise tossen, at man selv har en mere velassorteret fyrværkeributik, når det kommer til verbalt krudt. Eller man kan afgøre med sig selv, at vedkommende bare ikke ved bedre, og stille og roligt sætte ord på, hvorfor man opfattede det, han eller hun sagde, som krænkende eller forkert.
Jeg ved godt, at det lyder som tre meget banale råd. Men jeg anser mig selv for venstreorienteret, og jeg har faktisk ikke noget alternativ, for hvis jeg ikke er venstreorienteret, så har jeg en form for hjerneskade, der gør, at jeg har stemt forkert tyve år i træk.
Og samtidig føler jeg, at jeg har spildt, hvad der føles som år på at lytte til, hvordan man ikke burde omtale nogen. År, vi kunne have brugt på at fortælle, hvad et venstreorienteret projekt kan byde på.
