World Trade Center  USAs moralske genrejsning
Af ruinerne genopstår en national selvfølelse, støbt over cowboyfilmens urfortælling


 Kommentaren - Iscenesat
Et af de store udstillingsvinduer ud mod 5th Avenue i Barnes & Nobles kæmpeboghandel i New York er helliget World Trade Center. Oppe til venstre står fem store fotografiske coffeetable books: Jay Naisels A tribute. Paul Goldberger, Sonja Bullaty og Angelo Lomeos The World Trade Center Remembered. Den kollektivt redigerede Sometime Lofty Towers. A Photographic Memorial. En fotosamling med den simple titel Twin Towers, samt en særlig dyr, lækkert indbunden bog med den ulæselige titel Newyorkseptembereleventwothousandandone.
Ovre til den anden side står et antal såkaldte 2002 memorial calendars. Glory: A Celebration of the American Flag, heddder én, Twin Towers Remembered en anden. Inde i midten af salgsopstillingen finder man endnu en fotobog med særlig fokus på redningsfolkene: In the Line of Duty har forord af Bernard B. Kerik og Thomas von Essen. På forsiden ser man en gruppe brandfolk, indsmurt i støv fra nedstyrtningen, rejse det amerikanske flag på toppen af de rygende ruiner, præcis som vi kender det fra det berømte Marine Corps Memorial.
Den næste bog stammer fra før 11. september, men er blevet opdateret. Det er Yossef Bodanskys Bin Laden. The Man who Declared War on America, som Prima Publishing netop har udgivet en ny version af. En tredje er en stor samling nyskrevne analyser med fællestitlen How Did This Happen? Terrorism and the New War, redigeret af James F. Hoge Jr. og Gideon Rose.
Fra Rio til Svendborg
Og før jeg går ind i butikken for at købe mig fattig, når en af ekspedienterne at sætte endnu en bog ned i udstillingen: September 11, 2001 indeholder helsides gengivelser af 145 avisforsider fra USA og resten af verden fra den 12. september: Sådan så katastrofen ud ifølge The Register Guard fra Oregon, Albuquerque Journal fra New Mexico, O Globo fra Rio de Janeiro, Zycie Warszawy fra Polen og - såmænd - Fyns Amt Avis fra Svendborg.
Mange flere kan i øvrigt ses på www.poynter.org.
At der ikke er aviser med fra Mellemøsten, fra den asiatiske region og fra Afrika, forklares med tekniske vanskeligheder med at få siderne frem i digitalt format. Desto klarere bliver den implicitte konklusion: De er alle på vores side.
Hvorfor denne uhyre produktivitet? Hvorfor vajer Stares and Stripes efter hver eneste brandbil i New York? Hvorfor hænger The Star-Spangled Banner i kolossal-format ned foran facaden af Metropolitan Opera ud mod Broadway?
Hvorfor er det mest solgte smykke for tiden et bryst-diadem med de amerikanske farver i rubiner, smaragder og diamanter  dog med en kopiversion i farvet glas? Hvorfor følges hver anden hilsen mellem venner  ja, selv i hotellets elevator  af et »God Bless America«?
Hævet forbandelse
Forklaringen er, at ødelæggelsen af Twin Towers har hævet en 25-årig forbandelse over amerikanerne.
Allerede ved udgangen af 1969 var 40.000 amerikanske soldater blevet dræbt i Vietnamkrigen, og de første antikrigs-demonstrationer blev gennemført på de fleste store amerikanske universiteter, kulminerende med en kæmpedemonstration i Washington den 15. november. Samme år indledtes den militære retssag angående My Lai-massakren i marts 1968. Men først seks ydmygende år senere  efter nedskydning af demonstrerende studerende i Ohio i 1970, offentliggørelsen fra 1971 af Pentagon-papirerne i Washington Post og New York Times, og den pinagtige kombination af troppetilbagetrækninger, massive bombninger af Nord-Vietnam og fredsforhandlinger i Paris  blev fredsaftalen underskrevet den 27. januar 1973. I 1974 blev Nixon tvunget til at træde tilbage på grund af Watergate-affæren. Nationen stod i søle til halsen.
Det er denne serie af forbandelser, som blev fjernet med terror-angrebet på Word Trade Center og Pentagon.
Retfærdiggørelse
Hver eneste personlig beretning fra de ovelevende ofre for terror-angrebet, hver eneste videofilm med Osama bin Laden, hver eneste specialbombe mod Tora Bora bekræfter den nye nationale retfærdiggørelse. Der er i løbet af ingen tid blevet skruet en fortælling sammen, som kun en nation, der er vokset op med film og tv som de fundamentale medier, kan gøre det.
Det, der i starten var et forvirrende forsvar mod en anonym fjende, er blevet til jagten på ondskabens inkarnation, Osama bin Laden. Osama dækker sig bag sine Taleban- og al-Queda-krigere, som man derfor har legitim ret til at udrydde, og metoderne  raffinerede, jordstrygende trykbomber  beskrives i alle tekniske detaljer i fjernsynsreportagerne.
Overløberrollen
Selv rollen som overløber og forræder er blevet besat af en John Walker, som for flere år siden tilsluttede sig Taleban-krigerne, men som nu  såret, nedbrudt og i unåde  bliver ført tilbage til en retssag i USA, mens tv-paneler diskuterer hans forældres moralske medansvar.
Den amerikanske nation har genvundet sin selvfølelse og har fået nye helte. Den 17. december blev en af de amerikanske soldater alvorligt såret af landminer i Kabuls lufthavn. Tre kammerater rykkede straks til undsætning og reddede ham ud af det minerede område. »Jamen hvordan turde du?« spørger intervieweren én af dem. »Dont worry  jeg får jo 150 dollars ekstra om måneden og gør dog bare min pligt.«
Hjemme i studiet gentager studieværten replikken: »150 dollars ekstra  bare for at gøre sin pligt.« Og så gør han det der lille stolt-bekymrede ryst på hovedet, som vi kender fra utallige cowboy-film, hvor den bekymrede, men stolte mor skjult bag køkkengardinet ser sin ældste søn ride ud mod fjenden  »bare for at gøre sin pligt.«
World Trade Center attentatet var en tragedie og lidelserne ufattelige. Men af ruinerne genopstår en national selvfølelse, støbt over cowboyfilmens urfortælling. Scriptet er skrevet, alle kender deres rolle. Jean Baudrillard tog fejl, da han i sin tid påstod at Golfkrigen ikke eksisterede. Krigen mod Osama bin Laden eksisterer, mennesker lider og dør  men historien iscenesættes som tv-drama.

