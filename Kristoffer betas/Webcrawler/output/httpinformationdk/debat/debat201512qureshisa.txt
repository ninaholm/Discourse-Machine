Qureshi-sagen er den værste journalistskandale i mands minde
Da New York Times i 2003 opdagede, at en journalist metodisk havde opdigtet kilder og historier, satte man en gravergruppe på svindelen. Hverken BT eller Ekstra Bladet er New York Times, men det ville klæde dem at gøre det samme


 »En kedelig sag har ramt vores fag,« hedder det i en meddelelse fra foreningen Danske Sportsjournalister om et kendt bestyrelsesmedlem, der fredag måtte forlade foreningen.
Den kedelige sag er katastrofal. Den tvang BT til at trække 23 navngivne artikler af journalist Michael Qureshi fra 2002-2014 tilbage. Så kom han til Ekstra Bladet, der fredag bortviste ham »da hans arbejdsmetoder ikke er forenelige med de standarder, Ekstra Bladet sætter for journalistisk arbejde«. Qureshi havde, som blandt andet beskrevet i Information tirsdag, i årevis opdigtet navne på kilder.
Sjusk eller uhæderlig spidsvinkling er ikke ukendt. Senest måtte DR-Nyheder beklage »store mangler« i historien om forskningsminister Espen Lunde Larsens ph.d.-afhandling. Især Se & Hør-sagen er slem, men Qureshi-sagen er den værste journalistskandale i mands minde. Den handler ikke om sjusk, om uetiske eller ulovlige metoder i nyhedsindsamlingen, men ligner noget værre: gedigen journalistisk svindel i årevis. Læserne bedrages, når man digter. Det anfægter direkte troværdigheden, journalistikkens livsnerve.
Læs også: Q-faktoren
Der er i nyere tid kun få eksempler på ren journalistisk snyd herhjemme. I 2005 opfandt TV 2 Nyhederne den ikkeeksisterende »svært bevæbnede« indvandrerbande Triple A. Redaktionschefen blev degraderet og sendt på forlænget barselsorlov, journalisten forsvandt fra skærmen. I 2009 citerede Informations freelancekorrespondent i London afdøde kilder. Det afsluttede brat hans karriere som skribent og TV 2-kommentator.
Det var TV3’s sportsmagasin Onside, der i en forbilledligt researchet historie søndag blotlagde Qureshi-sagen – den indeholdt et svært afslørende interview med hovedpersonen, lavet af 30-års veteranen Carsten Werge, der insisterede og borede.
Qureshis svar var dybt bekymrende. Han ville bare »være tæt på kilderne« og havde kun opfundet navnene for at »beskytte sine kilder«, men var lidt ked af, at han havde »brugt pseudonymer«. Cheferne var ikke blevet informeret, fordi »de havde tillid til ham«, og uden at vise tegn på fortrydelse eller anger, fremhævede han sin egen journalistiske indsats og sit store internationale netværk. Han begrundede og forsvarede sine fremgangsmåde med en enkelt sætning: »for at man kan gøre en forskel.«
Hvilken forskel? Han mente tydeligvis, at der var tale om en lille fodfejl, ikke en grov presseetisk overtrædelse til både straffespark, udvisning og årelang karantæne.
Det tog ikke Onside-redaktionen lang tid at google sig frem til, at der var noget galt. Og med enkle midler – e-mails og et par interviews dokumenterede de sagen.
Hverken Ekstra Bladets eller BT’s redaktører fattede mistanke, selv om rygterne florerede. Man har fornemmelsen af et journalistisk tag-selv-bord, hvis bare historien er skarp nok. Der blev ikke spurgt ind til kilderne.
BT’s chefredaktør, Olav Skaaning Andersen, sagde korrekt i Onside, at sagen »sætter en plet på Qureshi, men også på de medier, han har arbejdet på«. Ekstra Bladets digitale redaktør, Anders Refnov, meddelte, at vi måske kun har set toppen af isbjerget. »Omfanget er nok større,« sagde han.
Det er en nem undskyldning, at Qureshi skulle være et offer for den hårde tabloidkonkurrence på sportsområdet. Han er ikke et offer, men faldt for fristelsen til at digte. BT og Ekstra Bladet udkæmper en intens kamp om et vigende antal sportslæsere. Det kan også have betydning, at mange medier har skåret i antallet af redaktionssekretærer og dermed fjernet et kvalitetsfilter og en faktakontrollør. Berlingskes tidligere ejer – Mecoms chef, David Montgomery – mente, at redaktionssekretærer var »unødvendige barrierer mellem journalister og deres læsere«. Det er uansvarligt at lade kontanterne ligge frit fremme, men det er stadig tyveri at falde for fristelsen og stjæle.
Da New York Times i 2003 fandt ud af, at journalisten Jason Blair metodisk havde opdigtet kilder og historier, satte man en gravergruppe på svindelen, der blev kortlagt i detaljer over flere sider i avisen. Det rettede lidt op på avisens troværdighed. Hverken BT eller Ekstra Bladet er New York Times, men det ville klæde dem, hvis de gjorde det samme.
Lasse Jensen er mediejournalist Klummen er udtryk for skribentens egen holdning

