Værdikæmperen



 Marianne Jelveds (R) indtog i Kulturministeriet varsler nye tider. Ikke fordi hun på den konkrete kulturpolitik vil være i stand til at gøre en stor forskel i forhold til sin forgænger i disse sparetider, men fordi hun værdipolitisk kan give regeringen en mere markant profil. Kulturministeriet er ikke kun et fordelingsministerium for faste bevillinger, men er i perioder også centrum for det, der ikke kan måles i kroner og øre. Det forstod Brian Mikkelsen (K) bedre end nogen anden, da han fra kulturministerposten formåede at skabe kulturkamp. Uffe Elbæk havde mange gode ideer om fornyet forkus på innovation og kreativitet, men formåede aldrig at samle disse spredte tanker i et klart fokus.
Anderledes vil det blive med Marianne Jelved. Hun kommer som sin forgænger til at sidde med yderst begrænsede rammer til de vanskelige forhandlinger om mediestøtten og fordeling mellem trykte og elektroniske medier, ligesom hun skal forsøge at få vedtaget den nye museumslov, som nu foreløbig har været forbi tre kulturminstre. Her kan hun ikke udrette mirakler eller for alvor styre kulturpolitikken i nogen ny retning. Man vil derimod kunne forvente, at hun i højere grad vil blande sig i mere symbolladede diskussioner. Jelved er rundet af den danske højskoletradition, hvor folkeoplysning er nøgleord, og hvor kultur er det, der binder folk sammen og nedbryder grænser. Men hun går samtidig helhjertet ind for mindretalsretten og det flerkulturelle samfund, hvor der skal være plads til forskellighed.
Jelved kan være med til at give regeringen den værdipolitiske kant, den har savnet, og give et kvalificeret modspil til Pia Kjærsgaards udgave af danske værdier. Jelved er mere end velkommen. Spørgsmålet er, om Jelved derved åbner den gamle front, der bragte partiet i splid med socialdemokraterne? Ligesom man vil imødese konflikter med de to nuværende regeringspartere, der i bestræbelsen på at komme til magten netop dæmpede værdikampen og lagde en bestemt retorik på hylden.

