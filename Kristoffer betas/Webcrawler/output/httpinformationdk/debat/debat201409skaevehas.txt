Den skæve hashbro i København
Ingeniørkunst og brobygning skulle være et dansk særkende, og byggeriet af en cykelbro i Københavns Inderhavn må de fleste kunne løse. Så hvordan kan konstruktionen af en lille, beskeden bro på bare 180 meter ende med at tage næsten ligeså lang tid, som det tog at bygge den nye Lillebæltsbro?
Den 180 meter lange Inderhavnsbroen, der skal forbinde Nyhavn til Christianshavn, har været ramt af en del problemer, primært fordi København har givet opgaven til et entreprenørselskab, som var meget billigere end alle andre. Det afspejler sig nu i den manglende kvalitet


 KRONIK
»Hvorfor bygger man en cykelbro, der kan bære en kampvogn?«
Spørgsmålet er ikke mit, men kommer fra én af de håndværkere, der er sat til at bygge Inderhavnsbroen fra Nyhavn til Christianshavn færdig. En anden kommentar fra samme mand lyder: »Hvis vi vidste, hvor galt det i virkeligheden var, så havde vi nok revet skidtet ned og bygget en ny.«
Så vidt er vi kommet i et land, hvor ingeniørkunst og brobygning ellers er et særkende, og hvor byggeriet af en cykelbro må være en opgave, de fleste kan løse. Så hvordan er det muligt, at konstruktionen af en lille, beskeden bro på bare 180 meter kan ende med at tage næsten ligeså lang tid, som det tog at bygge den nye Lillebæltsbro? Og hvorfor har man foreløbig tredoblet skatteydernes betaling for ’Hashbroen’, som den lokalt kaldes på Christianshavn.
Forklaringen er enkel. Jobbet gik til et nødlidende entreprenørselskab, der desperat forsøgte at overleve ved groft at underbyde alle andre. Og det betyder én ting: Kvaliteten bliver derefter.
Det ved de godt i Københavns Kommune. Senest med forklaringen fra Teknik- og Miljøforvaltningens Centerchef, Jens Christian Zøfting-Larsen til CityAvisen i København: »(...) ingen havde vel forventet, at det ville gå så galt, som det gjorde. Omvendt lå Pihl & Søn 22-23 millioner kroner under næstlaveste bud, som er en ret stor forskel på sådan en entreprise. Bagefter kan man godt spørge sig selv, om det var en realistisk pris, der blev sat på opgaven.«
Ja, det var det så heller ikke.
Forvrøvlede forklaringer
Nu, da budgetoverskridelserne for brobyggeriet nærmer sig eurovisionske højder, er det åbenbart tid til selvransagelse. Men det er for sent, og forklaringerne fra skiftende politikere og embedsmænd har for det meste været det rene vrøvl.
Man henviser igen og igen til, at man ikke havde set konkursen komme, og at dette er den væsentligste årsag til, at broen er forsinket, og at udgifterne er steget fra 37 til 107 millioner i det kommunale budget. Læg dertil, at A.P. Møller Fonden foreløbigt har betalt knapt 200 millioner kroner, mens SKAT har fået mere end 40 millioner kroner i såkaldt gave-moms fra rederen.
Men Pihl & Søn’s konkurs har intet at gøre med kvaliteten af byggeriet. Hvis Pihl & Søn ikke var gået konkurs, var skaden sket alligevel.
Som én af de nærmeste naboer til byggeriet har jeg fulgt byggeriet tæt. Det første varsel om, at noget var helt galt, fik vi i foråret 2012, da ingeniørerne brugte en forkert konstruktionstegning – uden at hverken kommunen eller deres rådgivere opdagede fejlen, og uden at entreprenøren eller arkitekten så katastrofen komme.
I stedet for at bygge den bro, man havde tegnet, støbte man samtlige bropiller 60 cm for høje. Der var en del røde ører på pladsen i de dage, og for betonfolkene må det have været dybt frustrerende at skulle banke det ned, man lige havde støbt. Mange måneders arbejde gik med at rette de mange bropiller til, før man kunne komme videre.
Så nu skulle det gå stærkt. Tidsplanen skulle overholdes. Dagbøderne ventede forude.
I et forhastet tempo blev der smidt en hulens masse beton ud over en jernarmering, der ikke kunne holde eller var forkert konstrueret. I hvert fald sank broen. Man forsøgte, i noget der ligner desperation, at udbedre de mange betonskader ved at fræse, banke og bore sig ned i den nystøbte beton for at styrke den vaklende bro med mere armering. Men heller ikke det lykkedes. Brokonstruktionen, der burde følge en helt præcis og fastlagt linje, dingler groft sagt derudad.
Problemerne tårnede sig op – eller skulle man snarere sige ned. For brofaget var sunket flere centimeter, og kunne slet ikke holde til de to store stålfag, der skal forbinde København med Christianshavn. Da kommunens folk tog til Spanien for at kontrollere de to enorme stålkonstruktioner, viste det sig tilmed, at de var af så ringe en kvalitet, at de blev kasseret som ubrugelige.
Hvor skal aben sidde
Når betonfolk i Danmark eller svejsere fra Spanien laver fejl efter fejl, er det faktisk på ingeniørernes skuldre, at aben skal placeres. For det er dem, der overvåger, designer, måler og vejer alt, hvad der skal gøres, når man bygger en bro. Og det er dem, der er Københavns Kommunes garant for, at tingene bliver udført ordentligt.
Københavns Kommune har anlagt – og efter sigende vundet – en såkaldt syn- og skønssag mod det engelske selskab, der vandt opgaven med at projektere broen. Et selskab, der ejes af den danske rådgivergigant, Cowi. Så der må være noget at tale om ude i skurvognen på byggepladsen.
Samtidig fører Københavns Kommune – gennem advokater fra Bech-Bruun – tre sager mod konkursboet efter Pihl & Søn. Ikke fordi man tror på, at man får penge ud af boet. Dertil står de for langt nede på listen over kreditorer, men de komplicerede sager om fejlkonstruktionen af betondelen og de kasserede stålfag fra Spanien har tilsyneladende til formål at undgå, at man selv får et modkrav mod sig fra Pihl & Søn’s konkursbo. Så nu er advokaterne også i gang med brobyggeriet. Det bliver det nok ikke billigere af.
Nye problemer
De nye entreprenører, der fik opgaven, efter brobyggeriet havde ligget stille i mere end et år på grund af Pihl & Søn’s konkurs, er kommet på en næsten umulig opgave. Man kan kun beundre dem for at turde. Først skulle broen løftes op i den rigtige højde, og det gør man ikke lige uden videre. Herefter blev lag efter lag af brodækket skrællet af. For hvert lag viste der sig nye problemer. Tusindvis af huller er boret, og en helt ny armering er for tiden ved tage form. Nu skal der snart støbes ca. 12 centimer ovenpå den gamle beton. Først herefter mener man, at der er styrke nok i broen til, at den kan bære de nye broklapper, der vejer omkring 200 ton stykket.
Spørger man ind til, om de mange problemer vil påvirke den fastsatte, nye tidsplan fra foråret 2014, bliver der lukket for offentlighedens adgang. Bortset fra et overordnet mål om at være færdig i januar 2015, vil Københavns Kommune ikke udlevere de detaljerede tidsplaner med henvisning til, at det kan skade kommunens økonomiske interesser: »… herunder bl.a. drøftelser om eventuelle forceringsmuligheder og økonomiske konsekvenser heraf.«
Sagt på en anden måde: Hvis man vil færdiggøre broen til tiden – måske endda før – så kan det komme til at koste skatteyderne flere penge. Hvorfor, fortaber sig i et svar, der handler om, » ... at vejret jo kan være et større problem i januar end i f.eks. december.«
Hvad havnen gemmer
Og der er andre – måske – ubehagelige ting i vente. For når betonen over vandet er af så ringe en kvalitet, som den har vist sig at være, hvordan ser det så ud under saltvandet. Som med de mange motorvejsbroer, der blev ødelagt af indtrængende salt, er der allerede de første tegn på, at cyklerne risikerer endnu længere ventetid, før de kan komme over havnen.
Fra de to yderste bropiller på hver side af havnen, er der synlige tegn på, at der er noget galt. Fra betonen driver salt og rust. Så meget, at man planlægger at sprøjte epoxy ind i revnerne for at tætne dem og i forsøget på at stoppe rustangrebet. Hvordan epoxy har det med badevandskvaliteten i Københavns havn er uvist.
Rygtet siger, at samtlige bropiller midlertidigt skal tørlægges for at undersøge betonens holdbarhed. Man kan nemlig risikere, at den skæve hashbro dejser om, før den overhovedet kan tages i brug.
Tom Heinemann er journalist og nabo til den kommende inderhavnsbro

