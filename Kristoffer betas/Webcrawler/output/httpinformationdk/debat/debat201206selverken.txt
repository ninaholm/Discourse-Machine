Selverkendelsen er nået til Venstre



 I Information 11. juni giver Venstres EU-ordfører, Lykke Friis, udtryk for, at der er »tale om et svigt af dimensioner fra de ansvarlige regeringer« med 10 millioner langtidsledige europæere og den deraf følgende risiko for at tabe en hel generation på gulvet.
Jeg er enig i denne vurdering, som må være udtryk for, at selverkendelsen nu er nået frem til Lykke Friis. For det var jo den regering, som Lykke Friis var minister i, der – med en historisk uansvarlig finanspolitik og med manglende indgreb over for en løbsk bygge- og boligsektor – beredte grundlaget for de nu alt for mange ledige, herunder langtidsledige, i Danmark.
Dansk økonomi var mere end overophedet i midten af sidste årti, og den ekspansive finanspolitik hældte benzin på en økonomi, der i forvejen var overophedet grundet blandt andet en ukontrollabel stigning i boligbyggeriet.
Faktisk var det blandt OECD-landene kun Irland og Spanien, der havde større boliginvesteringer i forhold til bruttonationalproduktet end Danmark. Det er denne ansvarsløse politik, som ikke mindst de for mange ledige nu og fremover skal bøde for.
Kæmpe fejlbedømmelse
Hidtil har de ledende politikere fra VK-regeringen imidlertid først og fremmest henvist til den udefrakommende finanskrise, som årsagen til landets ulykke. Men denne forklaring holder ikke.
Finanskrisen ramte jo også Tyskland, der trods det har haft en langt bedre udvikling. Dette skyldes ikke mindst, at Tyskland ikke havde en boligboble, og at de førte en mere ansvarlig finanspolitik.
For god ordens skyld skal det dog anføres, at det ikke alene var VK-regeringen, der i afgørende grad fejlvurderede landets økonomi. Vismændene vurderede således også i deres rapport fra juni 2006, at en finanspolitisk opstramning til nedkøling af dansk økonomi ikke engang skulle diskuteres. En større fejlbedømmelse er vanskelig at opdrive.
Ligesom den daværende regering har vismændene endvidere forsøgt at skjule denne afgørende fejlvurdering. Et er, at nogle politikere forsøger at fralægge sig ansvar. Noget andet er, når vismænd begiver sig ud på denne glidebane, hvor sandheden og anstændigheden ofres.
 
Christen Sørensen, professor, SDU

