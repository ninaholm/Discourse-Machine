Ingen plads til arabiske ateister
De nye arabiske stater bliver næppe renlivede islamiske teokratier. Men der er al mulig grund til at frygte, at de vil intensivere undertrykkelsen af religionskritiske holdninger


 Mens islamister konsoliderer et stadig stærkere greb om de arabiske postdiktatursamfund, ser vi nu stedse flere foruroligende tegn på, at virkelig religionsfrihed beklageligvis ikke kommer til at blive del af udbyttet fra Det Arabiske Forårs opstande.
Selv i Tunesien, som er nået længst i omstillingen fra diktatur til konstitutionelt system og har en betydelig sekulær middelklasse, har den nye regering enten stået bag eller tolereret alvorlige overgreb på religiøse dissidenter.
Således blev to unge bloggere, Jabeur Mejri og Ghazi Beji, i sidste uge idømt helt urimelige syv års fængsel »for overtrædelse af moral og forstyrrelse af den offentlige orden«. Deres brøde: at uploade billeder af en nøgen profet Muhammed på Facebook.
Mejri er allerede fængslet, mens Beji skal være flygtet ud af landet. Snart begynder retssagen mod direktøren for tv-stationen Nessma, der står anklaget for ’blasfemi’ efter at have tilladt visning af tegnefilmen Persepolis, som rummer en afbildning af Gud.
Situationen i nabolandet Egypten er bestemt ikke mere opmuntrende. I begyndelsen af april blev en 17-årig kopter, Gamal Abdou Massoud, idømt tre års fængsel for at »have fornærmet islam og islams profet« ved at bringe profetkarikaturer på Facebook.
Ideologi i strid med værdier
Islamister bliver aldrig trætte af at påberåbe sig et stærkt engagement i frihed, lighed og demokratiske værdier, især ikke når de turnerer rundt i vestlige hovedstæder. Samtidig insisterer de på, at islam skal udgøre grundlaget for alle disse friheder, idet de hævder, at der ikke er nogen modsætning mellem lige borgerrettigheder for alle og islams essentielle lære i deres udlægning.
De seneste sager fra Tunesien og Egypten viser dog, at realiteten er en ganske anden. Disse vidner i stedet om en stærk vilje til at intensivere anvendelsen af religiøs intolerance som redskab for at styrke statens magt og den sociale kontrol.
Islamister forsøger at fremstille sig selv som moderate og taler i brede vendinger om tolerance, pluralisme og borgerrettigheder. Men på flere felter geråder deres erklærede og etablerede ideologier i stik modstrid med de påberåbte værdier, ikke mindst når det drejer sig om at sikre lige rettigheder for kvinder og religiøse minoriteter.
Kvinders eller andre trossamfunds status udgør imidlertid ikke den afgørende lakmusprøve for, hvor alvorligt islamisterne mener deres ligestillingsretorik. Spørgsmålet om kvinders rettigheder kan forhandles på mange måder. Anerkendes skal det også, at mange moderne islamister er langt mindre opsatte på at opretholde de traditionelle og undertrykkende kønsroller, end nogle af deres ældre eller mere konservative åndsfæller.
Minoriteter uden magt
Hertil kommer, at islam traditionelt opfatter både jødedom og kristendom som legitime, om end ufuldstændige monoteistiske trosretninger. En islamistisk inspireret arabisk politisk orden, der garanterer beskyttelse af disse relativt små mindretals religiøse og borgerlige rettigheder, er således absolut tænkelig – uanset at de mest yderligtgående islamister ikke ønsker at gå så langt. Spørgsmålet om politisk repræsentation er vigtigt, men i de fleste arabiske lande også overvejende symbolsk: Det er helt usandsynligt, at medlemmer af minoriteter skulle opnå reel national magt ved f.eks. at vinde et præsidentvalg.
Mest foruroligende er det imidlertid, at det næsten er umuligt at forestille sig et islamistisk inspireret system, der skulle udstrække sin beskyttelse af religiøse rettigheder til også at omfatte skeptikere, agnostikere og ateister. Blasfemi, satire, uafhængig videnskabelig undersøgelse af den tidlige islamiske historie eller blot en bekendelse til grundlæggende skepsis over for tro i al almindelighed (og ikke kun på islam) vil sandsynligvis tælle som strafbare handlinger. Beskyttelse af retten til at opgive eller skifte religion vil ligeledes være en væsentlig prøvesten for, om religionsfriheden er reel.
Generelt var religionsfrihed i forvejen ikke godt beskyttet af de gamle diktaturer. Nu tyder alt på, at overvågningen af selvstændig tænkning vil blive intensiveret i de nye systemer. Det betyder, at en hel gruppe borgere næsten med garanti vil blive nægtet deres grundlæggende rettigheder og blive udsat for forfølgelse af de islamistisk inspirerede regimer: agnostikere, ateister, frafaldne og skeptikere. Medmindre, selvfølgelig, at disse individer bare sørger for at holde deres mund.
Frihed til at afvise troen
Islamisters erklærede opbakning til pluralisme og tolerance formuleres næsten altid inden for en religiøs ramme. Det synes uden for rammerne af deres forestillingsevne, hvor mennesker måske nok kan tilhøre vidt forskellige religioner, at ethvert rationelt tænkende individ vil stille spørgsmålstegn ved selve begrebet om religiøs overbevisning og møde alle religiøse påstande med kritisk skepsis.
Uden en virkelig religiøs frihed og pluralisme vil frihed og ligeværdighed som samfundsborgere være illusorisk. Hvad islamister og mange andre arabere endnu ikke er rede til at acceptere, er dette: Skal religionsfriheden være reel, så skal den give frihed til at afvise troen helt og også udbrede de ikke-religiøse perspektiver på verden. I stedet ser det ud til, at islamisterne vinder bred folkelig opbakning – ikke kun fra muslimske, men også fra kristne vælgere – til i et gudfrygtigt flertals navn at nægte enkeltpersoner retten til at bekende sig til og udbrede skepsis over for religion.
 
Hussein Ibish er forsker ved tænketanken American Task Force for Palestine
© Nowlebanon og InformationOversat af Niels Ivar Larsen

