Marxisme letter ikke presset på ressourcerne
Hvis Marx er ’moderne’, så lever vi i en naiv modernitet, der fortsat tror på, at maskiner og teknologi kan sikre væksten på globalt plan, indtil vi kan gå fra ’nødvendighedens rige’ til ’frihedens rige’. Vi bør indse, at både Marx og kapitalismen kommer til kort, fordi miljø, ressourcer og klima sætter grænser for vækst


 Informations serie om Marx og kapitalismen er tankevækkende nok, men også sært perspektivløs. Trods kapitalismens genkommende kriser er der jo intet, der tyder på, at en kommunistisk revolution skulle være vejen frem.
Marxismens fascinationskraft i 1970’erne skyldtes hverken utopien eller kapitalismekritikken i sig selv, men deres indlejring i den store fortælling om menneskets frigørelse. Heri indgår profetien om, at med de stadig dybere kriser vil kapitalismen til sidst gå under og en ny tid bryde frem med det kommunistiske samfund, som er historiens endemål.
Marxismen tilsluttede sig helhjertet tidens store historiefortælling, der mente at kunne gennemskue hele menneskehedens historie fra de ældste tider til nutid og fremtid som ét sammenhængende, meningsgivende og universelt forløb, foreløbig kulminerende med Vesteuropas industrielle og borgerlige revolutioner.
De utopiske mål
Her blev med maskinkraft og verdenshandel frisat de produktivkræfter, hvis fortsatte vækst en dag vil sprænge kapitalismens orden til fordel for det kommunistiske samfund, hvor mennesket endelig er sat fri. Drivkraften i hele verdenshistorien er udviklingen af produktivkræfterne med udbytning af naturen og stadig fortsat materiel vækst på globalt plan.
Marxismen er nært beslægtet med liberalismen. Set fra 2012 burde det vel stå klart, at de udgør to alen ud af ét stykke, lige fikserede på penge og økonomi, på rationalitet, effektivitet og vækst, på stadige fremskridt mod det utopiske mål: fritid og arbejdsfri lykke. Begge har samme idéhistoriske rødder i den kristne paradisdrøm om evig salighed, fri for jordens strid og møje.
Drømmen blev med Oplysningstiden omsat til jordisk fremskridtstro bl.a. i liberalisme og marxisme. Begge er de enige om, at industrien og maskinerne, vækst i produktion og teknologisk innovation udgør stigen fra jord til himmel — fra fortids slaveri til fremtids frihed. Uenige er de blot om, hvor mange der kan være og hvor på stigen undervejs mod velstandsparadiset og frihedens rige.
Begge står jo også i dag lige rådvilde over for mulige grænser for vækst af hensyn til miljø, ressourcer og klima. Man taler om grøn vækst, bæredygtig vækst — men altid vækst. Thi uden væksten mister både liberalister og marxister retningssansen — og især venstrefløjen bliver svimmel, fordi væksten hidtil også har tjent som besværgende håb for alle klodens underprivilegerede.
Hvis Marx er ’moderne’, så er det en naiv modernitet, der fortsat tror på, at maskiner og teknologi kan sikre væksten på globalt plan, indtil vi kan gå fra ’nødvendighedens rige’ til ’frihedens rige’ med Marx’ ord om historiens kommunistiske endemål. En utopi, der er lige så naiv som f. eks. Francis Fukuyamas tilsvarende ’End of History’.
Farlig illusion
Undervejs mod frihedens forjættede land vil, ifølge Marx, alle lokale, nationale og kulturelle bånd og traditioner ødelægges og undergraves af produktivkræfternes revolutionære magt: »De billige varepriser er det svære artilleri, som skyder alle kinesiske mure i grus, som er i stand til at overvinde selv det mest hårdnakkede fremmedhad hos barbarerne …«.
Denne profeti har vist sig at slå til, og produktivkræfterne er nu blevet netop så globaliserede, som Marx forudså. Globaliseret er også modsætningen mellem de besiddendes rigdom og de besiddelsesløses fattigdom. Men at tidens modsætninger og kriser dybest set, som Marx mente, skulle være forvarsler om det kommende ’frihedens rige’ er ren illusion — farlig illusion.
En genlæsning af Marx kan dog i dag give god mening som bidrag til en nødvendig vestlig selvbesindelse. Det er vores store fortælling, der gennem 200 år har omformet kloden og forført folkeslagene — på godt og ondt. Vores drømme er blevet hele klodens drømme — netop som fortællingens fundament slår revner.
I løbet af de næste 40 år bliver vi to milliarder flere mennesker på en klode, hvis miljø, ressourcer og klima allerede er under pres. Den marxistiske drøm om så højproduktivt et samfund, at alle fra morgen til aften frit kan vælge aktiviteter efter hjertets lyst, letter ikke presset — tværtimod.
 
Ole Vind er højskolelærer, cand. scient og dr.phil.

