Metro-panik
LEDER


 
	To-tre års forsinkelse. Tre til fem milliarder kroners fordyrelse. Disse dystre udsigter for den københavnske Metro-Cityring førte i går til hastemøde hos transportminister Magnus Heunicke (S). Hans bekymrede gæster var repræsentanter for den politiske forligskreds bag Cityringen – alle partier undtagen Enhedslisten og Liberal Alliance.

	Forud for mødet har ringens bygherre – Metroselskabet – søgt at skabe det indtryk, at projektet er kommet i uføre på grund af klagende naboer.

	Det er propaganda. Ansvaret for, at byggeriet overholder miljøbeskyttelsesloven – herunder reglerne om støjforurening – påhviler bygherren og de myndigheder, der giver miljøgodkendelserne. Uheldigvis er disse myndigheder, Københavns og Frederiksberg kommuner, også medejere af Metroselskabet, nemlig med henholdsvis 50 procent og 8,3 procent. (De sidste 41,7 procent ejer staten.)

	Sagens hidtidige forløb har efterladt det indtryk, at de kommunale dobbeltkasketter har drejet hovederne til eftergivenhed over for bygherren – på de støjplagede naboers bekostning. Naboerne har nu på en række punkter fået medhold i Natur- og Miljøklagenævnet – intereressant nok ved en afgørelse, som fik tilslutning fra alle de nævnsmedlemmer, der er udpeget af Folketingets partier.

	Det er meget uheldigt, hvis Cityringen forsinkes og fordyres. Men ansvaret påhviler det selskab og de myndigheder, der ikke har udvist rettidig omhu i forhold til miljølovgivningens krav. Hvis Metro-partierne nu kan få naboerne til at frafalde klageretten ved at love dem genhusning eller tilstrækkelig erstatning for den støjbelastende byggeperiode, er det da ønskeligt.

	Men det skal være frivilligt. Naboerne kan ikke med magt fratages deres lovsikrede ret til at klage. Så er også staten fordrejet af dobbeltkasketteri. Her er Metro-partierne på afveje. Miljøbeskyttelsesloven gælder for alle – uanset hvem der har noget i klemme. Vi lever i en retsstat.

	Hvis nogen skulle have glemt det.

