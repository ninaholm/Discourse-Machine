Tid til at smide skyklapperne
LEDER


 
	Flere end 100 danskere har efterhånden kastet sig ind i kampen for at vælte den syriske diktator, Bashar al-Assad, kunne Information fortælle tidligere på ugen. Trods alle bestræbelser fra politi, sociale myndigheder og PET vokser antallet af Syrien-krigere og dermed også den potentielle terrortrussel, når de vender hjem, ofte stærkt islamiserede og med masser af friske erfaringer med våben og sprængstoffer.

	I alt har flere tusinde unge fra Europa, USA og Canada sluttet sig til de syriske oprørsgrupper og topper nu de vestlige efterretningstjenesters liste over personer, som skal overvåges, når de vender hjem. Det er let at blive grebet af frygt over de høje tal, ikke mindst fordi det viser sig, at Danmark formentlig er det land i verden, der leverer fleste Syrien-krigere, set i forhold til både landets størrelse og antallet af muslimske indbyggere.

	Regeringen er meget tøvende, som det fremgik af avisen fredag, over for at kriminalisere Syrien-krigerne, udover hvad loven i øjeblikket giver mulighed for. Også selv om flere andre europæiske lande har valgt en væsentligt mere aggressiv kurs over for de unge eventyrere i et forsøg på at dæmme op for krigsturismen.

	I stedet satser de danske myndigheder primært på at overtale potentielle Syrien-krigere til at blive hjemme, hjælpe hjemvendte krigere med at blive reintegreret, komme i gang med uddannelse eller arbejde og i øvrigt overvåge dem tæt.

	Det er sikkert alt sammen udmærket. Men er det tilstrækkeligt? Indtil videre har hverken politi eller efterretningstjeneste tilsyneladende været i stand til at indsamle tilstrækkelig med beviser til at retsforfølge en eneste af de flere end 100 Syrien-farere.

	Javist, det er uden tvivl vanskelige sager at efterforske, fordi det drejer sig om handlinger foretaget i udlandet. Men det virker, som om både myndigheder og politikere nærmest har opgivet ethvert forsøg – selv om størstedelen af de unge, der rejser til Syrien, tager ned for at kæmpe organisationer som al-Nusra og ISIL, der er både inspireret og allieret med al-Qaeda, som Danmark har brugt milliarder på at bekæmpe og beskytte sig imod siden 2001. Og selv om flere af de islamistiske oprørsbevægelser er berygtet for at begå krigsforbrydelser, herunder summariske henrettelser af mistænkte kollaboratører, kidnapninger af civile og lignende.

	Alligevel synes der i visse kredse at være en sværmerisk tendens til at se de unge Syrien-farere som en slags moderne frihedskæmpere, der går i den danske modstandsbevægelse og de Spanien-frivilliges fodspor for at vælte en grum diktator. Det er i hvert fald en holdning, som SF’s retsordfører, Karina Lorentzen, har givet udtryk for i Information.

	Og vist er al-Assad en af de grummeste diktatorer, verden for tiden kan byde på, men at betegne folk, der hylder et islamisk kalifat som frihedskæmpere er alligevel en tand for naivt. Det islamiske kalifat er og bliver et religiøst diktatur, sådan som vi så det praktiseret i Afghanistan under Taleban, og som vi ser det praktiseret i dag i de islamistiskkontrollerede områder af Syrien. Problemet med de Syrien-frivillige er imidlertid ikke bare de forbrydelser mod civile, som de måtte begå i Syrien. Problemet er i lige så høj grad det militante og oftest stærkt antivestlige tankesæt, de vender hjem med.

	Selv om 100 jihad-fokuserede unge mænd fra København, Odense og Århus måske stadig lyder som en overkommelig personkreds at holde øje med for de danske myndigheder, er risikoen for yderligere rekruttering til militant islam blandt frustrerede ghettounge og bandekriminelle klart til stede.

	I øjeblikket ser det ud til, at PET’s dialogorienterede tilgang får lov at bestemme kursen over for Syrien-krigerne. I den sammenhæng er det vigtigt at huske, at en efterretningstjeneste kan være meget mere interesseret i at føre dialog med og overvåge et betændt miljø end i at sætte eventuelle krigsforbrydere og terrorister i fængsel.

	Spørgsmålet er, hvor omfattende truslen fra det militante islamistiske miljø i Danmark skal være, før de danske politikere er villige til at genoverveje, hvad der skal til for at standse den meget foruroligende tendens.

