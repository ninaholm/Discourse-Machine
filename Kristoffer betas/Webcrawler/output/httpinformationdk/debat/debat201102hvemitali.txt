Hvem er de italienske kvinder?
Mange italienske kvinder er parat til at gøre op med Silvio Berlusconi. Men kampen for kvinders værdighed starter på arbejdspladsen og i hjemmet


 Hvem er, hvad laver og hvad drømmer de italienske kvinder om? At dømme efter reklamer og medier kan de opdeles i fotomodeller og ofre - dem, der ville gøre hvad som helst for et job på tv  (eller i parlamentet, hvilket måske er endnu bedre), og dem, der er ofre for vold, for det meste fra ægtemænd og kærester, men af og til også fra »den sorte mand, som kommer langvejs fra for at voldtage vores kvinder« (og i dette tilfælde naturligvis får mere opmærksomhed).
Virkeligheden er som altid mere kompleks, og derfor bliver den ikke fortalt. Men lad os prøve at tegne et billede med udgangspunkt i arbejde.
Beskæftigelse
46,4 pct. af alle kvinder mellem 15 og 64 år er i beskæftigelse (sammenlignet med 68,6 pct. af mændene), den laveste sats i Europa, bortset fra Malta (gennemsnittet for de 27 EU-lande er 58,6 pct.). De udfører ofte tidsbegrænsede jobs (oftere end mænd). I 2009 var 14,6 pct. af alle kvindelige arbejdere og 10,8 pct. af alle mandlige arbejdere ansat på tidsbegrænsede kontrakter eller som ulønnede praktikanter. 27,9 pct. af kvinderne arbejder på deltid (5,1 pct. af mændene). Af disse har 42,7 pct. affundet sig med at arbejde på deltid, fordi de ikke har kunnet finde andet, mens resten har valgt det (for det meste for at passe og pleje børn og ældre). 48,9 pct. af kvinderne mellem 15 og 64 år er hverken i beskæftigelse (mod 26,3 pct. af mændene) eller jobsøgende (af dovenskab eller desperation?). Arbejdsløsheden blandt kvinder er 9,3 pct., ungdomsarbejdsløsheden (15-24 år) er på 28,7 pct. for kvinder og 23,3 pct. for mænd.
Så er der husligt arbejde og omsorg, der stadig næsten udelukkende udføres af kvinder. Ifølge Italiens statslige statistikinstitut, Istat, står kvinderne stadig for 76,2 pct. af alt husarbejde. Hvis man lægger lønarbejde sammen med gratis arbejde i familien, arbejder italienske kvinder gennemsnitligt 60 timer om ugen (Eurostat 2006-2007) og har dermed europarekorden. De italienske kvinder er altså dem, der arbejder mest og tjener mindst, da de primært arbejder ulønnet derhjemme.
Vold
I hjemmet (men også udenfor) udsættes mange kvinder for vold. Der er næsten syv millioner italienske kvinder mellem 16 og 70 år, som i løbet af deres liv har været udsat for fysisk eller seksuel vold, og 1,4 millioner kvinder har været udsat for seksuelle overgreb, inden de fyldte 16. 41 pct. af disse har været udsat for såvel fysisk som seksuel vold fra deres partner. Halvanden million er jævnligt udsat for vold, men kun 5,3 pct. af voldsepisoderne anmeldes.
Når vold mod kvinder desværre stadig er et udbredt og fænomen, skyldes det også den mere og mere skruppelløse brug af billeder af kvindekroppen som en vare og som lokkemad for andre varer. Det er svært at glemme, at Silvio Berlusconis advokat brugte termen »slutbruger« for at demonstrere, at orgierne i ministerpræsidentens paladser og villaer ikke var strafbare. Det var i juni 2009, og det er utroligt, at der er gået halvandet et år siden begyndelsen på denne klamme italienske komedie, som ødelægger landets omdømme, gør regeringen handlingslammet og reducerer kvinder til godbidder, man kan købe, bytte, donere, smage ...
Nationalsygdommen
Der er tre reaktioner: Der er dem, der opildnet af en flammende tro eller egeninteresse siger, at beskyldningerne er usande, og at præsidenten er »offer for de kommunistiske dommeres komplot«. Så er der de indignerede, der arrangerer møder og demonstrationer, hvor der stilles krav om, at Berlusconi går af. Til sidst er der de alt for mange italienere, der mener, at det ministerpræsidenten foretager sig derhjemme, er en privat sag. Man må spørge sig selv, om det samme storsind, som nogle udviser over for landets rigeste og mest magtfulde mand, også bliver udvist i forhold til deres naboer. Man må spørge, om den sympati, der bliver udvist over for de unge ofre, der for at opnå fordele flokkes til faraoens harem, også bliver udvist over for fattige piger, som kyniske menneskehandlere tvinger til at trække på gaden, fordi de er født i den forkerte verdensdel. For hvis det ikke er sådan, betyder det, at mange stadig lider af den gamle nationalsygdom: overdreven respekt for succes, magt og penge i håbet om, at der før eller siden falder et par krummer af fra kongens bord.
På den ene side har vi en magthaver, som er bange for at blive gammel, og på den anden side unge kvinder (ofte støttet af deres familier), som er bange for ærligt arbejde. Få dage efter afstemningen blandt arbejderne på Fiat-fabrikkerne i Torino, som var nødt til at acceptere en forringelse af deres arbejdsvilkår og rettigheder for kunne fortsætte med at arbejde for en sølle løn, var det en pine at høre de ord, som en af pigerne siger i en aflyttet telefonsamtale. Staklen frygtede, at den generøse værts invitationer ville ophøre, og at hun ville blive nødt til at tage et lavtlønnet arbejde.
Ligesom Nordafrika?
På den anden side af Middelhavet protesterer befolkninger, som lider under ufrihed, arbejdsløshed, korruption og ulighed. Hos os er der stadig frihed, dog under en kappe af bedøvende nyheder, som er mere beregnet på fans end på borgere. Hvad angår beskæftigelse, korruption, ulighed bliver tilstandene hastigt mere ens. Måske begynder folk også her at blive trætte af en aldrende, korrupt og korrumperende, magtbegærlig og moralsk og kulturelt utilstrækkelig politikerklasse. Vi må ikke glemme, at ingen kan give os frihed eller værdighed. Det er værdifulde goder, som ikke kan købes for penge. De er aldrig vundet for evigt, men må hele tiden forsvares. For at forsvare dem og genfinde, hvad man har tabt på vejen, må man lære at sige nej til genveje og være villig til at betale prisen for det. Frem for alt må genvinde værdige arbejdsvilkår, som er grundlaget for vores demokrati. Mere end nogensinde før går kravet om værdighed gennem kravet om et anstændigt arbejde, som kan sikre anstændige levevilkår.
Maria Ruggeri er bankfuldmægtig og fagforeningsrepræsentant for kvindelige bankarbejdere i Veneto-regionen i Norditalien. Hun er mor til to drenge og gift med en tunesisk mand, der driver en restaurant i Venedig

