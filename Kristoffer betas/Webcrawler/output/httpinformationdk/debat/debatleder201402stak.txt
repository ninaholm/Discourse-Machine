Den stakåndede regeringsførelse
LEDER


 
	Spøjst, at en regering i et folkestyret land skal finde det nødvendigt på forhånd at love, at den vil være en god regering. Og nedslående, hvis det viser sig, at den ikke er i stand til at indfri løftet.

	Som det er fremgået af en række artikler i Information, har den regering, der tiltrådte i oktober 2011, et løftebrudsproblem ud over de i forvejen pinagtigt kendte. Helle Thorning- Schmidts (S) regering lovede nemlig, at den som regering ville opføre sig ordentligt. Og det har den ikke gjort.

	I regeringsgrundlaget hedder det fromt:

	»Det danske folkestyre trænger til en fornyelse. Regeringen vil derfor forpligte sig til et program for god regeringsførelse, som med konkrete tiltag skal sikre en bedre lovkvalitet og forbedre de generelle muligheder for at kontrollere regeringens embedsførelse.«

	Regeringsgrundlagets løfter fortsætter:

	»Regeringen vil indlede en dialog med alle Folketingets partier om, hvordan samspillet mellem Folketinget og regeringen kan fremme lovkvalitet, åbenhed og parlamentarisk kontrol med regeringen.«

	Men niksenbiksen. Thorning-regeringen er ikke kommet med noget program for god regeringsførelse, ingen konkrete tiltag og har ikke indledt nogen dialog med alle Folketingets partier om noget forbedret samspil.

	Lovgivningsarbejdet foregår stadig lige så sjusket som under de forudgående Fogh/Løkke-regeringer. Alt for mange høringsfrister er alt for meget kortere end de fire uger, som Folketinget har sat som et ønskeligt minimum for, at sagkundskaben kan få tid til at ytre sig forsvarligt. For det seneste kvartal af folketingsåret 2013 har Information gennemgået de 111 lovforslag og bekendtgørelser, der blev sendt i høring. De 46 havde kortere høringsfrister end fire uger. En høringsfrist var nede på latterlige fire dage.

	Når det ser ud til, at ministrene har været lidt bedre til at svare rettidigt på folketingsspørgsmål, kan det skyldes, at ministrene giver flere ’foreløbige’ svar – der reelt er intetsigende.

	Regeringen har altså ikke bidraget til den ’fornyelse’ af dansk folkestyre, som regeringen selv fandt fornøden. Og det er ilde. For mange af sagerne på lovgivernes dagsorden er forbasket indviklede. Hastværk vil automatisk være lastværk.

	Sørgmodigt må det konstateres, at den bekymring på folkestyrets vegne, er én, som partier gør sig i opposition. I regering vil de bare køre løs, mens de har magten til det. ’Rid endnu i nat!’ som ordren lyder i røverromaner.

	Det febrilske lovgiveri har sammenhæng med et andet forhold, som Information fremdrog i sidste uge: Fagministrene kan ikke forvente at sidde mere end to års tid i deres embede, før de ryger ud eller forflyttes til et andet. Skal de sætte deres præg på et eller andet, skabe sig et praleværdigt minde, så skal det være nu, nu, nu og helst i forgårs.

	Hertil kommer medietilpasningen af de politiske beslutningsgange. Beslutningen skal igennem, mens der er gunstigt projektørlys på, og der kan påberåbes ufortøvet beslutsomhed. Og inden onde kræfter i den sagkyndige eller lobbyende verden får rottet sig sammen med oppositionen om et hørligt ’MEN!’ – som medier kan følge op på med dødbringende virkning.

	Lettere bliver det selvfølgelig ikke af, at den moderne verdens politiske emner har det med at være fagligt stærkt indviklede. Folketingsmedlemmerne er oftest nødt til at stole på, hvad ministerierne giver af oplysninger. Skønt al ministeriel virksomhed jo foregår på ministerens ansvar, og at der følgelig intet svares, som åbenlyst er egnet til at bringe ministeren i uføre. Trøsten for folketingsmedlemmer kan være, at de kan søge kontraoplysninger hos tænketanke eller lobbygrupper. Men det forudsætter, at der overhovedet er tid til at spørge nogen som helst, og at dem, man spørger, får tid til at granske kendsgerninger, inden de svarer.

	Det kan være et selvstændigt mål for en regering at afskære en opposition fra at få meningsfulde råd udefra. Men så er det sandelig en lumsk regering. Og slet ikke så pæn og nydelig en folkestyrebekymret regering, som Helle Thorning-Schmidt i sin tid præsenterede sig som.

	Men altså endnu ikke er blevet.

