Skælv Enhedslisten
Det var så den finanslov — Videre til næste punkt på dagsordenen: Et nyt liv i overensstemmelse med den gamle natur


 En gang imellem kan man som dagbladsjournalist blive noget så morderisk i sind mod en ellers kær kollega, når hun eller han udkommer dagen før med lige den formulering, man ellers selv i dybeste hemmelighed havde glædet sig til at fyre af.
Som nu Philip Egea Flores’ indledning til sin artikel i går »Enhedslisten holder regeringens løfter«:
»Der er sikkert rigtig mange vælgere, der fortsat er skuffede over SRSF-regeringens mange brudte valgløfter, men den ny finanslovs eneste tabere i politisk forstand er de mange borgerlige, der havde håbet på et hurtigt sammenbrud.«
Jeg kunne ikke have sagt det bedre — men nu er det altså Philip Egea Flores, der har sagt det, og jeg kan bare gentage det. Og i øvrigt anbefale hele hans aktuelle bo- opgørelse fra Christiansborg og omegn.
Øregas
Således ydmyget er det en fornøjelse at læse læsernes web-kommentarer til opgørelsen. F.eks. Dorte Sørensen, abonnent, som siger: »Hører lige ’Krause på tværs’ i P1, hvor Løkke Rasmussen er gæst. Jamen dog en mængde øregas, der kommer ud af højttaleren — f.eks. siger Løkke Rasmussen, at S og SF kun ønskede at få magten og ingen tanker havde om, hvad den skulle bruges til. Derfor har de overtaget OVK’s politik.« ... Samme Dorte Sørensen, abonnent, siger (lidt efter): »Ved Løkke Rasmussen egentlig, hvad han taler om, for nu siger han, at finansloven går den helt forkerte vej — når han for lidt siden sagde, at regeringen havde overtaget OVK’s politik — hvordan kan de udsagn passe sammen?« Suppleret af Holger Madsen, abonnent, som siger: »Har også lige hørt ’Krause på tværs’ i P1, hvor Løkke Rasmussen var gæst. Her sagde Løkke Rasmussen, at finansloven går den helt forkerte vej. Som eksempel nævnte han bl.a., at nu kunne kontanthjælpsmodtagere få ferie — det var et helt forkert signal at give. Når man så tænker på, hvad Løkke Rasmussen har givet Mærsk i kontanthjælp, så er Venstres vej i hvert fald tydeliggjort.
Således lever Dorte Sørensen og Holger Madsen på det smukkeste op til et af de journalistiske grundprincipper, som dette blads grundlægger, Børge Outze, i sin tid docerede med henvisning til Storm P., der lader den store mand i tegningen sige til den lille mand: Sla’ dig? Jæ ve’ sgutte sla’ dig. Jæ’ ve’ kaste dig op i luften. Så ka’ du falde ned og sla’ dig selv.
Der er ikke grund til at trampe på den ny finanslovs mange politiske tabere. Deres sorg over, at ikke engang Enhedslistens hovedbestyrelse er mere rabiat og kompromisløs og socialistisk og revolutionær, end at den har tilladt folketingsgruppen at stemme for en skinbarlig ’OVK’-finanslov (der ganske vist går den helt forkerte vej med ret til også kontanthjælpsmodtagere om ikke evig og altid at stå til rådighed for arbejdsmarkedet), taler ganske rigtigt — for sig selv.
Forklaringen på den for finanslovstaberne så grufulde gåde gives sikkert mest enkelt af en anden web-læser, Morten Kjeldgaard, abonnent, som bare siger: »Tillykke til regeringen og EL for at komme frem til et fornemt finanslovsforlig i en situation, hvor landet er moralsk og økonomisk ruineret efter 10 års borgerligt misregimente. Det har krævet mod og dygtigt arbejde at bryde vanetænkningen på begge sider af bordet. Tak for det.«
Krydsklipninger
Men hvad Philip Egea Flores ikke kunne i går, kan gøres i dag, nemlig krydsklippe ham med aktionsforsker og professor i uddannelsesforskning på RUC Birger Steen Nielsens bidrag i går til kronikserien om de omsiggribende oprør eller i hvert fald rørelser over store dele af verden: »Jeg vil ikke have en ny iPhone, jeg vil have et nyt liv«. — Med reference til Robert Jungks bog Menneskeskælv fra 1983 om »noget, som man kan knytte håb til. Det er et ønske om at leve på en anden måde, om et menneskeligt liv«.
Og sandelig også krydsklippe med nok en kollega, Lars Højholt, som i web- debatten om kronikken bl.a. siger til Informations læsere:
»Birger Steen Nielsen kobler de verdensomspændende demonstrationer sammen ikke blot som en kamp mod ulighed og markedsfejl, men også som en fælles jagt på et ’andet liv’. Hvis I er enige i dette, hvordan formulerer I så et manifest for ’et nyt liv’? Hvad er de bærende værdier og principper i dette manifest? ... Birger Steen Nielsens indlæg rejser en kritik og nogle spørgsmål, som går igen i tidligere indlæg og artikler om emnet, ligesom vi løbende debatterer omfanget og karakteren af occupy-bevægelsen på redaktionen. Derfor er min hensigt ganske simpelt at høre jeres fortolkning af begivenhederne og de konsekvenser, I tror de vil få på længere sigt — ikke mindst til inspiration i vores daglige arbejde med at dække området. Vi får heldigvis enormt mange kvalificerede kommentarer, ideer og erfaringer fra jer læsere, og dem vil vi gerne bringe lidt tættere på redaktionen.«
Værsgo’, finansloven er overstået, hva’ så? Kære læsere!

