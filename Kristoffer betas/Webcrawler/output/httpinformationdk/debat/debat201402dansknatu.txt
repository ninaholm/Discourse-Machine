Dansk natur trænger til et løft



Regeringens lovede løft af den danske natur er desværre strandet i et trist økonomisk slagsmål, som bemærket i Informations leder torsdag den 13. februar. Den nyslåede miljøminister Kirsten Brosbøl (S) behøver dog ikke at fortvivle, for hun har stadig en enestående mulighed for at give dansk natur et tiltrængt løft – uden at det kræver en naturfond med et milliardbudget.Opskriften på at løfte dansk natur er mere vild natur, som kan skabe den mangfoldighed af liv, der kendetegner sund natur. Kirsten Brosbøl kan for eksempel skabe en rigtig skovnationalpark: et fristed, der bør være på mindst 5000 sammenhængende hektar med skov, som er der for sin egen skyld – ikke for at producere tømmer. Et sted, hvor de vilde dyr og store planteædere, der hører hjemme i den danske natur, sættes ud igen. Hvor der er plads til et naturligt vandmiljø med moser og vandhuller, og hvor naturen får lov til at være sig selv: rodet, utæmmet og mangfoldig. Staten har selv tilstrækkeligt store arealer til dette.Et andet enkelt tiltag ville være, at lade vildsvinet leve. Det kræver blot, at der udarbejdes en fornuftig forvaltningsplan, ligesom vildsvin skal inkluderes i markskadeordningen. Vildsvinet er nemlig en genindvandret dansk art, der hører naturligt hjemme i vores skove.Enkle tiltagLige så enkelt ville det være at registrere den eksisterende naturskov i de private skove, så vi kan få et realistisk overblik over, hvor meget vi faktisk har i Danmark. Desuden bør ministeren sørge for, at Naturstyrelsen begynder at arbejde for naturen. Den skal ledes af eksperter med forstand på biodiversitet, friluftsliv og turisme, og dens formål skal være at sikre en mangfoldig natur med plads til både dyrenes og danskernes behov for et frirum.Salg af statsejet natur bør i øvrigt stoppes øjeblikkeligt – undtagen, hvor der byttes til biologisk bedre områder. Derved vil naturen bringes tilbage i vores fællesejede skove, og på sigt skal de statslige skove gradvist laves helt om til urørt skov. Endelig bør der ryddes op i junglen af støtteordninger for skov og landbrug, og de skal målrettes sådan, at de frem for alt gavner naturen i Danmark. Disse enkle tiltag kan sikre mere vild natur uden de store omkostninger. Det er sådan set bare med at komme i gang.Stine Tuxen, projektkoordinator for dansk natur i Verdens Skove
