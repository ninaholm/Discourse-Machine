Vi spejler os i gode gerninger
Vi køber økologisk ind, minimerer vores CO2-forbrug og engagerer os i verdens fattigste. Det er blevet moderne at vise ansvar over for andre. Men grundlæggende gør vi kun det gode for at iscenesætte os selv som gode mennesker. At opnå lykke er det eneste formål, mener den franske filosof Gilles Lipovetsky
Lipovetsky ser godgørenhed som et -eksistentielt supplement- til individets selvudfoldelse. Der er tale om en relation mellem en giver og en modtager, hvor giveren igennem oplevelsen af velgørenhed også får stor glæde og velvære ud af den generøse og filantropiske gave.


 Hvordan skal man så egentlig definere etik og moral i den globaliserede markedsøkonomis tidsalder? På det kulturelle plan kombineres globaliseringen med postmodernismen, som opløser moralen og hævder, at de store fortællinger er døde, og at alt er relativt. I denne sammenhæng er det vanskeligt at forsvare objektive værdier eller hævde, at der findes en mening, der ligger ud over den økonomiske materialisme, og postmodernismen er blevet betragtet som nihilisme og alle værdiers død. På den anden side ser det ud som om, at det er det modsatte, som sker. I vores samfund bliver moral og etik mere og mere fremherskende, og flere og flere interesserer sig for moralske spørgsmål. Den franske filosof og sociolog Gilles Lipovetsky, der fra den 23.-27. marts besøger Danmark og holder foredrag både i Roskilde, København og Århus, er knivskarp i sin beskrivelse af menneskesynet i bevægelsen fra modernitet til postmodernitet, og han kan hjælpe os til at forstå paradokset om, hvorfor der kommer mere etik i en tid, hvor nihilisme og relativisme er de fremherskende livsanskuelser.
Gilles Lipovetskys hovedværker er L'Ere du Vide. Essai sur l'individualisme contemporain (Tomhedens tidsalder, Essay om den nutidige individualisme, 1983) og Le Crépuscule du devoir, l'éthique indolores des noveaux temps démocratiques (Pligtens skumringstid. Den smertefrie etik i den nye demokratiske tidsalder, 1992). 
I det første værk søger Lipovetsky en filosofisk beskrivelse af ændringen af menneskesynet i demokratiets tidsalder, mens det andet værk er en analyse af konsekvenserne heraf for samfundets opfattelse af moral og etik. I et senere værk La société de l'hyperconsommation (Hyperforbrugssamfundet, 2006) analyserer Lipovetsky den fremskredne kapitalisme som et overforbrugssamfund og en oplevelsesøkonomi, der integrerer oplevelser og følelser i forbruget, dvs. som tenderer mod at gøre alle erfaringer og menneskelige forhold til en vare.
Med Lipovetsky kan vi hævde, at den postmoderne moral indebærer en holdning til moralske spørgsmål, hvor der er altid er en pragmatisk tilgang til de etiske spørgsmål. Man kan sige, at moralen i dag balancerer mellem dyder og egeninteresse. Lipovetsky ser godgørenhed som et 'eksistentielt supplement' til individets selvudfoldelse. Der er jo tale om en relation mellem en giver og en modtager, hvor giveren igennem oplevelsen af velgørenhed også får stor glæde og velvære ud af den generøse og filantropiske gave.
Moralsk værdi
Dette forklarer den store godgørenhed fra overalt som fulgte efter flodkatastrofen med tsunamien eller et velgørenhedsshow à la 'We are the World', hvor der synges under en stor fest for de hungersramte i Afrika eller de humanitære organisationer, der lever af individuelle bidrag. Det skal være en fest at handle godt, og individets følelse af at være et godt menneske er ikke uvæsentlig for den filantropiske og generøse indsats. Her yder individer hjælp af personlige årsager ikke af pligt. Virksomhedernes uegennyttige interesse i filantropi og generøsitet er også et eksempel på, hvordan den personlige selvudfoldelse bliver en integreret del af den moralske handling.
En handling er af moralsk værdi, hvis den både er i min egen interesse og samtidig fremstår som en dydig aktivitet, der tjener det fælles bedste. Man kan derfor sige, at værdierne og moralen i det postmoderne samfund befordres af en realistisk klogskabsetik, der prioriterer individets egne ønsker og rettigheder. Den postmoderne etik i tidsånder er kendetegnet af at man skal forholde sig ansvarligt i en situation, hvor man selv sætter sine egne grænser. At opnå lykke er det eneste formål: Le bonheur sinon rien (lykken eller intet!). Derfor bliver selvkontrollen og det centrale slogan: Consommez avec modération (forbrug med mådehold), eller man kunne også sige 'bæredygtighedens moral' kendetegner vor tids moral uden forpligtelse eller sanktion.
Ifølge Lipovetsky er det postmoderne samfund præget af individualisering og personalisering af det enkelte menneskes arbejde og fritid. I dag skal vi alle være os selv og nyde livet. Det er kommet på mode at tage hensyn til arbejdernes ret til selvrealisering. 
Kapitalismen har fået et 'menneskeligt ansigt', og det ligger helt i tråd med postmodernismen at henvise til etiske virksomheder og virksomheders sociale ansvar. 
Personlighedskult
Problemet er dog samtidig, at humanisering og individualisering også er udtryk for en ny form for undertrykkelse, jf. den skeptiske kritiker, der påpeger, at et vedvarende krav om originalitet, frigørelse eller fleksibilitet i virkeligheden kan være en sofistikeret disciplinering af arbejdere. På trods af denne risiko kommer vi dog ikke uden om, at dyrkelsen af individet og det personlige er det centrale i postmodernismens forførelse af menneskene. Personlighedskulten viser sig i kropsdyrkelsen, i den vedvarende søgen efter at være 'naturlig', afslappet, kropslig, kommunikerende, fleksibel i arbejde og privatliv. 
Med dette fokus på den individuelle udfoldelse og den personlige kreativitet står etikken ifølge Lipovetsky slet ikke i modsætning til postmodernismens værdier, men dens styrke og fremkomst kan sagtens forstås som en konsekvens af fremkomsten af oplevelsessamfund og oplevelsesøkonomi, hvor alt går ud på at styrke individets selvrealisering. Det er dog vigtigt at understrege, at postmodernitetens etik ikke er en gammeldags pligtetik om at forbyde og sætte grænser som led i en højere moral og for moralens egen skyld. Nej, globaliseringens og postmodernismens etik er derimod en dydsetik og værdimoral, der funderer etikken i individets selvrealisering og søgen efter det gode liv. Den nye moral gør op med traditionelle værdier om familien, arbejdet og fædrelandet. Familien og arbejdet baseres på lykken og ikke på pligten, og fædrelandet har vigende betydning i den globaliserede tidsalder. 
Realistisk etik
Mange af de aktuelle etiske fænomener, såsom almisser til humanitær hjælp, forbud mod tobaksrygning, forbud mod sexchikane, krav om politisk korrekthed kan forklares på denne måde. Andre eksempler på en moral, der bygger på individets uindskrænkede selvbestemmelse og pragmatisk nytteetik er f.eks. prostitution, der ikke længere opfattes som moralsk problematisk, men først og fremmest som et spørgsmål om kvindeundertrykkelse eller om at betale skat - eller aktiv dødshjælp, som mange mener, bør tillades, hvis den syge selv ønsker det - eller sporten, der ikke længere ses som et middel til 'opøvning af menneskets moralske muskler', men som elitær konkurrence og kropsdyrkelse. Inden for politikken fokuserer vi i stigende grad på individuelle rettigheder som led i den stigende interesse i den individuelle selvrealisering.
Disse forhold er i særlig grad markante i virksomhederne og i arbejdslivet, hvor vi kan observere en bevægelse fra den disciplinerede arbejder hen imod 'det fleksible menneske'. I dag arbejder man for sin egen skyld og ikke for samfundets skyld. Selvorganisering og kreativitet er nøgleord. Virksomheden skal igennem 'human ressource management befordre udviklingen af det hele menneske'. Arbejdet humaniseres som et middel til individets selvudfoldelse.
Ifølge Lipovetsky betyder det postmoderne samfund således paradoksalt nok: jo mindre pligt, jo mere behov for værdier og uskrevne regler. Etikken bliver en demokratisk og realistisk etik, der kombinerer gevinst og profit, fest og fornøjelse med den etiske handling. Den udtrykkes f.eks. i den nye miljøbevidsthed, hvor økologien og den økologiske bevidsthed eller samfundets og virksomhedernes etiske værdier bliver en del af menneskets personligheds udvikling. Etikken er blevet en pragmatisk dyds- og værdietik, hvor moral og egeninteresse kombineres, og hvor man forstår, at etikken betaler sig, Ethics pays, fordi man også selv får noget ud af at iscenesætte sig selv som et godt menneske. Man kan sige, at etikkens genkomst og etikeffekten i det postmoderne samfund følger sloganet: 'En moral uden pligt eller sanktion'. 
Jacob Dahl Rendtorff er lektor på RUC på Institut for Kommunikation, Virksomhed og Informationsteknologier
Gilles Lipovetsky er hovedtaler på en konference om marketing i det hypermoderne samfund på Århus Business School i morgen og fredag den 27. marts

