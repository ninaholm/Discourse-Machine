Historien om en dansker



 Vanskeligt er det ikke at begribe, hvis Miriam Daoud har svært ved at tro på, at vi har fået en ny regering i Danmark.
Den 16-årige pige taler dansk, drømmer på dansk og har boet hele sit liv i Danmark. Kun én dag har hun været uden for landets grænser. Det var den dag, hun blev født. Miriam Daouds mor var tilfældigvis på visit i Helsingborg, da fødslen gik i gang. Allerede dagen efter var mor og datter tilbage i Danmark, og her har de været siden.
Selv om Danmark har underskrevet en FN-konvention, hvor vi forpligter os til at give statsborgerskab til statsløse født her i landet, har justitsminister Morten Bødskov (S) afvist Miriam Daoud.
Hvorfor? Fordi hun teknisk set ikke er født i Danmark. Den ene dag, hun tilfældigvis blev født i Helsingborg, vægter ifølge Justitsministeriet tungere end resten af det liv, Miriam Daoud har levet her i landet.
Påfaldende er det, at vi kan fortælle historien om Miriam Daoud på dagen for den første afhøring i den såkaldte statsløsekommission. Den er nedsat af den tidligere regering for at rydde op efter afdækningen af Integrationsministeriets forkastelige behandling af statsløse unge.
Historien om de statsløse står tilbage som et symbol på 10 års borgerlig udlændingepolitik, hvor pisk til de fremmede var guleroden til Dansk Folkeparti.
De retsløse tilstande i Integrationsministeriet kostede integrationsminister Birthe Rønn Hornbech (V) ministerposten, fordi hun overhørte gentagne advarsler fra ministeriets egne embedsmænd om den konventionsstridige praksis med afslag til de statsløse unge palæstinensere.
Hvordan det kunne komme så vidt, har statsløsekommissionen nu frem til sommeren 2013 til at afdække. De første af i alt 43 personer blev i går afhørt i kommissionens lokaler på Fremtidsvej i Søborg. Forude venter afhøringer af centrale embedsmænd, de tidligere statsministre Lars Løkke Rasmussen (V) og Anders Fogh Rasmussen (V) samt deres integrationsministre – fra Bertel Haarder (V) til Birthe Rønn Hornbech.
Hvad der vil komme ud af arbejdet? Ministeren er jo fyret, og en nedrivning af Integrationsministeriet har været en nødvendighed for at genopbygge tilliden til udlændingemyndighederne.
Først og fremmest skal kommissionen søge svar på, om Birthe Rønn Hornbech handlede imod bedre vidende, hvad alt foreløbig tyder på. Desuden skal den afdække, hvad hendes forgængere, Rikke Hvilshøj (V) og Bertel Haarder, vidste om sagen, og hvilken rolle embedsmændene spillede. Vi ved, at embedsmænd i flere omgange bar en advarsel ind på Birthe Rønn Hornbechs bord. Og vi ved, at forhenværende departementschef Claes Nilas må have kendt til den konventionsstridige forvaltning. Spørgsmålet er imidlertid, hvad departementschefen gjorde for at få sin minister til at rette sig efter reglerne.
Men vigtigst af alt vil kommissionen forhåbentlig hjælpe til med en forklaring på, hvordan et helt ministerium – fra embedsmænd til minister – over for sig selv og alle andre kunne retfærdiggøre en så uretfærdig forvaltning af reglerne. De kendte konventionerne, og de vidste, at de brød dem. Hvordan kunne de gå på arbejde med bevidstheden om at gøre uret til ret?
Her skal man huske på, at det var Anders Fogh Rasmussen, der udtænkte og opførte Integrationsministeriet i 2001 for at eksekvere regeringen og Dansk Folkepartis nye hårde udlændingepolitik. Det var et administrativt succeskriterium at forhindre udlændinge i at opnå opholdstilladelse og dansk statsborgerskab.
Det er den kultur, der tilsyneladende endnu ikke er gjort op med, når Morten Bødskov vælger at afvise 16-årige Miriam Daoud, selv om det strider mod enhver rimelig fortolkning af konventionen, der skulle sikre børn og unge imod en tilværelse som statsløse.
Tværtimod tyder denne sag på, at regeringen forlænger en praksis, den i sin tid som opposition lovede et opgør med. Den opgave kan en kommission ikke løse. Det kan kun regeringen selv.

