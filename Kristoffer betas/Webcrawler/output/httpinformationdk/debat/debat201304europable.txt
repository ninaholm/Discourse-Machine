Er Europa blevet bedre til at integrere muslimske indvandrere?
Fraværet af større islamistisk inspirerede terroraktioner kan meget vel være et tegn på, at integrationen er begyndt at virke


 Efterhånden som vi får mere at vide om brødrene Tsarnaev, melder der sig også en række mere generelle spørgsmål om de, der kan tænkes at have fået dem til at slå ind på terrorens vej. Hvad kan Boston-bombemændenes skæbne fortælle os om radikal islam, om immigranter fra det tidligere Sovjetunionen, om muslimske indvandrergrupper, om integrationens fiaskoer? Det mest præcise svar kan her vise sig at være: ikke så forfærdelig meget. Større fænomener kan meget vel være på færde, men meget tyder på, at disse to unge mænds tragedie ikke afspejler nogen intensivering af negative påvirkninger. Efter alt at dømme var de blot to utilpassede unge mænd, der vendte sig mod hadet og derpå greb til mord.
Dette var netop den pointe, som brødrenes onkel trak frem, da han kaldte sine nevøer for »tabere« og argumenterede imod den opfattelse, at drengene skulle repræsentere et større fællesskab. Han og hans familie var, trods alt, en del af samme tjetjenske indvandrergruppe i USA. De er veltilpassede og lovlydige og føler sig som amerikanere.
Europæisk ligegyldighed
Siden 11. september 2001 har udenlandsk inspireret terror kostet blot to dusin menneskeliv i USA – i mellemtiden er over 100.000 blevet dræbt af skydevåben og over 400.000 i trafikulykker. En afgørende grund til, at antallet af terrorismerelaterede dødsfald er så lavt, er, at USA ikke tæller store grupper utilpassede indvandrere. Meningsmålinger har gentagne gange vist, at muslimske immigranter, der kommer til USA, beredvilligt omfavner de amerikanske kerneværdier. Den amerikanske assimilationsmaskine fungerer fremdeles fortrinligt.
Det, som måske vil overraske nogen, er, at tingene efterhånden også er blevet bedre i Europa, hvor muslimske indvandrere tidligere har haft vanskeligt ved at tilpasse sig. Jonathan Laurence fra Boston College, der har udført omfattende forskning i den muslimske integration i Europa, har konstateret, at før 1990 ignorerede de europæiske lande stort set deres muslimske befolkninger og overlod det til ambassader i deres oprindelige hjemlande som Marokko eller Algeriet – eller til Saudi-Arabien – at imødekomme deres behov ved at bygge moskeer og uddanne imamer. »Det var ikke så meget multikulturalisme, som det var ligegyldighed,« skrev Laurence for nylig. Disse lande havde en meget lille interesse i at hjælpe indvandrere til at integrere sig. Ja, faktisk var deres bestræbelser rettet mod at gøre det modsatte: At fastholde bånd med det gamle land og dets gamle skikke.
Integration og støtte
I løbet af de seneste to årtier, hævder Laurence, har de europæiske lande erkendt det problematiske og potentielt farlige ved denne ligegyldighed og har i stedet taget skridt til at forsøge at integrere muslimske indvandrere. Myndighedsinstanser på alle niveauer har engageret sig med de islamiske indvandrergrupper, dels for at gøre samfundet mere inklusivt for disse, dels for at give næring til en mere moderne, mere europæiseret udgave af islam. I realiteten har en række europæiske regeringer nu valgt at forholde sig til islam som til andre religioner: Man har oprettet islamiske råd, yder støtte til kulturelle aktiviteter, sikret repræsentation i offentlige fora, respekterer religiøse praksisser og helligdage osv.
I mange lande, frem for alt Tyskland, var muslimske indvandrere i mange år evige outsidere, der aldrig havde en chance for at blive del af det samfund, hvori de arbejdede. Dette er nu ved at ændre sig. Flere muslimer vælger at blive nationale statsborgere i det nye land og bliver mere mainstream. I stigende grad finder deres politiske aktivisme sted inden for systemet. Deres ledere, skriver Laurence, »er blevet ansvarlige aktører inden for de institutionelle rammer, og i den forstand har de nu noget at miste«. Selv om det endnu turde være for tidligt at udråbe store succeser, er det værd at bemærke, at angreb med radikal islam som afsender synes at være fladet ud eller faldet i de seneste år.
Vi skal favne muslimerne
Måske kan USA lære noget af den europæiske indsats for at integrere muslimer. Historisk set har assimilationen rigtignok fungeret bedre i USA, men de europæiske lande står over for et mere komplekst og omfattende problem. Dels er deres muslimske befolkninger meget større – 5 procent af befolkningen i Tyskland og 7,5 procent i Frankrig sammenlignet med 0,8 procent i USA – og de muslimske indvandrere kommer ofte fra Europas umiddelbare periferi, hvilket gør det lettere for dem at vedligeholde båndene til deres oprindelige lande.
Det, vi kan lære af Europa, synes at være dette: Vi skal blive bedre til at favne de muslimske indvandrergrupper. Det er en konklusion, som USA’s politi og efterretningsvæsener kan bekræfte. Jo bedre forholdet er til de lokale muslimske grupper, jo mere sandsynligt er det, at disse vil give nyttige oplysninger om potentielle jihadister.
Et angreb – tilsyneladende inspireret af og måske også organiseret af al-Qaeda – blev for nylig forpurret i Canada af denne grund. En imam i Toronto bemærkede, at en af de troende i hans menighed opførte sig underligt. Han indrapporterede denne adfærd til politiet, som fulgte op på tippet og overvågede og anholdt manden, før han kunne nå at gennemføre sin plan. Før de briefede medierne, inviterede ledelsen af Canadas antiterrorpoliti Torontos islamiske ledere til et møde, hvor de takkede dem for deres hjælp. »Havde det ikke været for det muslimske samfunds intervention, ville vores operation ikke være lykkedes,« sagde politichefen ifølge en advokat, der var inviteret med til mødet.
Snarere end at boykotte eller genere muslimer i kølvandet på Boston, ville det derfor være klogere at række hånden endnu mere ud til vores muslimske medborgere. For så vil de lokale ledere måske tage telefonen og ringe til deres venner i politiet, næste gang en eller anden begynder at opføre sig sært.
 
Fareed Zakaria er indisk-amerikansk forfatter og journalist
© Washington Post Writers Group og Information 
Oversat af Niels Ivar Larsen

