Putin i Verden



 Den russiske premierminister Vladimir Putins beslutning om at stille op til præsidentvalget næste år og hans afløser Dmitrij Medvedevs beslutning om det modsatte får efter alt at dømme først og fremmest indenrigspolitiske konsekvenser.
Det er Rusland, det er synd for, at der endnu ikke er et reelt demokrati i landet, men et kontrollabelt pseudodemokrati, hvor de to ledere på en fisketur i august besluttede, hvem der for fremtiden skal være præsident og hvem premierminister.
Det skorter i disse timer ikke på advarsler fra oppositionelle, som Putin og Medvedev behændigt holder uden for indflydelse om, at Rusland både vil havne i økonomisk og politisk stagnation, som vil føre til folkelige opstande, social uro og forsøg på med magt at fjerne 'tandemets' styre fra magten. Det russiske politiske apati kan hurtigt forvandles til vrede og vold, hvis økonomien går skidt.
For omverdenen og for Ruslands udenrigspolitik er der mest af alt tale om en forskel i stil: Medvedevs forholdsvis imødekommende og bløde eller Putins berygtede aggressive macho-stil.
Men der er også substantielle forskelle på de to lederes indstilling og handlemåder. Medvedev ville have været langt nemmere at forhandle med internationalt.
Putin vil uden tvivl føre Rusland tilbage til den konfrontatoriske linje med baggrund i det udbredte russiske ønske om — omend kun på overfladen — at genskabe russisk dominans på en række områder.
Det kan verden lige så godt med det samme forberede sig på, selv om den amerikanske administration hurtigt har været ude med meldingen om, at præsident Barack Obamas bestræbelser på en genstart af forholdet mellem USA og Rusland ikke er afhængig af 'én person' i Kreml.
USA ønsker fortsat en genstarts-politik med Putin. Obama har haft et tæt forhold til Medvedev, men der er næppe tvivl om, at man i Washington udmærket har vidst i nogen tid, at det vil blive Putin, som man skal forhandle med fremover.
Mathew Rojansky, ekspert ved Carnegie forskningscentret for International Fred, siger til dagbladet Moscow Times, at selve genstarten aldrig ville være sket under Medvedev uden Putins støtte, og at den tilnærmelse vil fortsætte, men ikke med et varmt forhold, for Putin vil helt sikkert slå på de nationalistiske strenge. »Men forholdet vil fortsætte, for der er alt for meget på spil« til at risikere noget. Mener altså Rojansky.
Putins 'ja' har også ligget bag en række andre russiske tiltag under Medvedev. Det gælder for eksempel forholdet til det såkaldte 'nære udland', det vil sige de andre tidligere sovjetrepublikker, som i øvrigt hader dette russiske udtryk. Her mærkede man tydeligt Putins hånd bag konfrontationen med Georgien, som dog skete under Medvedevs ledelse.
På den anden side er det en kendt sag, at Putin ønsker den utilregnelige hviderussiske diktator Aleksandr Lukasjenko hen, hvor peberet gror, og derfor har støttet Moskvas hårde linje overfor det hviderussiske styre. Heller ikke i forholdet til Ukraine vil der ske store forandringer. Putin og Medvedev har sammen netop givet Ukraines præsident Janukovitj en udstrakt hånd i forbindelse med gasleverancer og transit. Og Moskva er varsom med at blande sig i interne ukrainske forhold. Det vil næppe ændre sig meget under præsident Putin. Og Moskva vil ikke komme til at udgøre nogen alvorlig militær trussel over for sine naboer, dertil har russisk business alt for travlt med — business. Desuden er det russiske forsvar i en så elendig tilstand, at brugen af det i udlandet er så godt som utænkeligt.
Moskva vil under Putin utvivlsomt også fortsætte sin pragmatiske handelspolitiske linje over for Vesteuropa og EU. I Kreml ved man udmærket, at vi har brug for hinanden. Rusland har brug for indtægter fra gas og olie og investeringer i moderne teknologi. Vi har brug for energi. Og den kommende russiske præsident gnider sig i hænderne over, at de såkaldte BRIKS-lande — Brasilien, Rusland, Indien, Kina og Sydfrika — mere og mere fremstår som redningslande for de tidligere så arrogante vestlige lande. På det punkt vil en præsident Putin forstå at spille mesterligt på den økonomiske krise, der foreløbigt ikke har sparket benene væk under Rusland, som stadig har økonomisk vækst.
Putins tilbagevenden vil med andre ord næppe få den store udenrigspolitiske betydning. Det internationale samfund ønsker fortsat stabilitet i Rusland — hvilket man ser Putin som garant for. Og så ønsker man stabile energileverancer og markeder. Hvilket man også ser Putin som garant for.
Der vil måske nok blive øffet lidt over manglende demokrati, manglende pressefrihed, undertrykkelse af oppositionen.
Men ét ord vil hverken danske eller andre vestlige politikere og forretningsfolk vove at tage i munden overfor præsident Putin: moral. Dertil er der alt for meget økonomi og geopolitik på spil for både EU og USA.

