Flugten fra Amerika
Amerikanere, der er trætte af Miley Cyrus’ ’twerkende’ numse og deres stressede onlineliv, kaster sig over Amish-erotika eller mediterer med buddhistiske munke. Begge dele kan heldigvis fås online


 
Fifty Shades of Grey er ikke den eneste type erotisk litteratur, der hitter i USA. Genren Amish romance novels – et religiøst og kysk alternativ med bogtitler som The Quilter’s Daughter og When the Heart Cries – er en af de hotteste bogtrends her i Guds eget land. Sidste år blev der solgt 24 millioner bøger inden for genren ’religiøse udgivelser’, og her udgør Amish Romance Novels en stor del. Der kommer pt. en ny udgivelse hver fjerde dag.

	Forfatter og forsker Valerie Weaver-Zercher har lige udgivet en bog, der forsøger at forklare, hvorfor i alverden så mange amerikanere i disse år søger mod romantiske historier, der udspiller sig inden for en religiøs minoritet af streng protestantisme – små fortidssamfund spredt ud over flere stater i USA, hvor moderne underholdning, især af elektronisk art, og forbrug er bandlyst. Hvor sex før ægteskabet er forbudt, hvor klædedragten minder om noget fra 1800-tallet med tørklædebærende kvinder og stovte, langskæggede mænd i arbejdstøj.

	Inden for Amish-erotika udspiller der sig et spirituelt narrativ, hvor hovedpersonen kommer tættere på Gud, samtidig med at det romantiske drama udspiller sig i et roligt tempo. Det vildeste er skælvende hænder på hofter og stjålne kys. Egentlig sex forekommer først efter indgåelse af ægteskab.

	Weaver-Zercher peger især på to kulturelle fænomener bag genrens vilde popularitet: dels en reaktion mod det hypermoderne samfund med dets stressede, skærmbaserede individ, som halser rundt i et evigt forsøg på at passe arbejde og familie samtidig med, at det via digital teknologi altid er forbundet til nyhedsstrøm og oplysning.

	Dels et oprør mod det, forskerne kalder for ’hyperseksualisering’, at sex groft sagt er over alt.

	Over for det højteknologiske samfunds bud om altid at være ’på’ tilbyder Amish-fiktionen et romantisk alternativ til sine læsere hvor mange, men ikke alle er hvide, evangeliske, ældre kvinder. Læserne ønsker at flygte væk fra »Miley Cyrus’ ’twerkende’ numse og fra følelsen af at være digitale slaver,« sagde Weaver-Zercher, da hun forrige søndag berettede om fænomenet på NPR’s ugentlige program om religion, Interfaith Voices.

	Men længslen efter at gå ned i tempo, fordybe sig og tilhøre et kollektiv er ikke forbeholdt evangeliske kvinder. Et andet populært fænomen er meditation og mindfulness. Begge dele er enormt efterspurgte i USA, og trenden var på forsiden af sidste uges TIME Magazine. I mit nabolag i Washington render kvinderne på stribe til timer i reikihealing, og mindfulness er kommet på skoleskemaet i flere stater. Hæren har taget de meditative teknikker til sig, ja, selv min bank tilbyder mindful spending, der groft sagt handler om at tænke sig om, før man hiver kreditkortet frem. Om det ville have hjulpet på finanskrisen, hvis finansbosserne havde mediteret noget mere, nægtede min flinke bankrådgiver flinkt – og helt sikkert fornuftigt nok – at kloge sig på, da jeg spurgte.

	Hvis man tvivler på, at der skulle være brug for en sådan modbevægelse – og det skal jeg ærligt indrømme, at jeg gør, eftersom jeg fra naturens hånd hverken er særlig meditativ eller storforbruger af religiøs porno – skal man blot vende sig mod Silicon Valley, hvorfra strømmen af digitale produkter aldrig stopper. Nu kan man, som mange læsere vil vide, erhverve sig både ure, briller og kontaktlinser, der fungerer som minicomputere, hvor man kan følge med i nyheder, e-mails og tjekke sociale medier blot ved at blinke. Selv har jeg lige målt – via en ny app – at jeg har tilbragt 65 døgn bare på Facebook siden 2011. Hillemænd. Nok lige i overkanten.

	Heldigvis er der udveje for os digitale slaver. Der er hundredvis af apps inden for såvel mindfulness som meditation på iTunes; en populær af slagsen hedder Headspace og er udviklet af en buddhistisk munk ved navn Andy Puddicombe. Headspace producerer web-videoer under titlen Gym membership for the mind. Puddicombe instruerer her selv i meditation.

	»Din Smartphone er ikke skadelig, vi skal blot bruge den på den rigtige måde,« forklarede han i sidste uge til TIME. »Det er unplugging by plugging in.«

	Pyha – så kan jeg nok godt være med alligevel.

	 

Annegrethe Rasmussen er udenrigskorrespondent i Washington D.C.

