FOLK



 Missionærer
Kirkeminister Bertel Haarder forsvarer, at V-regeringen i sit grundlag har indskrevet: »Danmark er et kristent land.« Kritikken har lydt: Er det sandt, og bør den slags overhovedet stå i et regeringsgrundlag? Er Danmark kun for kristne?
Meningsskiftere
Kristeligt Dagblad har afsløret, at Bertel Haarder havde et andet synspunkt som kirkeminister i 2006. Dengang vendte han sig imod, at Venstre skrev i sit principprogram: »Fællesskabet i det danske samfund bygger på det kristne livssyn.«
Omvendte
Bertel Haarder forklarer sin omvendelse med ordene: »Behovet for at tydeliggøre den danske kultur er blevet større.« Bertel Haarder er som bekendt også kulturminister. Derved kan han personligt tydeliggøre kristenheden i den danske kultur.
Skeptikere
Tidligere V-kirkeminister Birthe Rønn Hornbech er utilpas ved den kristne bekendelse: »Det er helt skævt og meget værre, at det står i regeringsgrundlaget end i principprogrammet. Et regeringsgrundlag er noget, man vil gennemføre.«

