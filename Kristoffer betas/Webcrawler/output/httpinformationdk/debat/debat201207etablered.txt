Etablerede medier sidder tungt på nyhederne
Men i en stadig mere digitaliseret verden har de svært ved at tjene penge


 Digitaliseringen betyder, at vores medieforbrug kan kortlægges ned til mindste detalje. Næsten hver uge kommer der nye og mere detaljerede statistikker. Hver gang vi går til tasterne på computeren, smartphonen eller tabletten, registreres det. Vores tv- og radioforbrug følges minut for minut. Vi ved, hvor mange der ser hvad og hvornår, og på hvilket apparat – også kaldet platform. Vi har data, der fastslår fordelingen af alder, geografi, uddannelsesniveau og indtægtsforhold for lyttere, seere og læsere. Vi har næsten helt styr på det.
Alene i denne uge væltede det ind med brugerstatistikker og forskningsresultater – om vores digitale nyhedsforbrug i al almindelighed og om vores stigende brug af mobiltelefonen som platform for nyheder.
Det ultrakorte sammendrag er, at vi forbruger nyheder som aldrig før, at Danmark er helt i top når det drejer sig om nyhedsforbrug: 88% af danskerne forbruger nyheder hver dag sammenlignet med 75% i Storbritannien ifølge en stor undersøgelse fra Reuters Institute, offentliggjort i går.
Vi bruger mobiltelefonen som nyhedsplatform mere end stort set alle andre, vi er et af verdens mest digitaliserede lande. Men ligesom alle de andre, er vi ikke vilde med at betale for det store nyhedsforbrug.
Og – som en ikke helt så lille parantes – nyhederne kommer stort set samme steder fra, nemlig de ’traditionelle mediehuse’. 90% af danskerne får ifølge Reuters Institute deres nyheder fra ’gamle’ medier eller mediehuse, også selvom vi i stigende grad bruger ny teknologi til at få dem. I USA dominerer de ’traditionelle’ også – men bides i haserne af nye, store internetnet-nyhedsmedier som The Huffington Post og Gawker. I alle de undersøgte lande bliver de sociale medier som Facebook massivt overhalet af ’gamle’ medier eller ’nye’ egentlige nyhedsmedier som Huffington Post. Den foreløbige konklusion synes at være, at når det kommer til nyheder, så foretrækker vi dem, der har været genstand for en redaktionel behandling eller prioritering. En ny dansk undersøgelse af vores mobile nyhedsforbrug viser også, at de traditionelle mediehuse nærmest totalt dominerer nyhedsforbruget – med Ekstra Bladet suverænt i spidsen efterfulgt af BT. Hvis man lægger Politiken og Berlingske til er dominansen til at tage og føle på.
Og så en interessant detalje: I USA har man fundet en fast betegnelse for det, vi kalder ’traditionelle’ eller ’gamle’ medier, nemlig ’legacy media’. I Gyldendals røde ordbog oversættes legacy til ’forældet, men almindeligt brugt’. Når man kigger på forbruget af disse medier – og deres nærmest totale dominans af nyhedsmarkedet – er det muligt, at de er forældede i forhold til de nye medier, men de kan tilsyneladende noget, som de andre ikke kan.
Og dette ’noget’ er i al sin gribende enkelthed journalistik. De kan opsamle, opspore, registrere, formulere og prioritere den stadigt voksende nyhedsstrøm bedre end alle de andre. Det, de ikke kan, i samme omfang som tidligere er dog at tjene penge på det. Så i takt med at vi ned i den mindste detalje kender brugernes adfærd, bliver det sværere og sværere at finde ud af, hvordan journalistikken skal finansieres.
For den øgede viden styrker økonomien alle de steder, hvor de uredigerede, uformulerede, uprioriterede og helt personlige informationer florerer. Der hvor den helt detaljerede viden om brugerne effektivt bruges til at sælge målrettede annoncer. Der hvor journalistikken er erstattet af en uendelig mængde information.
Det er en gammel sandhed, at de gamle medier i en generation har vænnet os forbrugere til, at nyheder og journalistik på nettet er gratis. Og selvom den helt aktuelle undersøgelse fra Reuters Institute viser, at yngre eller unge brugere er lidt mere villige til at betale for nyheder på nettet end de ældre (dem over 34) – så viser tallene, at det store flertal ikke er villigt til at betale.
’Følg pengene’ er det klassiske råd til en undersøgende journalist. I dette tilfælde strømmer milliarderne væk fra de ’gamle’ medier, som 90% af danskerne stadig bruger som eneste eller væsentligste nyhedskilde. Tankevækkende og foruroligende.
 
Lasse Jensen er mediejournalist og vært på P1 programmet ’Mennesker og medier’

