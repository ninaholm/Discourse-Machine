Støtte til provinskunst
De københavnske billedkunstnere sidder tungt på de treårige legater fra Statens Kunstfond. Som det fremgik af gårsdagens Information, har billedkunstnere i provinsen kun fået tre legater ud af de 40 senest uddelte...


De københavnske billedkunstnere sidder tungt på de treårige legater fra Statens Kunstfond. Som det fremgik af gårsdagens Information, har billedkunstnere i provinsen kun fået tre legater ud af de 40 senest uddelte. Det er voldsomme tal, men i virkeligheden er det ikke spor overraskende. De mest talentfulde unge kunstnere flytter til København, for der findes den bedste uddannelse i form af Det Kongelige Danske Kunstakademi, de bedste gallerier og de fleste anmeldere. Sådan er tendensen, men dermed ikke sagt, at det er problemfrit. Hvis mere end 90 procent af de støttede billedkunstnere udspringer af og færdes i det samme miljø i den samme by, må det alt andet lige resultere i mere ensartet kunst, end hvis fordelingen af støttekroner geografisk var mere spredt. Dertil kommer, at der er mange steder i provinsen, som nok kunne trænge til lidt kvalitetskunst.Kvoter er som altid en blindgyde. Hvis Kunstfonden hvert år død og pine skulle give legater til fem-seks provinskunstnere, ville man blive nødt til at gå på kompromis med kvaliteten og selvfølgelig er det de mest talentfulde, der skal have støtten. Kunsten er for vigtig til at lade den underordne sig lokalpolitiske hensyn.Skal man vende tendensen, må man skabe miljøer, der gør det attraktivt for de gode kunstnere at bo og arbejde i provinsen. Her kunne man passende kigge på uddannelserne. Det Kongelige Danske Kunstakademi spiller en central rolle for kunstmiljøet i København. Det er her, man skal studere. Derfor tager de dygtigste til København og opbygger deres netværk i miljøet omkring akademiet. Hvis man kunne styrke de to kunstakademier i provinsen, så de ikke bare bliver for dem, som ikke kunne kom ind i København, ville man være nået et godt stykke ad vejen. Og hvis man kunne skabe et kunstmiljø i provinsen med udgangspunkt i akademierne som ville give de kunststuderende mere lyst til at blive end til at valfarte til hovedstaden, når uddannelsen er slut, ville målet være nået.
