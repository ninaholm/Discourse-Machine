Hej flygtning, kom indenfor
LEDER


 »At møde de her mennesker, der altså er flygtet fra horrible vilkår, på lige fod, er også en måde at vise: ’Vi er nogle, som faktisk vil jer det godt’,« fortæller Anne Lise Marstrand-Jørgensen i dagens udgave af Moderne Tider som en af grundene til, at hun er med i det frivillige initiativ Venligboerne, som en gruppe borgere i Hjørring startede i efteråret.
Siden har Venligboerne spredt sig til hele landet og er blevet noget nær en folkebevægelse for at lære mennesker på flugt at kende. Mens de danske politikere dyster om at holde flygtningene længst muligt væk, er der altså en strømning blandt danskerne, som har besluttet sig for at bringe dem tættere på. Og som i andre tilfælde gør det personlige bekendtskab en stor forskel på opfattelsen af, hvad en asylansøger er. I torsdagens Information kunne man eksempelvis læse historien om Martin Zeissler fra Als, der er gået fra at være en slags racist og trofast tilhænger af Dansk Folkeparti til en flygtningeven.
Samtidig gør et initiativ som Venligboerne det nemt at tage godt imod nytilkomne, fordi tilgangen mimer vores måde at leve på i dag. Deres indsats er umiddelbar og spontan, og flere eksperter peger på, at Venligboerne adskiller sig fra det professionelle modtagesystem og frivilligorganisationer ved at være fri af formelle retningslinjer og bureaukrati. »Mange oplever, at organisationerne er blevet for træge og politisk korrekte. Det er klart, at traditionelle organisationer som Røde Kors og Dansk Flygtningehjælp, der er en del af det offentlige modtagesystem, må spille sammen med det politiske system. Men det kan den nye slags frivillige ikke altid indordne sig efter,« siger sociologiprofessor Thomas P. Boje.
Dermed er han med til at pege på en distance, som er opstået til de mennesker, det handler om, altimens politikerne har råbt højere og højere om problemet med flygtninge. Dér kan både de folkevalgte, det traditionelle modtagesystem og vi andre lære noget af de nye, civile frivilligindsatser. For ikke før vi i højere grad får flygtningene ud fra centrene og ud iblandt os, får vi øje på dem som medborgere.

