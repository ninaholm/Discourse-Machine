Skriften på væggen
Den akademiske verden har meget at lære om kommunikation


Den for kommunikation i dag så nødvendige 'fortælling' finder hele tiden nye veje. Jeg bøjer f.eks. mit hoved i dyb respekt for de krøllede hoveder, der med tungen lige i munden har fundet på teksten til emballagen på de så populære Bornholmerhaner. For det første er pakken prydet af fotografier af tre tillidvækkende hønseavlere, Troels, Torben og Jens, der har opdrættet dyret med 'bornholmsk kvalitetsfoder og kærlig omsorg'. Men det er kun begyndelsen: 'Kærlige hænder har haft fat i hanen lige fra den som kylling vokser op på Bornholm, køres gennem det smukke landskab til det lille slagteri i Hasle, og ender som Grand Crû-fjerkræ på spisebordet'.Det står der ved gud. Man ser for sig den hyggelige hanebus, der kører gennem bølgende marker, mens de slagteklare haner mætte af kærlig omsorg vinker til rødkindede bornholmske børn og landmænd, der læner sig op ad leen, mens de tørrer panden med et stort ternet lommetørklæde. Det er godt fundet på. Man tager et ganske almindeligt (godt nok kvalitets-) industriprodukt og gør det til et eventyr.Det kunne de lære noget af i den akademiske verden. Her er det nærmest omvendt. De har en god historie, og smider den på gulvet.Wind-sagenHvis vi et kort øjeblik ser bort fra ytringsfriheden, så har det mest interessante i Marlene Wind-sagen så afgjort været udstillingen af, hvor helt ufatteligt hjælpeløs og uvidende den akademiske verden kan være, når det drejer sig om kommunikation.Personligt troede jeg ikke mine egne øjne, da jeg første gang læste i avisen, at Winds institutleder, Lars Bo Kaspersen  efter en kollegial skole/hjem-samtale med Marlene Wind  sammen med hende havde truffet beslutningen om, hun trak stikket ud og undgik at udtale sig til pressen i en ikke nærmere defineret periode.Hvis vi nu af høflighed går ud fra, at det rent faktisk er Marlene Wind, der synes, at nu vil hun gerne have lidt ro på, så er det da det glade vanvid, at hendes institutbestyrer overhovedet blander sig i kommunikationen af hendes beslutning. Det vil naturligvis blive opfattet som pression mod hende, og det var da også det indtryk, der blev efterladt i offentligheden.Dette på et tidspunkt, hvor medier og politikere heftigt diskuterer, om de politiske angreb på Marlene Wind vil skade hendes anseelse og lukke munden på hende  og på andre medievante forskere. Om politikere med andre ord kan true den akademiske verden til at holde kæft.Lars Bo Kaspersens ageren i denne sag kan dårligt udlægges som andet end at ja, det kan de.Hvad tænker manden på? Ydermere kunne man i Information torsdag læse, at han  for at det ikke skal være løgn  har rundsendt en mail til alle medarbejdere på Institut for Statskundskab, hvor han beder dem om at undlade at udtale sig til pressen. Alle udtalelser skal gå gennem ham eller dekanen. Han afviser, at der er tale om censur, men det kan dårligt opfattes som andet, når en chef beder sine medarbejdere om at klappe i. Det er dumt, og det er grænseoverskridende naivt at tro, at den slags kan holdes inden for murene.Der kan bestemt for enhver  ikke bare eksperter  være tidspunkter, hvor man med fordel kan holde sin kæft. Men det tidspunkt er altså ikke, når magtens mennesker truer én med al landsens ulykker, hvis man taler. I sådanne situationer har ethvert anstændigt menneske pligt til at tale videre med uforstyrret ro. Pia Kjærs-gaard gjorde smagfuldt opmærksom på, hvem det er, der betaler forskernes løn. Alene af den grund må vi som skatteydere fastholde, at forskere ikke alene har ret men pligt til at ytre sig.Rektor støtter WindRektor for Københavns Universitet Ralf Hemmingsen har da også, måske i et velkomment afbræk fra sine egne problemer, gentagne gange understreget forskernes ytringsfrihed og har klart markeret sin støtte til Marlene Wind over for den politiske pression. Han skal da ikke have noget klinket med hensyn til Kaspersens censurforsøg over for medarbejderne, men gemmer sig ifølge Information torsdag bag den klassiske »Ingen kommentarer«.Lars Bo Kaspersen fyldte i går 50, og i avisernes fødselsdagsomtaler, baseret på materiale fra Københavns Universitet, hedder det, at han »bedriver samtale- og diskussionsledelse«. Ordene får en ekstra dimension, når man betænker, at det var i en samtale, muligvis ligefrem en diskussion, med Marlene Wind, beslutningen om, at hun skulle gå i hi, blev taget.En eller anden burde forære ham en Bornholmerhane i forsinket fødselsdagsgave. Og bede ham om at studere skriften på emballagen.
