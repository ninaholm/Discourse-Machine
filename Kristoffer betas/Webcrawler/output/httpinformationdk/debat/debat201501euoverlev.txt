Vil EU kunne overleve valgåret 2015?
Det nye års parlamentsvalg i flere europæiske lande, herunder Storbritannien, Grækenland og Danmark, vil næppe afklare spørgsmålet om fremtiden for europæisk integration – endsige bidrage til at udvikle de nye politikker, vi behøver i det 21. århundrede


 I 2015 vil de europæiske vælgere kunne beslutte, om EU skal overleve – i det mindste i sin nuværende form. Valg i Storbritannien, Spanien, Polen, Grækenland, Danmark, Finland, Portugal og Estland vil kunne besvare to spørgsmål.
For det første: Er desillusionen over EU så stor, at et fatalt vendepunkt er nået for unionen?
For det andet: Er det 20. århundredes model for store politiske partier baseret på masseopbakning og centraldirigeret ledelse nu uopretteligt forældet?
Det er forsimplet at fremstille politik i dag som en konkurrence mellem uansvarlige populister og traditionelle ’ansvarsbærende’ partier, der fører fornuftig politik. Det har altid været sådan, at intet parti kan vinde magten uden en vis dosis populisme. Desuden har de traditionelle 20. århundreds centrum-højre- og centrum-venstre-partier faktisk ikke vist sig specielt regeringsduelige, for så vidt angår det 21. århundrede.
Begge spørgsmål spidser til i Grækenland, hvor nynazisterne fra Gyldent Daggry, det populistiske venstreparti Syriza og såkaldt uafhængige venstreorienterede har fremtvunget nyvalg. Valgkampen ser ud til at skulle blive domineret af populistisk retorik – også fra den genopstandne tidligere premierminister George Papandreou, der har lanceret et helt nyt parti – og et regeringsskifte kan få den ultimative konsekvens, at Grækenland forlader eurozonen, ja, muligvis melder sig helt ud af EU.
Venstrefløjen er tilbage
I mellemtiden har Sveriges centrum-højre- og centrum-venstrepartier trukket sig tilbage fra afgrundens rand. Et kompromis er indgået, der freder den nyvalgte socialdemokratiske mindretalsregering frem til 2018.
Fra 1945 og frem gjorde svenskerne det af med datidens kommunistparti, der var vokset i indflydelse i Sveriges magtfulde industrifagforeninger. Som Sverigedemokratarna i dag blev partiet lagt fuldstændig på is i parlamentarisk politik, fordi det svenske socialdemokrati besluttede sig definitivt for, at fri markedsøkonomi og kapitalisme med reguleringer til fremme for større social retfærdighed var bedre end venstrefløjspopulisme knyttet til sovjetisme.
I Grækenland blev nationen samme år revet fra hinanden af politisk borgerkrig mellem venstre og højre, og den brutale, voldelige knusning af de græske kommunister blev fulgt af flere års arrogant klientelistisk politik, som begge de vigtigste parter fra højre og venstre deltog i.
Nu er den populistiske venstrefløj tilbage i Grækenland såvel som i Spanien, hvor partiet Podemos (Vi kan) for øjeblikket fører i meningsmålingerne. Den spanske premierminister, Mariano Rajoy, afventede tålmodigt, indtil det blev hans tur til at påtage sig regeringsmagten, men siden han overtog embedet, har han ikke anet, hvad han skulle stille op med magten.
Nu antyder Rajoy en storkoalition med de spanske socialdemokrater – for herved at hindre Podemos’ populister i at komme til magten. Spaniens nye unge kong Filipe sagde i sin julehilsen, at hans opgave ville være at »genoprette den nationale politik, bekæmpe korruptionen, forsvare velfærdsstaten og bevare Spaniens enhed«.
Beklageligvis er ingen anden kronet monark i Europa i stand til at bekendtgøre et sådant program, og når ukronede konger som Jean-Claude Juncker, Martin Schulz eller Mario Draghi prøver at tale optimisme frem, vil ingen med kendskab til deres resultatliste tro deres ord.
Afstemning om EU
Også Schweiz vælger nyt parlament, men den ’magiske formel’, der gør det muligt for alle partier at få sæde i det syv mand store føderale kabinet, vil ikke ændre sig. Schweizerne har uddelegeret og decentraliseret den politiske magt. Deres særlige form for demokrati, der medieres gennem folkeafstemninger, virker mere stabilt og leverer større velstand end nabolandenes ’vinderen tager det hele’-regeringsførelse. Men vil EU’s medlemsstater kunne sameksistere med borgere, der får det sidste ord frem for de politiske eliter?
Endelig vil Storbritanniens valg besvare det dobbelte spørgsmål om Europa og fremtiden for det 20. århundredes partier i det 21. århundredes politik. David Cameron har lovet og gjort det til et centralt spørgsmål for sit genvalg, at nationen skal holde en folkeafstemning om fortsat medlemskab af EU i 2017.
Hvis han vinder, og folkeafstemningen bliver afholdt, vil chancerne for et ja være spinkle; derom er iagttagere enige. Især hvis EU-spørgsmålet blandes op med indvandring, eurozonens ringe økonomiske formåen og de afgørelser fra Den Europæiske Menneskerettighedsdomstol (som dog ikke har noget med EU at gøre, red.), som Labour-politikere fordømmer med lige så megen populistisk inderlighed som konservative eller UKIP-parlamentsmedlemmer.
Ed Miliband derimod har udelukket en EU-folkeafstemning til ærgrelse for mange af Labours parlamentsmedlemmer, der kan være lige så populistiske som deres modstandere er det i forhold til Europa. Det er, hvad embedsmændene betegner som en ’modig’ beslutning. Hvis Miliband erstatter Cameron i Downing Street, vil han i det mindste kunne udskyde en britisk exit i et stykke tid.
Anderledes vil det muligvis forholde sig, hvis Labour må indgå i en koalition eller danne mindretalsregering. Uanset hvad vil valget i Storbritannien i 2015 ikke kunne give os klare svar på de to væsentlige spørgsmål om fremtiden for europæisk integration, eller hvilke nye politikker der er nødvendige for det 21. århundrede. En ny politik for de europæiske nationer og for EU har vi endnu til gode at opfinde.
Denis MacShane er tidligere britisk europaminister (2002-2005) og tidligere parlamentsmedlem for Labour.
Oversat af Niels Ivar Larsen

