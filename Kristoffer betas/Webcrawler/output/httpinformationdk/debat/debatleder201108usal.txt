USA lægger sig i spændetrøje



 'FEJLSLAGEN STAT.' Den mærkat satte fredagens bagsideleder på verdens angiveligt mægtigste nation: USA. Det gjorde vi med belæg i en undersøgelse foretaget af Gus Speth, der er tidligere toprådgiver for præsidenterne Jimmy Carter og Bill Clinton og leder af FN's udviklingsprogram UNDP og i dag professor ved Vermont Law School.
Gus Speth har samlet en række officielle indikatorer på rige nationers helbredstilstand. Han konkluderer:
»I gruppen på 20 større i-lande i OECD står USA nu dårligst eller næsten dårligst på 30 centrale indikatorer for social, miljømæssig og økonomisk velfærd.«
Denne miserable rekord gælder bl.a.: Andel af fattige, ulighed i indkomst, børnedødelighed, forekomst af fedme, hyppighed af mord, antal af fængselsindsatte, størrelse af CO2-udledning og vandforbrug pr. indbygger.
Om den politiske vilje til at gøre noget ved dårligdommene konstaterer Gus Speth:
»Realiteten er, at Washington netop nu end ikke prøver at forholde sig seriøst til flertallet af disse udfordringer. Forsømmelighed, stilstand og fornægtelse er dagens orden.«
VENNER AF USA plejer at finde trøst i landets evne til at genrejse sig. Som Winston Churchill sagde: »Man kan altid stole på, at amerikanerne gør det rigtige efter de har prøvet alt andet.«
Det foruroligende nye er, at USA på en række måder har lagt sig selv i spændetrøje. Ved politisk selvpålagte bånd har USA på forhånd udelukket reform. Ikke mindst skatteforhøjelser i det vildt underbeskattede land.
Det er i mere end én forstand symbolpolitik, når Republikanerne i Kongressen har stillet som betingelse for at medvirke til en løsning af gældskrisen, at præsident Barack Obama og Demokraterne går med til en forfatningsændring, der forlanger, at forbundsbudgettet hvert år strikte balancer udgifter med indtægter. Det svarer til et grundlovsforbud mod at følge økonomen J.M. Keynes' anvisninger på kriseløsning anvisninger, som siden 1930'erne med held er fulgt af mange lande, herunder USA.
At gøre sig selv aldeles hjælpeløse i den økonomiske politik har Obama og hans demokratiske partifæller hidtil afvist.
MEN SELVBÅNDLÆGGELSE har allerede vundet indpas i USA's delstatsforfatninger. I staten Oregon i den variant, at et delstatsoverskud på mere end to procent straks skal returneres til skatteyderne. I Californien har en folkeafstemning i 1978 indført forfatningsforbud mod ejendomsskatter på mere end én procent af ejendomsværdien og mod mere end to procents årlige stigninger i ejendomsværdien. Det har siden da kostet de offentlige kasser mere end 3.ooo milliarder kr. Staten Californien vakler som en stor del af de øvrige delstater på bankerottens rand.
Hertil skubber, at staterne lige som Californien har forfatningskrav om kvalificeret flertal for at gennemføre skatteforhøjelser. I Californien kan 14 medlemmer ud af de 40 i delstatssenatet blokere for en hvilken som helst øgning af statens indtægter. Og det gør 14 republikanere valgt i de nordlige landbrugsområder troligt. De gider ikke en gang møde op til forhandlinger om forhøjelser af skatter eller afgifter. De blokerer bare.
NÅR UFORSONLIGHED har lammet USA, skyldes også, hvad der kaldes 'gerrymandering'. Efter hvert 10. års folketælling i USA skal de eksisterende valgdistrikter genvurderes. I 36 af de 50 stater henhører det under delstatslovgiverne. I et system som det amerikanske, hvor der er flertalsvalg i enkeltmandskredse, kan man nu til dags hjulpet af computerregistrering af vælgeradfærd lave geografisk forvredne valgkredse, hvor modstandere bundtes sammen flest mulige i én kreds, mens ens eget parti får et pænt, uovervindeligt flertal i flest mulige kredse. På den måde kan et flertal blandt vælgerne vendes til et mindretal af de valgte.
Da udfaldet i alle kredse på forhånd er givet, forskubbes valget af repræsentant til primærvalget, hvor partiets kandidat udvælges. Til primærvalgene tropper kun partiets mest forhærdede op. Det er dem, det gælder om at behage. Ingen grund til at bevæge sig mod midten. Heri ligger en af forklaringerne på Republikanernes højresving.
Det er anslået, at der kun er reel konkurrence mellem de to partier om mindre end 100 af de 435 sæder i Repræsentanternes Hus.
SAMME FAVORISERING af de kompromisløse giver finansieringen af valgkampe. USA's Højesteret har erklæret alle bånd på donationer grundlovsstridige. Kampagnerne bliver dyrere og dyrere. Donorerne vil helst sponsorere den rene vare, og der er flest donorer til højrefløjen. Uforsonligheden lønner sig i kampagnebidrag.
USA's højrefløj vil afskaffe det moderne samfund. Det er på vej til at lykkes. Derom vidner USA's miserable internationale placeringer.
Der er al grund til, at USA lægger sig i selen. Det er desværre en anden slags bånd, USA har iført sig.

