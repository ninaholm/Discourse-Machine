Ja, muslimer bør tage afstand fra islamistisk terror
At opfordre muslimer til at tage afstand fra vold og terror er første skridt til at integrere dem i et moderne sekulært demokrati. For den proces kræver, at de er villige til at gøre op med religiøs dogmatik, der er uforenelig med demokratiske frihedsrettigheder


 Er det urimeligt at opfordre muslimer til at tage afstand fra terror begået i islams navn? For Hizb ut-Tahrir og Det Islamiske Trossamfund er svaret ja, og de peger på, at det er politikerne og medierne, der er de egentlige årsager til angrebene i København for nylig. Hizb ut-Tahrir hævder, at »de vestlige værdier og systemer har forårsaget menneskeheden enorme lidelser og katastrofer«. Det er de omstændigheder, der skulle være årsagen til terror.
Det er derfor, terroristen kun nævnes som anledning til det egentlige problem, hvilket behændigt flytter opmærksomheden væk fra, at talspersoner for muslimer ikke vil forholde sig til, at de har problemer med ytringsfrihed og jødehad.
Men det er afgørende, at muslimer forholder sig til den vold og terror, der udøves i deres religions navn. Dels fordi det blamerer muslimer, dels fordi det er en betingelse for deltagelse i demokrati.
Det kan være illustrativt at gå tilbage til 1970’erne og se på venstrefløjens syn på Rote Armé Fraktion (RAF): Ville det have været urimeligt over for venstreorienterede at afkræve dem et svar på, om de tog afstand fra vold og terror for at opnå politiske mål? Er det ikke o.k. i lyset af, at de traditioner, venstrefløjen hyldede, ikke bare var anti-demokratiske, men glorificerede undertrykkelse? Indadtil forherligede man vold, men udadtil fremstod man mere moderat. Er der ikke ligheder med imamer, der ikke vil fordømme Islamisk Stats voldsregime, tage afstand fra barbariske afstraffelsesmetoder og undertrykkelse af kvinder og ikke vil modsætte sig dødsstraf for apostasi, fordi det er foreskrevet af islamisk tradition?
Voldtægtshistorien
Var terroristerne i Paris og København galninge, der voldtog deres religion, eller praktiserede de den? Langt de fleste har købt voldtægtshistorien, fordi man så undgår at tage stilling til islam. Hermed følger man de skriftkloge og anstændiges påbud om, at man ikke må hudflette Islam. Dermed kan man fortsætte i samme rille med vanetænkning og krænkelsesmentalitet, og i værste fald holde en dør åben for, at en el-Hussein går på hellig mission. Er det en attraktiv fremtid for muslimer i Danmark?
1970’er-holdningen til venstrefløjsterror har det til fælles med islamistisk terrorisme, at deres overbevisninger er absolutte og ikke tåler modsigelse, og derfor kan man ikke skelne kritik og uenighed fra hån og fjendskab.
Venstrefløjskritikken af terrorisme i 1970’erne gik på, at forudsætningerne for revolution ikke var til stede. Derfor var den typiske kritik af RAF, at de var kammerater, der havde misforstået noget. Men altså ikke desto mindre kammerater, hvorfor indignation og kritik aldrig blev rettet mod dem eller mod ideerne om revolutionær vold, men mod det system, de ville destabilisere, og som var roden til alt ondt.
Gentag ikke de rødes fejl
Den historie lyder bekendt – dog med den forskel, at revolutionære, der var ganske harmløse, ikke ville kaldes moderate. Men i dag fantaserer man om moderate muslimer, der synes at tælle alle dem, der ikke udøver terror eller opfordrer til det offentligt.
Dvs. man kan være moderat, selv om man støtter sharia med alt, hvad det indebærer af undertrykkelse af dem, der ikke bryder sig om, at magtfuldkomne smagsdommere og deres bøller dikterer, hvordan andre skal leve deres liv.
Så er det rimeligt at opfordre muslimer til at tage afstand fra terror begået i islams navn, og hvordan kan man skelne moderate fra radikale?
Der er dem, der vil mistænke enhver muslim for at være en potentiel voldsmand, morder og terrorist, og for dem vil forsikringer om det modsatte hverken gøre fra eller til. Men at opfordre muslimer til at tage afstand fra vold og terror kan også være motiveret af et ønske om at integrere dem i et moderne sekulært demokrati. Det kræver, at man er villig til at gøre op med religiøs dogmatik, der gang på gang viser sig at være uforenelig med demokratiske frihedsrettigheder.
Muslimer bør gøre det, venstreorienterede i sin tid aldrig gjorde, nemlig åbent at tage stilling til, om de vil acceptere, at alle har ytrings- og forsamlingsfrihed. Det vil kollidere med sharia, der står over menneskerettigheder og demokrati. Er der muslimer, der er parate til at kæmpe for disse frihedsrettigheder, selv om det indebærer et opgør med religiøse dogmer? Det er det, der er afgørende.
Torben Bech Dyrberg er lektor ved Institut for Samfund og Globalisering, RUC

