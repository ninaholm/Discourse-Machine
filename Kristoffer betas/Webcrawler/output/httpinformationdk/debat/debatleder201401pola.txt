Polariseret sygdomsdebat
LEDER


 
	Leder

	Debatten om brugen af psykofarmaka er det seneste eksempel på en trist udvikling i den måde, vi taler om sygdomme og medicin på. Kritikerne af medicinalindustrien og den relativt medicinglade praksis, som mange danske læger følger, er blevet stadig mere skingre – og det samme er medicinens fortalere. Det begyndte i en kronik i Politiken, hvor professor Peter Gøtzsche argumenterede for, at de danske læger er så dårlige til at håndtere psykofarmaka, at det var bedre, hvis det slet ikke var på markedet.

	Det provokerede selvsagt praktiserende læger og psykiatere så meget, at de bevidst undlod at læse hans tekst ordentligt, hvorfor Gøtzsche blev udstillet som fortaler for, at ingen burde få psykofarmaka. Det er der ikke noget fornuftigt menneske, der mener – heller ikke Gøtzsche. Hans skarpe retorik var selvsagt et forsøg på at provokere lægerne til at tænke over, hvor meget medicin de udskriver. Pointen var, at lægerne skulle blive bedre – ikke at medicinen skulle af markedet.

	Det burde folk med en speciallægeuddannelse bag sig kunne gennemskue – og det kan de selvfølgelig også. Men fordi Gøtzsche var unødigt skinger, blev modsvaret et helhjertet forsvar for psykofarmaka.

	Medicinen er livsnødvendig for mange mennesker, sagde lægerne, hvilket selvsagt er sandt. Desuden blev Gøtzsche beskyldt for at være med til at tegne et skræmmebillede af psykofarmakas dårligdomme, som kan medvirke til at syge mennesker stopper med at tage medicin, hvilket kan være direkte farligt.

	Debatten endte hovedsageligt med argumenter for og imod psykofarmaka, og dermed var den reelt afsporet fra begyndelsen.

	Man har set en lignende tendens til polarisering flere gange i løbet af de seneste år. Fortalerne for medicin fremstilles som industriens forlængede arm og kritikerne som paranoide konspirationsteoretikere. Læger med et mere holistisk syn på tingene føler, at de ikke bliver accepteret af deres kolleger, selv om de ofte kan have en pointe i deres anderledes tilgang til tingene – omvendt føler de læger, som har et samarbejde med industrien, at de bliver udstillet i offentligheden som utroværdige, hvilket langt fra altid behøver at være tilfældet. Det bliver to lejre, som råber til hinanden, hvilket hverken er til gavn for debatten eller patienterne.

	Gøtzsches kronik satte ellers fokus på noget vigtigt, nemlig at alt for mange med stress, angst og let depression kun bliver behandlet med medicin og ikke med terapi. I lørdags talte Information med Karin, som i 15 år – tilsyneladende ureflekteret – har fået fornyet recepten på lykkepiller, uden at der er blevet gjort noget for at hjælpe hende ud af sin sygdom.

	Det er helt indlysende et problem, at der i en travl hverdag hos en praktiserende læge ikke er tid og overskud til at få talt de egentlige problemer igennem og til at få trappet brugen af lykkepiller ned.

	Det samme gælder for benzodiazepiner (mod bl.a. angst og søvnløshed) – som mange patienter får lov til at gå tage i årtier, selv om det er kendt viden, at de er så afhængighedsskabende, at man kun bør tage dem i få uger.

	Det er også et problem, at psykiatrien generelt ikke er prioriteret specielt højt. Andre sygdomme har i årevis tiltrukket sig opmærksomheden og pengene. Information har tidligere beskrevet, at selv om der er sket en stigning på 58 procent i antallet af patienter i psykiatrien, er pengene til området ikke fulgt med. Fra 2000 til 2011 er bevillingerne til psykiatrien kun steget med 15 procent. Det regnestykke giver selvsagt store udfordringer. Som klinikchefen på Psykiatrisk Center Hvidovre sagde i lørdagens avis, så arbejder psykiatere ud fra tre ben: en medicinsk, en terapeutisk og en social tilgang. Men hvad er nemmest: At udskrive en recept på et præparat, som kan holde en sygdom i skak – eller at gå i gang med et terapiforløb samt sætte sig ind i patientens liv og forsøge at ændre nogle de problemskabende faktorer – en voldelig ægtefælde, et alkoholmisbrug, ensomhed?

	Der er et stykke vej fra praksis til den ideelle behandling i dag. Det havde været godt, hvis Peter Gøtzsches kronik havde sat gang i en debat om, hvordan man kan gøre det bedre. Det blev bare aldrig omdrejningspunktet.

