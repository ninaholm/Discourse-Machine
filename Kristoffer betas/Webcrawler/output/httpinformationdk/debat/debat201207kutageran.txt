KU tager ansvar



 Nils Strandberg Pedersen, bestyrelsesformand,
Københavns Universitet
Information fandt d. 30. juni på lederplads anledning til at kritisere Københavns Universitet. Årsagen er, at jeg har udtalt, at det ikke er universitetets ansvar, når og hvis en forsker bevidst snyder med sine data, hvilket der ifølge Weekendavisen er bestyrket mistanke om i tilfældet Milena Penkowa.
Det synspunkt står jeg ved. Det er i sidste ende altid den enkelte forskers ansvar at kunne forklare og dokumentere sin forskning. Det ansvar følger direkte af forskningsfriheden – og den skal vi værne om.
Information misbruger dog mit citat til at udlægge det som om Københavns Universitets ledelse slet ikke tager ansvar for noget. Det er lodret forkert.
KU har allerede sidste år nedsat et uafhængigt panel af internationale forskere, der gennemgår hele Penkowas forskning. KU har desuden politianmeldt Penkowa for dokumentfalsk, ligesom KU allerede ultimo 2010 indsendte to sager til Udvalgene vedrørerende. Videnskabelige Uredelighed.
Tidligt i forløbet besluttede bestyrelsen på KU at bede Kammeradvokaten foretage en fuldstændig gennemgang af det administrative sagsforløb – herunder at afdække, om der var hold i anklagerne om nepotisme og usaglig sagsbehandling. Konklusionen var soleklar: Der var ingen hold i de anklager.
Har lært af Penkowa-sagen
Til gengæld har KU stået ved, at der på enkeltområder blev truffet fejlagtige beslutninger og at organisationen på specifikke punkter ikke var stærk nok til at håndtere en sag af denne type.
Derfor udarbejdede rektor allerede sidste forår en handleplan, der blandt andet indeholdt: kvalitetstjek af forskeruddannelsen med fokus på god videnskabelig praksis og klarere interne retningslinjer for håndtering af mistanker om dårlig videnskabelig praksis og decideret uredelighed.
KU afholdt desuden i november 2011 en offentlig konference med titlen ’Hvad har vi lært af Penkowa-sagen?’. Også her var der fokus på det vigtige arbejde med kulturen vedrørende god videnskabelig praksis – og hvordan man håndterer de heldigvis sjældne tilfælde af mistanker om det modsatte.
Københavns Universitet og dets ledelse har – som det også gælder på alle andre universiteter – en forpligtelse til at sikre rammerne om den forskning, der foregår på KU. Det ansvar tager vi fuldt ud på os.

