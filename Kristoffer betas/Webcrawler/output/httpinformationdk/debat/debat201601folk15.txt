FOLK



 Stiletminister
Integrationsministeren beklager den usande historie om forbud mod hamburgerryg i en nordjysk børnehave. Svinestreger er der nok af i regeringen, men få i stilet­hæle, så Inger Støjberg beholder nok posten som den mest populære minister.
Sukkerminister
Inger Støjberg imponerer med sit indtag af cola, pålægschokolade og småkager, som hun beskriver i Berlingske. Fordelene ved integrationsministerens sukkerkur er – ud over fart over feltet – kynisme og ligegyldighed over for fakta.
Faktafornægtere
Endnu en Venstre-­politiker melder sig ud. Tidligere MF’er Marion Pedersens udmelding er ifølge lokalformanden »en enlig svale«. At benægte fakta vil til Venstres landsmøde blive skrevet ind i partiets formåls­paragraf.
Faktafordrejere
At fordreje fakta er godt spin, som f.eks. regeringens tal om flygtningestrømmen. De samme personer går igen flere gange, og folk, der allerede har ophold, tæller med, skriver Josephine Fock (Å) i Politiko. Vupti: 5.000 færre asylansøgere.

