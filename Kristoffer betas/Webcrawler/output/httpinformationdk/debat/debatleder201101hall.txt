Hallo! Vi har verdens bedste gymnasium
Hvordan verdens bedste gymnasium kan blive en så dårlig nyhed for en regering, der gerne taler om verdensklasse, at man ikke vil kommunikere den ud til offentligheden, kan jo kun tolkes som et forsøg på at dække over, at noget af den politik, man har på hylderne, er den forkerte


 Her er en god nyhed: Danmark har et gymnasium i verdensklasse. I sammenligning med andre lande som Norge og Sverige får vi størst samfundsudbytte ud af vores gymnasieelever, viser en undersøgelse den økonomiske samarbejdsorganisation OECD har lavet, og som placerer Danmark på verdensranglistens førsteplads.
Undersøgelsen Education at a glance er imidlertid ikke ny, men fra september måned, og det er Gymnasieskolernes Lærerforening, der har sørget for at få nyheden ud i en ny kampagne, de lancerede i går.
Undervisningsministeriet har derimod ikke fundet anledning til at bryste sig af det flotte resultat på ministeriets hjemmeside, og meget overraskende har ej heller undervisningsminister Tina Nedergaard (V) brugt sagen til at fremme sine politiske kæpheste, sådan som politikere ellers har for vane, når Danmark bliver bedømt i international sammenhæng.
Sagen er måske, at OECD-undersøgelsen går imod Tina Nedergaards behov for dels at få danske gymnasielærerne til at arbejde mere. Ministeren mener, at de arbejder for lidt sammenlignet med gymnasielærere i andre lande. Dels at få folkeskolen, lærere, forældre og skoleledere til at sluge regeringens PISA-medicin, der blandt andet står på offentliggørelse af nationale test og endnu mere faglighed.
For det kan undre, at der er så meget galt med folkeskolen, hvis resultatet i den anden ende, på gymnasierne, er så slående en succes.
Danmark ligger i førerposition sammenlignet med andre landes gymnasieskoler, når man måler på, hvad den enkelte elev bidrager med til samfundet sammenholdt med, hvad det koster at uddanne hende/ham.
Grunden er ifølge formanden for gymnasielærerne, Gorm Leschly, gymnasiernes systematiske fokus på at gøre eleverne nysgerrige, selvstændigt tænkende og kritiske, siger han til berlingske.dk. I Danmark arbejder man ikke ud fra standardiserede koncepter. I stedet laver elever og lærer i samarbejde planen for undervisningen, så eleverne bliver trænet i at tænke selvstændigt. Evnen til at tænke selvstændigt og innovativt er i høj grad nogle af de kompetencer, Danmark skal overleve på i fremtiden.
Når minister Tina Nedergaard har fået det lidt svært med at lytte til dem, hun plejer at hente politisk argumentation hos nemlig OECD som også laver PISA kunne hun måske finde svar hos nogle, hun ikke plejer at spørge.
I Informations serie Med andre øjne fremdrog en række erhvervsfolk og forskere bosat i udlandet flere fordele, Danmark kan trække på i bestræbelserne på at fremme vækst i danske arbejdspladser og en solid velfærdsstat.
Ét af punkterne var, at Danmark skal holde fast i evnen til at komme ind og rykke på nichemarkeder samt bibeholde den danske tradition for, at vore studerende er kritiske og selvstændige. Det vil være afgørende for Danmarks konkurrenceevne i fremtiden, påpegede udenlandsdanskerne i serien.
»En veludviklet kritisk sans er essentiel i udviklingen af nye produkter og jagten på nye markeder. Jeg kan ganske enkelt se, at ph.d.-afhandlingerne i Danmark bliver bedre end de sydøstasiatiske studerendes, fordi danske studerende stiller kritiske spørgsmål til deres arbejde. Der spiller en kulturel faktor ind, som sikkert kan spores tilbage til den danske folkeskole, og som er helt fraværende i Sydøstasien,« sagde økonomiprofessor Jakob Brøchner Madsen, University of Monash i Melbourne i Australien.
At kritisk tænkningikke kun er et konkurrenceparameter i forhold til Sydøstasien og Kina fremgår af en anden undersøgelse, som netop er offentliggjort.
Et studium af 3.000 studerende ved 29 amerikanske universiteter med fire års uddannelse viser, at 45 procent af eleverne »ikke demonstrerede nogen betydelige forbedringer i deres læring« i standardiserede prøver efter to år på college.
De studerende mangler især evner inden for kritisk tænkning, kompleks argumentation og skrivefærdigheder.
Tidligere undersøgelser, der sammenligner disse færdigheder på folkeskoleniveau, viser også, at danske folkeskoleelever scorer højt på de ovennævnte parametre internationalt.
Statsminister Lars Løkke Rasmussen (V) ønsker sig en folkeskole, der er i Top 5 i PISA-undersøgelser inden for fagene læsning, matematik og naturfag. Det er ifølge statsministeren den bedste garanti for den økonomiske vækst at sikre fagfagligheden.
Men måske skulle han og Tina Nedergaard, der netop i disse dage har sat sig til forhandlingsbordet med de andre forligspartier bag skolen, give folkeskolen lidt ro efterhånden.
Hvordan verdens bedste gymnasium kan blive en så dårlig nyhed for en regering, der gerne taler om verdensklasse, at man ikke vil kommunikere den ud til offentligheden, kan jo kun tolkes som et forsøg på at dække over, at noget af den politik, man har på hylderne, er den forkerte. 

