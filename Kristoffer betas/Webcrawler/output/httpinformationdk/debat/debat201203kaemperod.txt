Kæmpe rod med kvote 2-optagelser



 Efter nogle fjumreår må min datter på 25 år konstatere, at toget formentlig er kørt: Hendes gode eksamen er devalueret med næsten en hel karakter pga. den forrige regerings opskrivning af friske eksamener, og derfor må hun søge gennem kvote 2.
Udover den populistiske signalværdi mener jeg, at kvote 2-ordningen har social slagside: Børn fra akademikerhjem, privatskolebørn, curlingbørn, ja, kære læser, dine børn, er sikret en hurtig opstigning til parnasset, hvorimod mindre begunstigede børn, mine børn, tilsyneladende har brug for mere tid til at orientere sig.
Ikke at tiden er spildt: Min datter er helt klart mere studieparat nu end for tre år siden, men de menneskelige værdier, hun måtte medbringe, er ikke i høj kurs i universitetsverdenen. Sidste år forsøgte hun at komme ind på medicinstudiet på SDU. her konkurrerer de bedste 300 besvarelser i en intelligenstest om 150 pladser; en slags stoleleg.
Deltagerne roterer mellem otte poster, der hver er bemandet med en instruktør og en sekretær, der evaluerer præstationen med karakterer fra 1 til 7. Deltagerne instrueres i at optræde naturligt og det meddeles inden prøven, at man lægger vægt på kognitiv forståelse samt evnen til at formulere og kommunikere.
Øg optaget
Man får samtidig at vide, at karaktererne, der meddeles senere, er inappellable. Hvis man føler, en post er gået skævt, skal man straks protestere. Ved første post skal man parvis med ryggen mod hinanden instruere og modtage instruktion i at samle en legofigur.
Ved tredje post diskuterer man skadelige fødevarer, ved fjerde skal man genfortælle en tekst. Femte post handler om motivation og her knækkede filmen. En mavesur ældre mand slår ned på en piercing min datter har i næsen og hyler hende så meget ud af den, at interviewet kører helt af sporet.
De sidste poster går udmærket til middel eller lidt over, men ved den sidste post går det tilsyneladende galt igen. En kvindelig figurant, dumpet til to eksaminer, sidder mut og ukommunikerende i et lokale.
Jeg har tre bønner til beslutningstagerne: Drop opskrivningen af nye studentereksamener, øg optaget på de videregående uddannelser, og drop den uetiske, arbitrære stoleleg og træk hellere lod om de sidste pladser.
 
Jens Jakobsen, Odense

