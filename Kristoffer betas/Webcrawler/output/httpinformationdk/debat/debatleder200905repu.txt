Republikansk hul



 TALLENES tale er klar: 22 procent af amerikanerne definerer sig i dag som republikanere, og går man til generationen født mellem 1978-2000 stemte 66 procent på Barack Obama, mens blot 32 procent satte krydset ved republikanske John McCain. Denne nye generation vil udgøre 40 procent af samtlige valgberettigede i 2020 - om to præsidentvalg - og eksperterne spår, at de vil beholde deres holdninger om f.eks. accept af stamcelleforskning, homoægteskaber, ikkediskrimination, farveblindhed når det gælder race og en ret indifferent holdning til religion.
Hvad gør det republikanske parti, defineret som det er netop i modsætning til disse holdninger, så? Fortsætter med at skændes med sig selv. Den højrøstede højrefløj er helt fremme på banen promoveret massivt af bl.a. Fox TV og Wall Street Journal. Fløjen tæller farverige personligheder som eksvicepræsident Dick Cheney - der i ugevis har turneret alle de amerikanske medier med et forsvar for Bush-regimet herunder de forhørsmetoder, CIA har anvendt, og som de fleste nu kalder tortur - Karl Rove, Bush tidligere toprådgiver samt den ekstreme radiovært Rush Limbaugh og journalisten og forfatteren Ann Coulter, der i sin tid beklagede at 9-11 angrebet ikke ramte New York Times i stedet for The World Trade Center. 
Det sagde hun godt nok for sjov, har hun sagt, men tonen er sigende for debatniveauet. 
Samtidig spøger højrefløjens dronning, Sarah Palin, der er i gang med at skrive sine erindringer, i kulissen; og i sydstaterne, som er det eneste sted i USA, republikanerne fortsat kan føle sig sikre, kræver græsrødderne, som beskrevet i et tema sidste uge her i avisen, at partiet holder en markant højrekurs.
Som Rupert Cornell skriver i dette tema, er det en god gammel regel i politik, at hvis man står i et hul, skal man lade være med at grave sig længere ned. Men foreløbigt synes republikanernes konklusion på den dybe krise, de står i, ikke desto mindre at være, at de ikke var konservative nok. De få modige moderate røster, som f.eks. John McCains datter Meghan McCain, bliver beskudt fra alle sider af deres egne. Selv om den opskrift, bl.a. hun anbefaler, blot er den gode gamle afprøvet af f.eks. Tony Blair, Anders Fogh Rasmussen og David Cameron i Storbritannien, der med succes har hevet de britiske konservative ud af deres selvgravede hul efter over ti års politisk ørkenvandring.
FULGTE partiet denne opskrift, skulle de lægge kulturkrigen på hylden og fremføre en moderne konservatisme, der f.eks. advokerede frihandel, mindre stat og regulering og lave skatter samtidig med at man lagde sig op ad Obama på værdipolitikken. 
For som den politiske og journalistiske veteran Len Downie påpeger i dagens avis, er amerikanernes holdningsskifte et, flere partier potentielt kan profitere af. Det ser imidlertid ud til, at der skal mange flere politiske nederlag til, før republikanerne er rede til at gøre forsøget.AG

