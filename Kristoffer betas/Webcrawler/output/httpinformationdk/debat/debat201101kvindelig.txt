Kvindelige dræbere og bløde mænd
Med de kvindelige krimiforfattere er privatsfæren og psykologien blevet integreret i krimiens univers. Samtidig er de mandligt forfattede krimier blevet blødere. Det har bred appel


 Bliver litteraturen kvindelig af at have kvindelige læsere? Og går vi dermed glip af maskuline universer i litteraturen? Det er nogle af de spørgsmål, som Informations artikelserie om den kønsopdelte bogreol rejser. Ud over at begreberne mandlige og kvindelige er besværlige som analytiske kategorier og får ens indre pigge til at stritte, så ligger der i spørgsmålet, at den potentielle 'kvindeliggørelse' af litteraturen repræsenterer et tab af niveau, en trivialisering.
Men skønlitteraturen og mere præcist den europæiske realistiske roman har fra sin etablering som genre i 1700-tallet haft kvinderne som sine primære læsere. Den tematiserer en erfaringsverden, som i nævnte historiske epoke især var kvindernes, i og med at deres liv udfoldede sig i privatsfæren.
Det kvindelige - som jeg forstår som en kvalitet, der også bæres af og udfoldes af mænd - er karakteriseret ved en sans for mennesker, og det der foregår mellem dem, altså psykologi, sjæleliv, inderverden.
Ser man ud over dagens boglandskab - og ser jeg på de manuskripter, vi får ind på forlaget, - er der ikke noget, som tyder på, at litteraturen er på vej til at blive mere kvindelig. Den type realistisk-psykologisk roman, der fortæller en kvindelig udviklingshistorie med vægt på søgen efter identitet og kærlighed, appellerer ikke til læserne i samme grad som for blot ti år siden.
Krimien tager over
Hvad er der sket? Tematikken er ikke blevet irrelevant, men jeg vil vove den påstand, at den har skiftet genre og er flyttet over i krimien. Flyttet over i en mandlig genre, altså.
Sagt kort består det mandlige ved den klassiske, hårdkogte krimi i, at historien typisk drives frem af en magtvilje, hvis bestanddele er en fysisk aggressivitet og en intellektuel-analytisk evne til at gennemtrænge et komplot eller løse en mordgåde.
Når et kvindeligt univers indkapsles i en mandlig genre, må der nødvendigvis ske noget. I dette tilfælde blev der skabt en ny genreform, den såkaldte femi-krimi. Den blev på skandinavisk grund introduceret af Liza Marklund med romanen Nedtælling (2000).
Hovedpersonen i serien, krimireporteren Annika Bengtzon, har arvet en række egenskaber fra den klassiske mandlige krimihelt. Samtidig har hun et privatliv med mand og børn. Annika brydes med ting, som mange kvindelige læsere vil nikke genkendende til: kampen for at få karriere og familieliv til at hænge sammen og kampen for at blive behandlet ordentligt som kvinde i en arbejdssammenhæng præget af mandlige normer.
Liza Marklunds romaner om Annika Bengtzon fik mange kvinder - deriblandt mig selv - til at læse krimier. Ifølge en nylig tysk undersøgelse (som jeg refererer til i mangel af en dansk, og fordi krimilandskabet i Tyskland ligner det skandinaviske) er der nu lige så mange kvinder som mænd, der køber krimier. I modsætning til anden skønlitteratur synes samtidskrimien altså at henvende sig til begge køn.
De m/k forfatterpar, der er dukket op på den skandinaviske krimiscene, afspejler også dette forhold: Krimierne er lagt an på at kunne fascinere og underholde begge køn.
Som smør
Er privatsfæren og psykologien med kvindernes indtog blevet integreret i krimiens univers, så er krimihelten i de mandligt forfattede krimier samtidig blevet blødere. Tænk bare på Stieg Larssons Millenium-serie: Lisbeth Salander er en benhård killer, hvorimod den mandlige hovedpersons psyke er blød som smør.
Denne opblødning af de stereotype mand/kvindeuniverser skræmmer muligvis de mænd væk, der decideret går efter 'maskuline universer' i skønlitteraturen. Men disse universer: sport, action drama, krig, historier om jordens undergang, star wars osv. udfolder sig bedre i et massemedium som film og i computerspil. Hvis det er action drama med indbyggede babes, man vil have, så er der masser af tilbud - uden for skønlitteraturen.
En afsluttende bemærkning: Læsning af skønlitteratur er i sagens natur en lystpræget aktivitet. Den forudsætter to ting: god læsefærdighed og relevante bøger. På begge områder er drengene muligvis dårligere stedt end pigerne. Pisa-undersøgelserne viser, at pigernes læsefærdighed er bedre og deres motivation til at læse større.
Med hensyn til udvalget af bøger kan man spørge: Hvor gik drengene hen efter at have læst Harry Potter? Ind til deres computerspil, formodentlig. Pigerne fik Twilight-serien med dens vampyrer. Den kan man mene forskelligt om, men der er ikke nogen tvivl om, at det er de tidlige, lystbetonede læseoplevelser, som lægger grunden til fremtidens læsere af begge køn. Hvis forlagene har nogen særlig opgave i forhold til mandlige læsere, så ligger den her.

Charlotte Jørgensen er forlægger ved C&K Forlag

