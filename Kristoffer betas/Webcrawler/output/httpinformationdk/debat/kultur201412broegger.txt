Brøgger-debat



 Igennem de seneste par uger har der her i sektionen med afsæt i Louise Zeuthens biografi Krukke om Suzanne Brøgger udspillet sig en interessant litterær debat. Den er særlig interessant, fordi den ikke kun handler om forståelsen af Suzanne Brøgger og hendes forfatterskab, men fordi den også helt fundamentalt handler om, hvordan man opfatter litteratur og litteraturens rolle i samfundet.
Debatten, der er affødt af Jette Hansens kritik af Zeuthens biografi for to uger siden, har basalt to sider. På den ene side handler det om, hvorvidt Zeuthen har været for berøringsangst og i sin biografi undladt at inddrage andet stof, end det, hun fik stillet til rådighed af Suzanne Brøgger selv. Underforstået at hun i biografien er gået uden om andre personers perspektiv på forfatteren og har udeladt at røre ved de følsomme emner som f.eks. Brøggers liv, efter hun fyldte 40 år, og det komplicerede forhold til søsteren. Har Zeuthen så skrevet en troværdig biografi? Det perspektiv folder Jette Hansen interessant ud i sit nye indlæg på side 18.
Men under det udspiller der sig et andet drama, nemlig det at Jette Hansen og Louise Zeuthen tilhører to forskellige generationer og dermed grundlæggende har forskelligt syn på Brøgger. For Jette Hansen og mange andre har Suzanne Brøgger været en levende model for, hvordan livet skulle leves. Hendes skrift var liv, og man tog faktisk forfatteren på ordet. Derfor er Jette Hansen også optaget af lakunerne i skriften og de sprækker, som viser sig i forhold til det privat levede liv.
De yngre generationer repræsenteret af Louise Zeuthen og i sidste uge Solveig Daugaard er derimod mere optaget af skriften som skrift, som iscenesættelse og leg uden nødvendigvis at forlange en fuldstændig overensstemmelse med det levede liv. Brøggers eget liv og skrift er to forskellige ting. Men når det så kommer til en biografi, så har man umiddelbart lyst til at få tegnet det sande billede af forfatteren. Uden iscenesættelse. Men kan man overhovedet det, når Brøggers liv især har handlet om iscenesættelse og om at afprøve forskellige versioner af virkeligheden? Kommer man så ikke tættere på den der sandhed ved at forstå Brøggers liv som leg med litterære virkemidler?

