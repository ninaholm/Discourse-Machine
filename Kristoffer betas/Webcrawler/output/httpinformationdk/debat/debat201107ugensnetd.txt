Ugens netdebat: Debatklimaet



 Den altoverskyggende begivenhed i den seneste uge har været det tragiske terroranslag i Norge, hvor den højreekstremistiske Anders Breivik dræbte næsten 80 mennesker. Det har medført fordømmelse og forfærdelse verden over, men i kølvandet på tragedien har der rejst sig en massiv debat om mediers og politikeres ansvar.
Flere kritikere har udtrykt, at den massive og ofte uberettigede fokus på islam og islamistisk terror har skabt et debatklima, hvor ekstremistiske holdninger er normen, hvilket har dannet grobund for terroren.
Talrige aviser, herunder Information, spekulerede efter ulykken i, at der skulle være tale om islamistisk terror. På information.dk har der været livlig debat.
»Terror er terror og har ingen religion«, skriver Mustafa Hussain og fortsætter: »Selv om dem, der begår eller opfordrer til terror, hedder Bin-Laden eller Anders Breivek og siger, at deres gerning er religiøst motiveret, er det ideologien, der gør blind. Derfor er det vigtigt, at man skelner det nogenlunde passende udtryk, 'islamistisk', fra 'islamisk', da førstnævnte henviser til politiske motiver og sidstnævnte er religionen for 1,4 mia. beboere på kloden«.
»Jeg startede med at følge de tragiske begivenheder på TV 2 News, men blev hurtigt forfærdet over deres automatiske muslimvinkling«, skriver Niels Engelsted. I stedet fortæller han, at han slog over på NRK; »og det blev en overraskende glædelig hvis man kan sige det i den situation oplevelse. Den saglige, rolige, værdige og også dybt bevægede fremtræden fra de norske journalister og politikere var simpelthen enestående. Dyb beundring og respekt!«
Utroværdige medier
Karsten Jachs mener, at mediernes problem ikke kun består i, at man tog konkret fejl af motiverne og reagerede rygmarvsagtigt: »Problemet er, at man byggede på en uprofessionel journalistisk tilgang. Jeg tror derfor, det er vigtigt, at vi gør os klart, at mediernes troværdighed også var blevet sat på spil, hvis man havde gættet rigtigt«.
Niels Ole Finnemann er enig, og han udleder, at vi ikke kommer uden om at spørge, hvordan det kan være, at man efter 10 års terrordagsorden ikke har en professionel journalistisk strategi for håndtering af terror og terrorlignende aktioner: »Skyldes det blot uprofessionel slendrian?« spørger han.
»Det giver næppe megen mening at give samfundsdebatten skylden for denne mands syge handlinger«, skriver Lars R. Hansen og konkluderer: »Men selv om det var tilfældet, skal vi ikke lade samfundsdebatten styre af det forhold. Det er ikke terrorister, der skal bestemme tonen i vores debat«.
Information bringer hver fredag et uddrag af ugens mest interessante kommentarer på information.dk

