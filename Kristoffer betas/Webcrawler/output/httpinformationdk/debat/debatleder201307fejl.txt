Fejlkalkulering med konsekvenser



 
	Enhver antydning af politistat er af historiske grunde dybt kontroversiel i Tyskland. Det er derfor ingen overraskelse, at 65 pct. af tyskerne mener, at den amerikanske efterretningstjeneste NSA’s ulovlige masseaflytning af borgere rundt om i verden »ikke kan retfærdiggøres«, selv i kampen mod terrorisme. Da det tyske Politbarometer spurgte tyskerne, hvorvidt de troede, at den tyske efterretningstjeneste, BND, kendte til aflytningen, svarede 87 pct. ja, og 79 pct. mente, at regeringen vidste besked.

	Den kombination af måleresultater har fået den tyske opposition til at kaste sig over aflytningsskandalen i et forsøg på at gøre den til et centralt emne i valgkampen forud for valget til Forbundsdagen til efteråret. Socialdemokraterne hævder, at kansler Angela Merkel har løjet om ikke at kende til aflytningsprogrammet, efter at det er kommet frem, at BND har anmodet om oplysninger om tyske borgere fra amerikanerne. Oppositionen ønsker svar på, hvordan BND kunne vide, at NSA lå inde med den slags oplysninger.

	I Storbritannnien har sagen ligeledes skabt debat – især efter at det kom frem, at efterretningstjenesten GCHQ i årevis har fået tilsendt materiale om britiske borgere fra NSA. Ifølge britisk lov skal GCHQ have en retskendelse fra en minister, hvis det ønsker at lytte og læse med på en medborgers kommunikation med omverdenen.

	Kampagnegrupper mener, at efterretningstjenester og politikere bevidst omgår loven gennem samarbejdet med USA. Ifølge Privacy International viser rapporter, at Storbritannien har haft adgang til PRISM-programmet siden juni 2010 – muligvis før – og har udarbejdet 197 efterretningsrapporter på baggrund af systemet alene i 2012. Den britiske regering har indtil videre nægtet at udtale sig om, under hvilken lov det lod sig gøre.

	I begge lande er dét, der skaber mest vrede, den tavshed, hvormed landets toppolitikere har reageret på skandalen. Både kansler Merkel og premierminister Cameron – efterretningstjenesternes øverste chefer – har lagt afstand til sagen og i stedet placeret deres ministre i skudlinjen. Der har de så stået, men offentligheden har stadig ikke fået svar på de mest presserende spørgsmål.

	I Tyskland indkaldte en parlamentskomité tirsdag indenrigsminister Hans-Peter Friedrich i sagen. Imidlertid foregik det bag lukkede døre på grund af efterretningsmaterialets hemmelige karakter.

	I Storbritannien aflyste parlamentets Efterretnings- og Sikkerhedskomité en planlagt tv-transmitteret afhøring af efterretningstjenesters chefer med henvisning til, at komiteen alligevel kun ville kunne stille overfladiske spørgsmål om den information, amerikanske Edward Snowden har lækket.

	Lukketheden har nu fået organisationerne Privacy International og Liberty til at anlægge sag mod den britiske regering for ulovlig spionvirksomhed. Håbet om sejr er imidlertid lille. De er nemlig blevet tvunget til at anlægge sagerne ved et hemmeligt tribunal, IPT, der kun i 10 ud af flere end 1.000 klagesager har opretholdt en klage over en efterretningstjeneste.I Tyskland kan vælgerne imidlertid afkræve et svar af Merkel i valgkampen, men hvor mange tyske vælgere mener – når det kommer til stykket – at aflytningsskandalen er en »stor bekymring«? Ifølge Politbarometer er svaret sølle fire procent.

	Den sørgelige kendsgerning er, at i både Tyskland og Storbritannien – og mange andre lande – synes borgerne måske nok, at aflytningen er forkert, men samtidig havde de regnet med, at den nok alligevel foregik. Tager de kampen op mod systemet, synes udfaldet givet på forhånd.

	Det er årsagen til, at Edward Snowden sidder isoleret i Sheremetyevo-lufthavnen i Moskva. Han havde overvurderet befolkningernes reaktion. Det har de tyske socialdemokrater også. Ifølge meningsmålingerne har kansler Merkels parti, CDU, stadig støtte i 40 procent af befolkningen mod socialdemokraternes 15 procent.

	Dermed synes Snowdens og den tyske oppositions skæbne forseglet. Desværre gælder det også det vestlige demokrati, hvis politikerne ikke indser, at aflytningen er et fundamentalt brud på den sociale kontrakt med deres befolkning. Befolkningen må omvendt indse, at den alene kan gøre politikerne opmærksomme på det.

