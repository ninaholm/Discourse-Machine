Fortrængningen af tidens problemer
Om Lykkeberg og teorien om en kulturel overklasse


En hovedinspiration for Rune Lykkeberg (RL) i bogen Kampen om sandhederne er tydeligvis den franske sociolog Pierre Bourdieu. Dette er i og for sig ikke nogen dårlig inspiration. Bourdieus sondring mellem flere 'kapitaler' og hans begreb om 'kulturel kapital' kan vitterlig være særdeles nyttig i mange analyser. Så vidt så godt.Men i de faktisk foregående samfundsmæssige processer er økonomi, politik og kultur/ideologi for det første filtret sammen. Processer der f.eks. overvejende er 'økonomiske' kan godt samtidig rumme kulturelle og politiske aspekter og have videre konsekvenser end rent 'økonomiske'. Et godt eksempel er her den globale kapitalisme som med massiv kraft slår igennem i de enkelte regioner og lande og med enorme kulturelle og politiske konsekvenser. 'Kapitalismen' er ikke, som RL synes at mene, bare et rent 'økonomisk fænomen', men en hel civilisationsform. Derfor har kapitalisme, klasser og klassekamp heller aldrig været rene økonomiske fænomener.MagtrelationerDet andet problem med teorien og begrebet om en 'kulturel overklasse' er, at teorien foretager en vægtning af magtrelationer, der simpelthen er grotesk. Det er helt utroligt, at man i ramme alvor kan finde på at sammenligne den magt og indflydelse, som en gruppe kulturarbejdere angivelig skulle have, med den enorme magt som de eliter, der står i spidsen for de store politiske, økonomiske og militære institutioner, har og udøver. Selv en præsident Eisenhower, der bestemt ikke var nogen dybtborende samfundsforsker, kunne dog finde ud af at identificere og tale om 'det militær-industrielle kompleks'.Teorien og begrebet om en 'kulturel overklasse' er for det tredje indlejret i en uholdbar udviklingsteori. Såvel mainstream statskundskaben som førende mediedebattører og nu RL hævder, at der er sket et skift fra 'industrisamfundet', der var præget af en materiel interessekamp til det 'post-industrielle samfund' karakteriseret ved værdikamp. Problemet med denne teori er, at den simpelthen er forkert. Mellemkrigsårenes europæiske samfund var præget af endda voldsomme ideologiske sammenstød, og går vi tilbage til perioden fra den franske og den industrielle revolution frem til Første Verdenskrig, så var denne periode i Europas udvikling præget af kampe om frie forfatninger, valgretsudvidelser, stats- og nationsdannelse, og af de sociale underklassers ikke blot økonomiske interessekamp, men også kulturelle selvhævdelse.Tesen om en forudgående historie med ren økonomisk interessekamp er simpelthen ren og skær fantasi. Økonomisk kamp, politisk kamp og kulturkamp har altid været sammenfiltrede, og det er også tilfældet i dag.Blokerer for analyseSelve begrebet om en 'kulturel overklasse' og tesen om den rene kulturkamp er således dybt problematisk. Endnu værre er det, at begrebet og tesen blokerer for en erkendelse og adækvat analyse af de store problemer, der faktisk plager de udviklede lande, herunder Danmark, i dag. Jeg skal her blot nævne tre: Problemet med den sociale solidaritet, problemet med demokratiets fremadskridende forfald - og for det tredje truslen fra den nye højrepopulisme.De i vores moderne samfund faktisk udbredte værdier og adfærdsformer som griskhed, grådighed, egoisme, selvfremføring, materialisme og forbrugerisme kan slet ikke frembringe og sikre den fornødne sociale solidaritet. Den her i landet proklamerede 'værdikamp' er imidlertid ikke rettet mod dette grundforhold, men retter sig overfladisk mod den såkaldte 'trussel fra de fremmede' og 'kulturradikalismens ' angivelig skadegørende virksomhed. Tesen om en 'kulturradikal overklasse' forbundet med påstanden om truslen fra 'de fremmede' viger simpelthen uden om det fundamentale problem.Demokratiet forvitrerOgså vores politik er blevet forvandlet. Som påvist af den norske magtudredning er demokratiet ved at 'forvitre'. Selv i rodfæstede demokratier som de skandinaviske er denne proces vidt fremskreden. De store folkelige bevægelser for demokratisk deltagelse og den klassiske demokratiske politiske kultur er væk. I stedet er trådt et 'brugerdemokrati', hvor atomiserede forbrugere kan vælge mellem de 'varer', som de konkurrerende politiske firmaer udbyder indhyllet i et slør af reklamer og spin. 'Kulturel overklasse'-tesen viger også uden om hele denne centrale problematik.Dette fører frem til det tredje problem, som RL, hans begejstrede anmeldere og den løbende debat underbetoner: I perioder, hvor den genuine sammenhængskraft i et samfund er svækket, og det politiske system er i krise, kan der uhyre let opstå stærke bestræbelser både i bunden af samfundet og i toppen for en negativ afgrænsning. Når man ikke længere kan identificere sig positivt, så gør man det negativt gennem aggression overfor 'de andre'. Men tilhængerne af 'kulturel overklasse'-teorien får simpelthen bagatelliseret hele denne faretruende udvikling, og Dansk Folkepartis succes herhjemme bliver fremstillet som en forståelig - ja nærmest berettiget - protest mod en angivelig 'kulturelle overklasse'.Curt Sørensen, professor emeritus, Århus Universitet
