Islamisk radikalisering truer Pakistans militær
Spørger man den næste generation i den pakistanske militærelite, hvem de anser for landets hovedfjende er svaret ikke Indien – det er USA


 Uanset hvor stærkt de står, vil tropperne fra USA (og dets allierede) ikke kunne afgøre udfaldet af krigen i Af- ghanistan. Ej heller vil den nydannede afghanske regeringshær kunne gøre det. I takt med at de amerikanske styrker gradvist trækkes tilbage over de næste tre år, vil det i stedet blive Pakistans 600.000 mand store hær, som er den dominerende  militærmagt i regionen og vil forsøge at forme dens fremtid. Beklageligvis befinder dette militær sig midt i en identitetskrise  den alvorligste siden Pakistans grundlæggelse i 1947. Hvordan det løser denne krise, vil blive afgørende for den af- ghanske krigs fremtid  og for meget andet.
Sidste uges nyhed om, at en pakistansk brigadegeneral er blevet anholdt for sine nære bånd til den radikale  islamistiske gruppe Hizb ut-Tahrir er kun den seneste i række begivenheder, der har rystet Pakistan. I løbet af det seneste år er to højtstående pakistanske regeringsembedsmænd blevet skudt ned, den ene af sin egen sikkerhedsvagt. I sidste måned angreb svært bevæbnede militante en vigtig flådebase i Karachi  en operation, som krævede assistance indefra. Og også i sidste måned blev en pakistansk journalist, Syed Saleem Shahzad, som i sine artikler skildrede den voksende ekstremistiske tilstedeværelse i det pakistanske militær, tortureret og dræbt  formentlig af den pakistanske efterretnings- tjeneste ISI (som rutinemæssigt benægtede anklagen). Hertil kommer naturligvis tilfældet Osama bin Laden, der i årevis kunne forskanse sig mageligt i en pakistansk garnisonsby.
Pakistans militær er traditionelt blevet opfattet som en sekulær og gennemdisciplineret organisation. Men nu er der overvældende beviser på, at det er blevet infiltreret på alle niveauer af voldelige islamister, herunder af Taleban- og al-Qaeda-sympatisører.
USA den største trussel
Der er også stærke tegn på et grundlæggende skifte i holdningen hos det pakistanske militær. I sidste måned blev Pakistans ambassadør i USA, Husain Haqqani, inviteret til at tale på landets nationale militærakademi. Idet han henvendte sig til en stor samling af officerer og officersaspiranter, spurgte Haqqani sit publikum: »Hvad er den største nationale sikkerhedstrussel mod Pakistan?« Han tilbød et valg mellem tre svarmuligheder: Truslen indefra (Pakistan, red.), Indien eller USA. Et klart flertal stemte på den tredje mulighed.
Afstemningsresultatet er i fin overensstemmelse med et WikiLeaks-dokument  en lækket ambassadeindberetning fra 2008 fra Anne Patterson, den amerikanske ambassadør i Pakistan, hvori hun udtrykker sin forfærdelse over den stigende anti- amerikanisme i den næste generation af ledere i Pakistans militære elite. I november sidste år beskrev Dawn, en pakistansk avis, en militær briefing, hvor en højtstående militærembedsmand forklarede en række af nationens mest fremtrædende aviskommentatorer, at det pakistanske militær ser USA som en fjendtlig magt, der bestræber sig på at fastholde en tilstand af »kontrolleret kaos« i Pakistan og er fast besluttet på at  »afnuklearisere« regimet.
Islamistisk ideologi er ved at erstatte strategi. I 60 år har Pakistans militær som en besat fokuseret på sin  rivalisering med Indien. Et betydeligt antal elementer inden for dette militær ser nu til at udskifte den ene tvangstanke med den anden og erstatte Indien med USA som det organiserende princip, omkring hvilket Pakistans militær forstår sine nationale sikkerhedsinteresser. Hvis dette sker, er ikke kun den afghanske krig tabt. Så er også selve Pakistan tabt. (Landet har i forvejen ikke ret langt at falde. I seneste årsoversigt fra tidsskriftet Foreign Policy over 'fejlslagne stater' kom det ind på en 12. plads, umiddelbart over Yemen.)
Ambassadør Haqqani forklarede sit publikum:
»Hvis truslen virkelig kommer fra USA, så vi har allerede tabt, mine damer og herrer, for I kan ikke slå USA i en militær styrkeprøve ... Lad os være ærlige, vi har  ikke midlerne til at konfrontere den eneste militære magt i verden, der bruger mere på forsvarsteknologi end de næstfølgende 20 nationer i verden tilsammen. Så det er her, jeg tror, vi nogle gange ender med at få det, jeg kalder en 'følelsesmæssig diskussion'.« Med denne sidste bemærkning hentydede Haqqani forsigtig til den manglende sammenhæng i disse holdninger, som ikke desto mindre er udbredte og hårdnakkede ...
Kina spillede ikke med
Og det handler om mere end følelser. Det er et tegn på, at radikale islamistiske ideer  med USA som den store Satan  vinder indpas hos mange i Pakistans militær.
Efter kommandoaktionen mod Osama bin Laden sendte Pakistans militær premierminister Yousaf Raza Gillani til Beijing for at indynde sig hos kineserne.
»Vi har bedt vores kinesiske brødre om at være så venlige at bygge en flådebase ved Gwadar,« sagde Chaudhary Ahmed Mukhtar, Pakistans forsvarsminister, og da Gillani kom tilbage, erklærede han triumferende, at han havde sikret aftalen. Kineserne var dog alt for kloge til at spille med i dette anti-amerikanske spil og ydmygede pakistanerne ved offentligt at dementere historien.
Pakistan er på vej til at glide ned i et strategisk sort hul. Tror landet virkelig, at dets bedste håb om fremgang kan bygges på en position som fjende af USA, kinesisk  vasalstat og indsmigrende forståelse med militante  islamister? Er dets rolle- modeller Nordkorea og Myanmar? Eller ønsker Pakistan snarere at knuse de  jihadbevægelser, der ødelægger landet, for i stedet at blive del af den globale økonomi, reformere sit samfund og udvikle et ægte demokrati? Det er de spørgsmål, Pakistan er nødt til at stille sig selv. Hvad angår USA, som har udbetalt over 20 milliarder dollar i bistand til Pakistan i de seneste 10 år, heraf hovedparten til militæret, er der efterhånden også en del andre spørgsmål, det er blevet nødvendigt at stille.

Fareed Zakaria er journalist og redaktør ved nyhedsmagasinet Time  © Washington Post Writers Group og Information Oversat af Niels Ivar Larsen

