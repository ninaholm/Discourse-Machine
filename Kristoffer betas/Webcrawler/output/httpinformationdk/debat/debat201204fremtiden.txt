Fremtidens landbrug findes på Cuba
Da Den Kolde Krig sluttede, blev Cubas bønder kastet ud i mange af de samme udfordringer, som snart vil melde sig for resten af verden


De ramponerede 1950’er-dollargrin, der cruiser forbi Havanas strandpromenade er ikke den bedste reklame for dynamik og innovation. Men vil man have et glimt af fremtidens landbrug – frigjort fra fossile brændstoffer og mere fleksibelt over for klimaforandringer – så er Cuba stedet at tage hen.Så længe Warszawa-pagten bestod, sendte Cuba rom og sukker til den røde side af Jerntæppet. Til gengæld fik cubanerne mad, olie, maskiner og petro-kemikalier. Fra missilkrisen til Sovjetunionens fald var Cuba også en af Latinamerikas største importører af landbrugskemikalier.Da jerntæppet faldt, blev forsyningslinjerne kappet, og cubanerne havde ikke råd til gødning og pesticider. Østaten blev ramt af ekstremt vejr og stødte snart på grænserne for, hvor meget jord og vand, den kunne bruge til at dyrke fødevarer.Snart vil resten af verden stå over for de samme problemer: Ifølge OECD vil landbruget i det kommende årti opleve højere omkostninger til brændstof og gødning, mere variable klimamønstre og indskrænkninger af de dyrkbare arealer. Dette vil drive kornpriserne i vejret med 20 procent og kødpriserne med 30. Og det er kun begyndelsen.Initiativrige bønderDet cubanske regime var i vildrede. Ingen vidste, hvordan man skulle omstille en økonomi, der var rettet mod at ’forsøde’ Østblokken, til at brødføde den hjemlige befolkning. De cubanske agronomer var skolet i de store industrielle kollektivlandbrugs dyder, så da den ’industrielle’ del faldt væk, forsøgte de sig først med øget kollektivisering. Det drastiske fald i høstudbyttet mellem 1990 og 1994, hvor cubanerne i gennemsnit tabte ni kg af deres kropsvægt, kendes i landet som ’den specielle periode’. Cubas bønder var mere initiativrige. Først ville de selv have kontrol over jorden. Staten ejede 79 pct. af den dyrkbare jord, og det meste af den blev dyrket af statslige kooperativer. Løsningen blev en reform, der decentraliserede landbrugsforvaltningen. Jorden forblev på statens hænder, men landboer fik ret til at drive ’nyttehaver’, selv at investere i landbrug og overdrage brugsretten til deres børn.Nok så afgørende var den alliance, Cubas bønder indgik med landets agronomer, planteavlere, jordforskere og hydrologer (Cuba har to procent af Latinamerikas befolkning, men 11 procent af dets forskere): Uden gødning, pesticider og ukrudtsmidler og uden penge til at importere dem satsede de cubanske eksperter nu på ’agroøkologi’.Fortsat høj importModerne landbrug forvandler marker til fabrikker. Uorganisk gødning tilfører kvælstof, kalium og fosfor til jorden. Insektmidler dræber alt, der kravler og ukrudtsmidler alt, hvad der er grønt – alt sammen for at lave et samlebånd, der udspyr én eneste afgrøde. Således er den moderne monokultur.Agro-økologi, derimod, udnytter naturens mere komplekse systemer til at gøre det samme mere effektivt. Man dyrker kvælstofsbindende bønner i stedet for at bruge uorganisk gødning, og man udplanter blomster, som kan tiltrække nyttige rovinsekter, der kan få has på skadedyr. Ukrudt holdes nede med tættere beplantning osv. Resultatet bliver en sofistikeret polykultur, der producerer mange slags afgrøder.I Cuba blev viden om de nye fremgangsmåder udbredt ved hjælp af den såkaldte campesino a campesino-metode (’fra bonde til bonde’): Bønderne delte resultater og ideer med hinanden og med forskerne.Har det så fungeret? Det kan diskuteres. Endnu i 2007 måtte Cuba importere 84 procent af sine fødevarer. Men nyere tal indsamlet Berkeley-forskeren Miguel A. Altieri m.fl. viser, at selv om landet fortsat importerer næsten al sin hvede (en afgrøde, der ikke gror godt i Caribien), producerer det nu hovedparten af sine friske frugter og grøntsager selv. Og allerede i 2007 producerede cubanerne mere mad end i 1988 med et forbrug af kemikalier, der kun udgjorde 25 procent af forbruget 20 år før. De agro-økologiske landbrug viste sig også lettere at retablere end de monokulturelle, da orkanen Ike hærgede landet i 2008.Miljøet bliver indpassetFor Cubas regering var agro-økologi aldrig nogen rødblodet kommunistisk beslutning, men dikteret af pragmatiske hensyn. Risikoen for et tilbagefald til agroindustrielt landbrug eksisterer stadig, ikke mindst på grund af Hugo Chávez. Til gengæld for de 31.000 cubanske læger, der behandler venezuelanerne, modtager Cuba 100.000 tønder olie om dagen – plus kunstgødning i store mængder. Som resultat heraf er man i de dele af landet, hvor agro-økologien ikke har nået at rodfæste sig, igen begyndt at sprøjte og så som i 1980’erne.Kampen står ikke bare mellem to forskellige landbrugssystemer, men mellem to forskellige sociale tilgange og ikke kun i Cuba, men i hele verden. På den ene side det industrielle landbrug. En oppefra-og-ned- og en kommando-og-kontrol-model, hvor knowhow, gødning, frø og jord tilføres en sort boks, som er landbruget. Og venter man længe nok, kommer der mad ud i den anden ende.På den anden side agro-økologien, hvor landmændene er innovatorer og pædagoger; hvor jorden kan optimeres over generationer, og hvor det naturlige miljø kan indpasses, snarere end skulle ryddes af vejen.Klimaforandringerne har allerede mindsket den globale hvedehøst med fem procent, og fødevarepriserne ventes fordoblet i 2030. Tekniske nyskabelser i Cubas landbrug viser, hvilke former for innovation vi får brug for i fremtiden: Væk fra monokulturer og hen imod en bedre forståelse af værdien af komplekse, integrerede systemer. Udfordringen er, at dette også fordrer en ændring i tankegangen hos de stater og forskere, der fortsat bliver skolet i forrige århundredes landbrug. Kan vi lære noget af cubanerne, så er det, at selvorganiserende bønder kan være nøglen til fremtiden, selv om deres biler er vrag fra fortiden.
