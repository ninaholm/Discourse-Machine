Jeg orker ikke lige at ringe 112



 En mand falder om og ligger på tværs af en cykelsti. Han rejser sig ikke op. Jeg er langt væk fra manden og ser nogle få mennesker stoppe op omkring ham, men mange af dem går bare forbi. Det går op for mig, at jeg må handle. Jeg kommer hen til ham, finder ud af, at han trækker vejret, og jeg får tilkaldt en ambulance – og prøve derefter at komme i kontakt med ham. Folket, der før stod og kiggede, er for længst gået videre, og nu sidder jeg alene med en mand, der ligger bevidstløs på tværs af cykelstien, mens omverdenen, mine medmennesker, taktløst passerer forbi.
I Danmark kan vi lide velfærd. Vi kan især godt lide et sundhedssystem, der tager vare på os, når vi kommer til skade. Vi sætter vores lid til staten, når det kommer til akuthjælp, og brokker os, når ambulancen ankommer for sent. Men hvad med os selv? Er vi gode nok til at træde til, når det gælder? Nej. Det viser den oplevelse, jeg havde for et kort stykke tid siden. En oplevelse, der gav mig ny sympati for sundhedssektoren.
Situationen mindede mig mest af alt om den klassiske tillidsøvelse, hvor man skal lade sig falde bagover i håbet om, at trygge arme vil gribe en og beskytte en mod at falde. Sådan var det ikke her. Her trådte alle til siden og lod en mand synke til jorden.
Kun med staten i ryggen
Jeg har altid tænkt, at jeg ville gå i panik, hvis jeg blev udsat for en situation som denne, men jeg har aldrig tænkt, at jeg ville stå alene.
Jeg er forarget over, at min største frygt ikke handlede om manden på jorden, men om menneskene omkring mig. Der var absolut ikke heltemodigt eller nogen faglig kompetence i min indgriben. Jeg vil påstå, at stort set alle almindelige mennesker ville reagere på præcis samme måde som jeg, hvis de da ellers reagerede.
Der er ikke megen reaktion fra omverdenen, når folk har det allerværst. Man har pludselig meget travlt og kaster bolden videre eller stopper op og tager billeder. Jeg er ikke længere bange for at falde om, jeg er bange for, at folk ikke vil hjælpe mig, hvis det sker. Som velfærdshungrende dansker, er jeg fortrøstningsfuld ved tanken, at om at jeg har den offentlige sundhedssektor i ryggen. Samtidigt vakler denne tryghed, med tanke på en almindelig dag i Københavns gader; for er vi ikke selv en del af det offentlige sikkerhedsnet?
Jeg mener, at vi skal være bedre til at betragte os selv som en del af akuthjælpen og ikke bare være ligeglade.
Amanda Honoré Højerup, København

