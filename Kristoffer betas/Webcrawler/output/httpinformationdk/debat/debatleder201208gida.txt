Gi’ os Danmark tilbage



 Sommeren står i dansksproget dancehall, reggae og hiphops tegn. Fra bilradioer, iPhones og soundsystems monteret på ladcykler står de inciterende rytmer og den kreative forvaltning af nudansk i stolte kaskader af lyd.
Det kan minde om gamle dage med Gnags og Tøsedrengenes reggaeficeringer af modersmålet, men det er også anderledes end dengang i 80’erne. Der transmitteres i høj grad – også – fra et multietnisk Danmark, når Eagerstunn, Shaka Loveless, Klumben, Raske Penge, Linkoban og Kesi laver lingvistiske drive-by shootings midt i populærkulturen. Og der er noget ironisk og poetisk retfærdigt over at en revitalisering af det danske sprog især kommer fra et af de mest internationalt sammensatte områder i landet, nemlig Nørrebro i København.
Reggae og dancehall er af jamaicansk og hiphop af amerikansk herkomst. Men i mundene på disse drenge og piger bliver genrerne omstøbt til lokale udtryk. Her er dansk humor, national politik, nærmiljøers problemer, lokalpatriotisme – men også spirituelle sange som Shaka Loveless’ »Tomgang«, der pt. er blevet set mere end 2,2 millioner gange på YouTube. Dansk sprog og lokale fortællinger omformer og nationaliserer det udenlandske arvegods. Ja, disse omvandrende genrer antager karakter af en ny tids folkemusik – som jo netop altid har rejst og er blevet formet efter lokale forhold.
Men vi har brug for mere national bevidsthed. Vi skal længere ind i stoltheden. Det danske sprog er tilbage i populærkulturen, og det er helt igennem nice. Men hvad med vores musikalske rødder? Hvor er visesangen, salmerne og netop folkemusikken? Alle udtryk, som i høj grad stammer fra udlandet, jovist, men også udgør et mange hundrede år gammelt fundament.
Disse musikformer er blevet til vores kulturarv og har dannet vores bevidsthed og responderet på vores omstændigheder generation på generation på generation.
Nogle få unge, danske orkestre er begyndt at arbejde med folkemusikken. Dreamer’s Circus har lært sig gamle sange overleveret fra Sønder Ho på Fanø af derboende Peter Uhrbrand, der selv er oplært af 5. og 6. generationsspillemænd på øen.
Og Spillemændene, hvis medlemmer alle er en del af den nye generation på Rytmisk Musikkonservatorium, viderefører spillemandstraditionen i opdaterede rammer. Her er både mosekoner og rehabiliteringscentre, sav og synthesizer. Resultatet er både hjemsøgt og hjemligt.
Disse bands danner et kærkomment alternativ til den enorme indflydelse fra engelsksproget hitmusik, som har præget os i ekstrem grad fra især anden halvdel af det 20. århundrede.
Spillemændene er, ifølge dem selv, inspireret af Povl Dissing, C.V. Jørgensen, men også canadiske Leonard Cohen og amerikanske Dirty Projectors. »Et sted mellem jazz-, folk-, vise- og rockmusikken«, som de skriver på deres Soundcloud-profil. Altså en forhandling mellem ind- og udland, for- og nutid.
Ved en pressekonference i London tilbage i juli 1997 sagde islandske Björk, at »hvis ens rødder er stærke nok, kan man række virkelig langt ud i fremtiden.« En interessant teori, som hun selv har gjort til sublim praksis.
Vores multietniske musikere bør gøre det samme. Give os – som den afdøde dancehall-dronning Natasja proklamerede – Danmark tilbage. Ikke i form af den regressive, intolerante, indavlede Morten Korch-idyl, som DF hentyder til med deres tyveri af netop Natasjas sangtitel. Men som et moderne, internationalt, udadrettet samfund med solid grounding i sprog og musiktradition.
Og dermed menes ikke kun violin og sav fra den jyske hede, tag ikke fejl. Dermed menes også de marginaliseredes hiphop og dancehall på stenbroen. Og arabesker og eksotiske taktarter fra fjerne lande, nu en del af storbyernes soundtrack. Én nation under flere forskellige grooves.
Men det er den gammeldanske musik, der er længst væk lige nu. Og den bør graves frem.
For i den dybt stikkende forståelse af egen kultur fødes selvsikkerheden til at møde nye kulturer med løftet pande og åbne arme.

