De Gyldne Buers Æstetik
McDonald’s æstetik er usmagelig. Det er både tilhængere og modstandere af burgerrestauranten på Kgs. Nytorv enige om. Men måske er det tid til at se det skønne i det masseproducerede


 »I USA og andre steder i Vesten ser middel- og overklassen ned på McDonald’s. Men i Hongkong er det anderledes. Her bliver McDonald’s-bryllup ikke anset for at være smagløst.« Denne udtalelse stammer fra en artikel i New York Times fra 2011, der blev bragt i anledning af McDonald’s introduktion af bryllupsceremonier i kædens Hong Kong-filialer.
Tilsvarende lød det i Times reportage: »I denne del af verden bærer De Gyldne Buer ikke det masseproduktionens stigma, der klæber til dem i USA og resten af Vesten«. Således, oplyses det, var det opfordringer og forespørgsler fra lokale beboere, der fik burgerkæden til at udbyde bryllupspakker. I dag får brudepar på stribe deres bryllupsbillede i en Ronald McDonald-ramme.
Hvordan kan det være, kineserne vælger at fejre et af livets helligste øjeblikke i favnen på Ronald McDonald, mens vi i København er ved at dåne i væmmelse over tanken om en McDonald’s på Kgs. Nytorv? Er det kineserne, der har dårlig stil, eller os, der har et indskrænket begreb om det skønne?
Med ’vi’ og ’os’ mener jeg både modstanderne og tilhængerne af McDonald’s indtog i det gamle Cafe a Porta. For ingen af lejrene finder McDonald’s pæn i sig selv. Tilhængerne forsøger således at berolige modstanderne med konstante forsikringer om, at McDonald’s nok skal huske at respektere og tilpasse sig den bygningshistoriske arv på Kgs. Nytorv.
Nok synes de, det er strålende med en McDonald’s her, men ingen taler for, hvad man kunne kalde De Gyldne Buers æstetik’. Ét er man altså enige om: Når det kommer til det æstetiske, er det sporene af den danske kulturhistorie, der er seværdige, mens McDonald’s i sin rene form er smagløs.
Når man kan konstatere en sådan æstetisk konsensus på tværs af lejrene, hænger det givetvis sammen med den massive indflydelse, den tyske Frankfurterskole har haft på efterkrigstidens europæiske og amerikanske kulturkritik. Jeg tænker her i særdeleshed på Walter Benjamins klassiske essay The Work of Art in the Age of Mechanical Reproduction fra 1955, som jeg genlæste for nylig.
Hovedpointen er, at den moderne verdens teknologiske muligheder for at reproducere kunstværker i det uendelige, berøver kunstværket dets ’aura’. Aura er de særlige magiske kvaliteter, et værk får qua dets indlejring i en konkret tradition eller historisk sammenhæng. Den mekaniske reproduktion løsriver imidlertid værket fra denne unikke sammenhæng, og dermed opløses dets aura.
Som eksempel nævner Benjamin det fotografiske negativ, der ved at muliggøre uendelige genskabelser af et oprindeligt motiv, devaluerer dette, fordi forbindelsen til dets enestående ’her og nu’ elimineres.
Benjamins kritik af den mekaniske reproduktion er sandsynligvis en væsentlig årsag til, at vi i Vesten har et æstetisk problem med ting og sager, der findes i metermål. Det gælder ikke kun på kunstens område, men inden for snart sagt ethvert tænkeligt felt: Kvantitet diskvalificerer automatisk. Det, der eksisterer i den samme udgave i et stort antal eller mange steder, kan ikke i sig selv være godt eller pænt. Udtryk som ’masseproduktion’, ’masseturisme’ eller ’metervare’ har alle negative konnotationer. Så snart man siger om noget, at det er masseproduceret, er det pr. definition ribbet for (æstetisk) værdi.
Det er muligvis derfor, de fleste mener, at McDonald’s ikke kan gøre krav på æstetisk anerkendelse, for burgerkæden repræsenterer jo om noget det, der findes alle vegne i den samme udgave.
Når det – med inspiration fra kineserne – vil være en god idé at udfordre denne æstetiske logik, er det fordi de fleste af os faktisk allerede tilbringer det meste af vores vågne tid i omgivelser, der i en eller anden grad er berørt af masseproduktion. Kunne vi lære at opøve en sans for det masseproduceredes æstetik, ville vores hverdagserfaring blive en hel del rigere.
Uanset hvad: McDonald’s på Kgs. Nytorv vil blive en del af byens levende tradition. Dermed er der – selv set med benjaminske briller – en chance for, at De Gyldne Buer en dag kan komme til at lyse som funklende stjerner i natten.
Ulla Holm er sociolog

