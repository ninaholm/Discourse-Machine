Den virkelige verden kalder pædagoguddannelsen
Jeg kan fortælle dig en masse om organisationsteori, men ikke om dit barn er normalt i sin udvikling. Den ukreative pædagoguddannelse er en afspejling af fremtidens samfund – og det ser ikke godt ud for vores børn


 Om ikke alt for længe begynder et nyt kuld studerende på pædagoguddannelsen, og de har ret til at vide, hvad de går ind til. Denne kommentar skal ikke opfattes som en kritik af de utroligt velmenende undervisere, som er overdynget af arbejdsopgaver. Den er en kritik af et system, som efter min mening laver nogle helt forkerte prioriteringer.
For det første drejer det sig om mængden af undervisning, jeg modtog i min tid som studerende. Otte undervisningstimer om ugen i snit er mildest talt ikke imponerende. Dette efterlader altså 29 timer af en 37 timers arbejdsuge til ‘selvstudie’, hvilket ikke engang var defineret i form af opgaver eller lignende. Det er intet under, at gangene på VIA Pædagoguddannelsen Aarhus med knap 2.000 studerende oftest stod helt øde hen efter klokken 14.00. Værksteder, musiklokaler, idrætshaller og svømmehal stod oftest tomme, medmindre det var lige op til en linjefagseksamen.
Dette leder mig videre til den anden del af min kritik, der går på indholdet af undervisningen. Pædagoguddannelsen har efter min mening mistet sin karakter. Tavleundervisning og struktureringen af opgaver er blevet vigtigere end det at skabe lærende fællesskaber med spændende teoretisk indhold, hvor man samtidig lærer om sig selv og om hinanden gennem udfordrende opgaver med praktisk karakter. Vi er nødt til at spørge os selv: Er det gode akademikere og opgaveskrivere, vi vil have til at præge vores børns barndom og ungdom? Eller er det mennesker, der formår at lave sjove og spændende ting med dem, som inspirerer dem til selv at give sig i kast med det? Jeg ved godt, hvad jeg foretrækker.
Og hvor er den undervisning, der omhandler menneskets natur og udvikling? Jeg kan som nyuddannet pædagog fortælle dig en masse om organisationsteori og om forskellige kulturforståelser, men jeg kan ikke fortælle dig, om dit barn er normal i sin udvikling. Det overlades til den enkelte studerende, i samarbejde med praktikstederne, at skaffe og forstå teorier om børns udvikling. Der er ikke noget galt i, at praktikstederne har et ansvar i den studerendes læring, men jeg synes, at det er fortvivlende tilfældigt, hvad vi hver især får med fra denne uddannelse.
Højere krav til kreativitet
Jeg synes, at det er en skam, at vi ikke benytter den mulighed og de ressourcer, der er forbundet med, at så mange mennesker med forskellige interesser, holdninger og synspunkter mødes til at skabe noget større i fællesskab. Noget som virkelig kan gøre gavn for nogle mennesker i den virkelige verden, og som dermed kan skabe værdi for samfundet. Men at pædagog-uddannelsen er blevet så akademiseret, er på sin vis forståeligt nok, når man ser på, hvem der underviser på uddannelsen. Det er nemlig primært akademikere, der enten selv har travlt med at forske, skrive bøger eller læse op på alt det nyeste teori.
Jeg synes godt, at vi kan have lidt højere krav til kreativiteten i undervisningsformen og i det omkringværende miljø hos dem, der skal være med til at skabe vores fremtidige ressourcer – nemlig børnene. Jeg siger ikke, at det er nemt, og jeg kan også godt se det fra undervisernes side. Der stilles hele tiden større krav til akademisk faglighed, samtidig med at der skæres i finanserne til uddannelsen – og denne tendens er, hvad der gør mig allermest bange.
Pædagoguddannelsen er en afspejling af det samfund, vi kommer til at leve i. Det er pædagogerne og lærerne, der det meste af dagen møder og påvirker vores børn og unge.
Bange på børnenes vegne
Jeg har det tilfælles med flere af mine tidligere medstuderende, at vi havde en svær tid, mens vi gik på pædagoguddannelsen. En tid med stress, angst og sågar depression, men der var ingen ressourcer til støtte og vejledning. Det er udelukkende i forbindelse med eksamensangst, at der fra skolens side kan igangsættes støttende samtaler ud over eksamen og praktikvejledningen. Men hvis den institution, som skal uddanne pædagoger, kun er bemidlede til at hjælpe de studerende, der truer dens egen økonomiske overlevelse (altså dem der risikerer ikke at komme ud på den anden side på grund af eksamensangst og dermed ikke genererer de penge, det medfører), så er jeg bange for, hvor medmenneskeligheden bliver af.
Så ja, jeg er altså bange på alle kommende pædagogstuderendes vegne. Og jeg er bange for mine kommende børns fremtid. For forholdene på pædagoguddannelsen er en indikator for, hvor vores samfund er på vej hen.
Signe Brandenborg Andersen er nyuddannet pædagog.

