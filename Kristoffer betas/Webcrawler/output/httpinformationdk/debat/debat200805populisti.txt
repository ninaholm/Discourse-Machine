Den populistiske metafor Obama
Barrack Obamas kampagne har mobiliseret nye vælgergrupper, revet op i de gamle. Den endelige nominering til Demokraternes præsidentkandidat kan næsten ikke glippe. Forklaringen på hans overrumplende succes findes i en kombination af timing, en særdeles veltilrettelagt og populistisk metaforik samt en bemærkelsesværdig karisma
Senest har selv Hillary Clinton nødtvunget måttet indrømme, at USA-s næste præsident meget vel kan hedde Barack Obama.


 USA er en splittet nation. Som altid domineres det igangværende præsidentvalg af en række særlige hensyn til religion, race, køn og social status. End ikke 11. september, der i sin tid gjorde det muligt for Bush at begrave de politiske konflikter, der opstod i kølvandet på hans valgsejr, udgør i dag noget entydigt nationalt samlingspunkt. 
En ting er alle dog enige om: Landets næste præsident kommer til at stå over for massive udfordringer. Samstemmende lyder det fra de tilbageværende kandidater, at netop dette valg markerer et specielt kritisk punkt i USA's historie. 
Barack Obama har på den baggrund overstrålet alle i rækken af forsøg på at samle den amerikanske befolkning bag et nyt politisk projekt. Lige fra sine første taler har han i sin grundlæggende metaforik effektivt formået at knytte en række billeder på USA's kritiske tilstand sammen i en meningsfuld kampagne: Krig, økonomi, manglende sygesikring og den overhængende fare ved olieindustriens dominans over klimapolitikken: Med sans for historisk dramatik har Obama koncentreret bevidstheden om alle nationens presserende problemer i et udtryk, han har lånt fra sit politiske forbillede Martin L. King: 'nuets akutte nødvendighed'.
Baggrund og timing
Dette valg er Barack Obamas unikke chance for at sætte sig igennem som en ny politisk storspiller, at etablere en ny bredtfavnende politisk identitet og samle nye vælgergrupper under nye slagord. 
Baggrund og timing er helt afgørende for Obamas massive succes. Han har lanceret sin valgkamp som en folkelig bevægelse og gennemgående beskrevet den med en særdeles effektiv rejsemetafor. Herigennem er hans valgkamps praktiske arbejdsmodus blevet knyttet sammen med både en religiøs fortælling og nationale historiske fikspunkter som eksempelvis Lincolns march eller Martin Luther Kings borgerretsbevægelse. 
I opposition til bevægelsen står i samtlige Obamas taler det faste modbillede Washington. Med dets særinteresser i form af lobbyisme, med dets stilstand som piner det amerikanske folk, med dets traditionelle politiske spil, der ligger til grund for nationens splittelse. 
Folket vil forandring 
Størstedelen af Obamas politiske program er et folkeligt opgør med den politiske magtelite. I kampagnens selvforståelse er Obama ikke en Washington-insider, han er ikke en demokratisk partisoldat, ja han er knapt nok politiker. 
I langt højere grad end hos Clinton og McCain er denne populistiske appel en dominerende del af kampagnen. Det er selve folkets generobring af den amerikanske drøm, som Obama marcherer i spidsen for, jævnfør undertitlen på hans netop på dansk udgivne bog Mod til at håbe. Håndteringen af landets problemer kan alene ske ved en ændring af Washingtons spilleregler. 
Dermed gøres "forandring" til eneste legitime løsning, og netop den gentagne påpegning af det akutte behov for forandring er Obamas strategiske forsøg på at vende sine umiddelbart svage sider til en fordel. 
Sin forholdsvis unge alder, sin korte politiske erfaring og hele det latente racespørgsmål fremstiles som de faktiske indikatorer på, at han vil kunne levere den nødvendige forandring. Skønt hans nuværende primære konkurrent, Hillary Clinton, har muligheden for at skrive historie som den første amerikanske kvindelige præsident, dumper hun i den forandringstest, som, Obama har profileret sig på og som han satser på, skal føre ham ind i Det Hvide Hus. 
Alene ved sit efternavn knyttes Hillary til det politiske system og bliver af Obamas kampagne således subtilt tillagt en del af skylden for den nationale splittelse, der ligger til grund for det amerikanske folks problemer. 
"Change We Can Believe In", lyder kampagnens mantra. Foruden den strategiske favorisering forankrer budskabet effektivt de nye vælgere, der slutter op om Obamas projekt. Logikken er bemærkelsesværdig eksplicit: Forandring - det kan vi tro på.
Uanset hvor din utilfredshed med status quo ligger, uanset socialt tilhørsforhold og politisk præference modsiger forandringsbudskabet dig næppe. Selv umiddelbart uforenelige politiske krav vil kunne optages, så længe forandringsbudskabet formår at forblive kampagnens meningstomme samlingspunkt.
Det eneste den amerikanske vælger med sikkerhed ved, er at forandring - det er Barack Obama! Med dette patent italesætter Obama sociale symboler som orkanen Katrina og mobiliserer yderst effektivt den politiske lede, der til enhver tid vil være til stede i samfundet, og som synes særdeles udtalt i USA netop nu.
Metaforen Obama
Som retorisk konstruktion er Barack Obamas kampagne særdeles veltilrettelagt. Gennem en bærende metaforik formår den på en gang at skabe en sammenhængende tolkning af USA's problemer, og samtidig tilbyde Obama som den eneste kvalificere de leder i feltet af præsidentkandidater. 
I en sprogvidenskabelig optik bygger metaforen på lighedens princip. Dens effekt er samlende ved sprogligt at knytte vidt forskellige elementer til hinanden. Lige siden Aristoteles har det heddet, at den, som har blikket for ligheder, han mestrer metaforen. Politisk strategisk lader dette sig oversætte til at sætte den afgørende forskel og derigennem definere den gyldige politiske dagsorden. 
I første omgang bygger Barack Obamas valgkamp på en række rejse- og stilstandsmetaforer, der skaber en stejl modsætning mellem folkets bevægelse fremad og Washingtons tilstand, der ligger til grund for landets aktuelle problemer. Det populistiske tilbud er et opgør med Washington og politik generelt. Obama tilbyder sig selv som det nødvendige lederskab, der atter kan samle det amerikanske folk. Barack Obama er metaforen, der vil kunne hele nationens splittelse. 
Effekten har ikke ladet vente på sig. I en tid hvor meningsmålingerne gang på gang demonstrerer en historisk lav opbakning til regeringen og en manglende tro på USA's fremtidsperspektiver, fremhæves Obama af vælgerne primært for sin inspirerende og samlende karisma, sekundært for sine politiske tiltag. 
Skønt han stadig kæmper med den brede middelklasse har hans person formået at forene demokratiske vælgere fra de øverste og de nederste sociale lag. Barack Obama er, som ofte unuanceret udlagt, ikke landets første seriøse afroamerikanske kandidat. Hans familierødder er lige dele sorte og hvide, og som brobygger i racespørgsmålet inkarnerer selve hans person en soning af den mest markante kløft i amerikansk historie. 
Den afgørende styrke
Betyder dette, at han potentielt kan vinde over John McCain til november? Der skal givetvis mere end en sproglig analyse af Obamas kampagne til for at give et kvalificeret bud. 
Sikkert er det dog, at hvis hans politiske projekt kan sikre ham sit partis nominering, vil det ikke ændre sig, når konkurrenten alene hedder McCain. Hillary Clinton har på det seneste formået at sætte Obama under stadigt større pres for at konkretisere forandringsbudskabet. Det samme vil McCain gøre, hvis Obama står over for ham til november. 
Fordelen vil her være, at McCain udgør et langt stærkere modbillede end Clinton. Han forankrer i mange henseender Obamas tilbud om noget nyt. Ved at insistere på en fortsættelse af krigen i Irak, ved at stå fast på statens ikke-indblanding i økonomien, ved oppositionen til det demokratiske fikspunkt sygesikring. På centrale politiske områder ligger McCain sig i forlængelse af den nuværende politiske linje. Dertil kommer hans alder og politiske erfaring, der fælt diskvalificerer ham, såfremt Obamas artikulation af behovet for forandring overlever det afsluttende demokratiske hundeslagsmål. 
At vinde det endelige valg bliver for Barack Obama en kæmpetest af valgkampens styrke. Med den umiddelbare succes synes øjeblikket unægteligt til stede. 
Senest har selv Hillary Clinton nødtvunget måttet indrømme, at USA's næste præsident meget vel kan hedde Barack Obama. I så fald vil kampagnen have leveret sit eget bidrag til udfordringerne forude: At holde sammen på den nye politiske identitet skabt under mantraet om forandring og enhed. Om metaforen Barack Obamas samlende styrke formår at konkretisere den populistiske appel, uden at miste dens nuværende opbakning, synes mere tvivlsomt
Bjarke Windahl Pedersen studerer litteraturhistorie

