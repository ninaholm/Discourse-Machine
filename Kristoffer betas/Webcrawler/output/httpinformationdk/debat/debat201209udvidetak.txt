Et udvidet akkompagnement til værket
Litteraturanmelderen bør udfordre og udvide læsernes grænser – ikke holde dem fast af anmelderens egne


 I Naja Marie Aidts aktuelle romandebut, Sten, saks, papir, leges der til en livstilslækker familiemiddag ‘poesiquiz’: Gæt en vigtig digter. Før jeg ved af det, leger jeg selv en ør lørdag formiddag ‘kritikerquiz’ med selvsamme roman. Jeg finder dagbladsanmeldelserne af Aidt frem og læser dem højt for min kæreste, der så gætter på, hvilke anmeldere, der har skrevet hvad. Det er nørdet, ikke noget, vi almindeligvis gør-gør, men nu gør vi det altså. Og hvem har f.eks. overbliksagtigt beskrevet romanens litterære »undersøgelse« som:
»Livet selv, fristes man til at sige. Hvad det vil sige at være levende og dermed dødelig, at have en krop og en bevidsthed, at være indskrevet i slægternes gang, at have et sind som en skiftende himmel af følelser.«
Lilian Munk Rösing?
Bingo.
I Aidts roman er poesiquizzen »umanerligt krukket«, som Informations anmelder skrev.
Hvilken anmelder? Erik Skyum-Nielsen?
Umanerligt ‘bingo’.
En kritikerquiz er også krukket. Men trods det, så når jeg (i øvrigt ligesom Thomas i romanen) til en ny erkendelse gennem quizzen. Jeg læser Weekendavisens bud på en Aidt-anmeldelse og forstår med ét præcis hvor vigtige, gode kritikere er. WA’s centrale vurdering lyder:
»Jeg kan varmt anbefale Sten saks papir til alle, der kan lide god litteratur. Ikke fordi man nødvendigvis er enig med Naja Marie Aidt i alle de kunstneriske beslutninger, hun tager undervejs i bogen (er det for eksempel cool eller kikset at skrive »koldt som ind i helvede«?), men fordi det altid er spændende at være uenig med en stor og dygtig forfatter som hun.«
Kritikeren – som ikke er den forventede Aidt-ekspert Lars Bukdahl, det vil de fire første ord selv for den sovende quizdeltager afsløre – har gang i flere ting. Dels er vurderingen en (julesalgscitatvenlig) brugervejledning, der opdeler WA’s læsere i to målgrupper: (Alle) de, der kan lide god litteratur, vs. de, der ikke så godt kan lide god litteratur. Dels går kritikeren personligt vurderende til prosaen i en slags kollegial, debatterende tone. Han (ledespor: en mand) positionerer sig som en litterær konsument (der godt kan lide god litteratur, hvem kan det være?) og som tygger lidt på romanen uden at kunne fordøje det hele. Han lægger så et par af romanens »kunstneriske beslutninger« pænt tilbage på tallerkenen – med respekt for den ‘store og dygtige’ forfatter og uden litterært reflekterende forklaringer på fravalget. Dertil er den fagligt vurderende muskel, som landets bedste litteraturanmeldere løfter deres læsninger med, tilsyneladende ikke stor nok. Han uddyber derimod ydmygt: »Fraværet af psykologisk realisme har været en betydelig udfordring for denne læser«.
På Facebook problematiserede kritikeren for nylig den danske kritikerstands negative modtagelse af Fifty Shades of Grey og skrev, at de danske anmeldere har tendens til at vurdere litteratur ud fra forkerte kriterier:
»Anmelderi har mange andre formål end at fælde en dom over en tekst. For eksempel at rådgive læseren: er dette noget, du bør læse? En anmelder er altså – også – en person, der hjælper ‘det læsende publikum’ med at opretholde sine grænser og definere sin identitet.«
Der er altså ikke tale om en usikker kritiker, men om én med klare principper. Men hvem?
Henrik Dahl? Bingo. Sociologen Henrik Dahl.
Og med hans anmeldelse når jeg en ny erkendelse på vegne af dagbladenes valg af kritikere. Jeg vil have sværvægtere, der er stærkere litteraturlæsere end jeg. For mig skal landets kritikere i samlet flok åbne en roman – hvad enten det er med læsekværnen Bukdahls dampbarnsbegejstrede sprogøje eller med Rösings analytiske bund. Smagsdommerne tilbyder brugervejledning med personidentifikation, og det er fint. Men det bør være dagbladenes stolte pligt at videregive ekspertbåren vurdering og læservejledning. De skal være et udvidende akkompagnement til værket, ikke sætte læsertypeafstemte anbefalingsklistermærker på bøgerne. Det læser-‘du’, som Dahl nævner, bør udfordres på sine grænser, ikke holdes fast af anmelderens selvsamme. Bingo.
 
Katrine Hornstrup Yde er filmanmelder og kulturskribent

