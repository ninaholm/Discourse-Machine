En forbedring af sygepengereglerne



 Den 13. marts kunne man i Information læse to kritiske indlæg om regeringens udspil til en sygedagpengereform. Enhedslistens Finn Sørensen (FS) lagde for med at kritisere forslaget om, at sygedagpengemodtagere efter år (i dag 1 år) skal have vurderet, om de kan fortsætte på sygedagpenge. De mennesker, der ikke kan forlænges, vil overgå til en kontanthjælpslignende ydelse og dermed få færre penge, hvilket FS finder urimeligt. Han overser imidlertid en meget vigtig pointe.
8.000 syge mennesker falder hvert år ud af sygedagpengesystemet på grund af etårsgrænsen, og heraf ender 1.400 med at stå helt uden indtægt. Vi foreslår at indføre det princip, at ingen syge skal stå uden forsørgelse. Forslaget er, at man revurderes efter år, og kan man ikke få forlænget sygedagpengeretten, er man sikret en ydelse på kontanthjælpsniveau, så længe man er syg, og en massiv social- og sundhedsfaglig indsats i et såkaldt ressourceforløb.
FS har ret i, at der vil være syge, der i en periode går ned i ydelse – men til gengæld etablerer vi et sikkerhedsnet under de syge og tilbyder en fremrykket og styrket indsats. Det er en politisk prioritering, og det er fair nok at være uenig. Personligt mener jeg, at det er en entydig socialpolitisk forbedring.
Lige sundhed for alle
Dernæst kritiserer direktør for Gigtforeningen Lene Witte (LW) regeringens forslag om, at mennesker med livstruende sygdomme skal være sikret sygedagpengeretten. Sådan er det ikke i dag, og vi har set ulykkelige sager med cancerpatienter, der midt i et sygdomsforløb pludselig står uden forsørgelse. Hvornår der er tale om en livstruende sygdom, er et sundhedsfagligt spørgsmål, som Sundhedsstyrelsen afgør. Her har man udarbejdet en diagnoseliste, som LW er utilfreds med.
Jeg er ikke læge, og jeg hverken kan eller vil blande mig - det er en sundhedsfaglig, ikke en politisk vurdering. LW mener, vi dermed indfører ’ulighed i sundhed’.
Jeg mener, det er en underlig argumentation. Der går ikke noget af os andre, fordi vi forbedrer forholdene for mennesker med livstruende sygdomme. Gigtforeningens medlemmer vil med reformen, ligesom alle andre sygemeldte, være sikret bedre end i dag, fordi de aldrig skal risikere at stå uden forsørgelse.
Leif Lahn Jensen, (MF) beskæftigelsesordfører, S

