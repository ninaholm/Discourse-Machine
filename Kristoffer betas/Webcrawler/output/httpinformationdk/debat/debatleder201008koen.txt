Kønsmaskinen



Hvis din søn læser bøger om prinsesser,  bliver han bøsse. Det lyder som en tåbelig fejlslutning, men det er ikke desto mindre en frygt, der er meget almindelig. Og den afslører to ting: For det første hvor hundeangste vi er for det, der ligger uden for gennemsnittet. For det andet afslører det, at vi godt ved, at det ikke er ligegyldigt, hvad man præsenterer sit barn for i socialiseringsprocessen. Derfor er det besynderligt, at man ikke beskæftiger sig mere bevidst med kønsperspektivet i kommunikationen med børn.Som Information skrev fredag, målrettes markedsføring af børnebøger i dag meget stærkt mod køn. Glitter og prinsesser til pigerne og maskiner og fodbold til drengene.Og vi køber det. Især i en snæver vending i supermarkedet, der nu også sælger bøger. I den situation afkoder vi hurtigt forsiden og tager den lyserøde til pigerne. Piger skal have lov til at have en prinsesseperiode, men det er vigtigt, at vi også præsenterer børnene for alternativer og ikke gør prinsessificeringen total. Her kan børnebøger spille en stor rolle.Der findes mange børnebøger derude, der ikke ligger under for fasttømrede kønsroller og heteronormativitet. Hvis vi voksne ikke kan løsrive os fra de stærke kønsnormer, som ligger så dybt forankret i os, kan vi da i det mindste sørge for, at de små møder mangfoldighed i den fiktive verden. Men bøgerne er også blevet en del af den store kønsmaskine, hvor der kun produceres to slags køn. Vi risikerer at gøre børnene usikre på deres køn, inden de overhovedet er bevidste om, at de har et. Hvis de ikke er prinsesser, hvad er de så?Det hele handler om bevidsthed. Om at være opmærksom på, hvilket signal man sender med de ting, man præsenterer sit barn for. Variation er inspirerende og frigørende, når det gælder bøger, musik og underholdning. Men også når det gælder mennesker. Det er helt givet en floskel, så vi kunne da lige så godt efterleve den?anbr
