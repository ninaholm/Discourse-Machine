Kvoter, ja, men hvad med ligeløn?
Det er symptomatisk for ligestillingsdebatten, at spørgsmålet om kvoter for eliten er blevet den vigtigste - og lettest salgbare - vare i ligestillingspolitikken


 Den danskeregering bliver nu sat på plads af EU-Parlamentet, der onsdag vedtog at tvinge virksomheder til at sikre flere kvinder i bestyrelser. Der skal være mindst 30 procents kvinderepræsentation i 2015 og 40 procents i 2020, mener EU-Parlamentet, som dermed lægger pres på EU-Kommissionen for at få vedtaget et direktiv.
Ligestillingsminister Lykke Friis (V) og VKO er lodret imod kvoter, mens S og SF ligger på linje med de europæiske parlamentarikere og en række andre europæiske lande, der har indført kvoter. De to partier vil have 40 procent kvinder i børsnoterede virksomheder i 2014.
Kvoter kan være et godt middel til at skubbe en udvikling i gang, hvor det går mere end langsomt, og erfaringer fra Norge viser, at lovgivning får flere kvinder ind i toppen af erhvervslivet.
Men samtidig er det symptomatisk for ligestillingsdebatten, at spørgsmålet om kvoter for eliten er blevet den vigtigste - og mest salgbare - vare i ligestillingspolitikken.
Det ville for eksempel klæde S og SF, hvis de i deres plan 'En Fair Løsning' ville komme med mere end blot hensigtserklæringer om at gøre noget ved ligelønsproblemet, der betyder, at kvinder tjener 18 procent mindre end mænd. Det er ikke nok at tale om ligebehandling og bruge luftige formuleringer om at »skabelse af ligeløn er et fælles ansvar for Folketing, regering og arbejdsmarkedets parter«. Ligeløn kræver konkrete ligelønsinitiativer f.eks. i form af en ligelønspulje.
Kan S og SF leve med, at de som eneste konkrete ligestillingsinitiativ vil have flere kvinder i toppen og dermed svigte de mange kvinder på gulvet? Eller er de klar til at tage et opgør med dele af en mandsdomineret fagbevægelse i stedet for at afskrive sig ansvaret for ligeløn med henvisning til den danske models urørlighed. meth

