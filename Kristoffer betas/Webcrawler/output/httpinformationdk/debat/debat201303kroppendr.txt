Kroppen er en dramaqueen
Hvorfor skal vi rødme i pinlige, sociale situationer, når vi bare kan få blokeret det ’sympatiske nervesystem’?


 Ti radioudsendelser om rødme!« spørger fotografen forbløffet. Hun har hørt forkert. Radio24Syv har lavet radio om Rudme, så vi skal bruge et fotografi af Rudme. Hun tror, at jeg sagde rødme, men jeg sagde Rudme. Før jeg når at rette op på misforståelsen, er hendes vinterblege kinder begyndt at få farve, og man kan se, at hun godt ved, at nu starter det, at nu begynder hun sgu at rødme. Og man kan se, at hun selv synes, at det er plat at rødme bare på grund af ordet »rødme.« Men da har kroppen for længst overtaget kommandoen. Kroppen er en dramaqueen, en narrehat, fornuftens feje fjende.
Hun kan se, at nu har også jeg bemærket hendes blussende rødhud, og så er der ingen vej tilbage. Farven vælter fra halsen og op, blodet hvirvler rundt bag ansigtet. Så fortoner farven sig. »Det er en virkelig god idé,« siger hun om de ti radioudsendelser om rødme. Rødme er et centralt problem, synes hun. Rudme er fin, men rødme er vigtigere.
I de næste dage noterer jeg mig, hvornår jeg selv rødmer. Jeg rødmer, når jeg i et halvt sekund ikke selv tror på det, jeg siger, og straks derefter tror, at den, jeg taler til, også tvivler på det, jeg siger. En snert af den forvirring kan, krydret med overtræthed og social utryghed, blive hvirvlet ind et rigtigt selvsvingstandhjul af tvivl. Jeg rødmer, fordi jeg tvivler, og så tvivler jeg, fordi jeg rødmer. Det kan føles som en kort og blottet nedsmeltning – ligesom da Birgitte Nyborg i Borgen mister mæglet under en finansieringssnak til en partilederdebat, og kameraet og journalisten bliver stående ved hende, nådesløst, karaktermorderisk, og ser hende dø på live-tv. Det er den følelse, sammenklemt til et lille øjeblik.
Min fede hjerne leger sensationslysten producer, der i øresneglen hører, at Katrine er gået i selvsving oppe på en højere abstraktionsetage. Og så bestiller den en halv liter blod fra det nu dobbeltpumpende hjerte. Blodet skal lynleveres til hovedet, lyder ordren, og der må gerne komme et ordentligt skud fugt med under armene. Duften af frygt. Bare for effektens skyld. Kroppen vil markere, at den ved mere om min grundangst, end jeg selv gør.
Jeg læser også en annonce i et flymagasin for klinikken Sympatix. Den hedder »Don’t be left red-faced.« Den er forklædt som en artikel, hvis målgruppe – ligesom de fleste lufthavnsreklamer (næsten altid for armbåndsure) – er forretningsmænd. »Once upon a time, when life was far more dangerous…« starter annoncen. På billedet sidder en mand i nålestribet jakkesæt og slips og tager sig til sit violette hoved med øjnene skamfuldt lukkede. Han har et guldarmbånd på. Han er en moderne forretningsmand. I baggrunden aner man to jubelglade turister på sightseeing i praktisk tøj. De ser frie ud, de er selvsikkert blege.
Engang for længe siden, da livet faktisk var farligt, lærer Sympatix-annoncen os, var rødmen en sund overlevelsesmekanisme. Det pumpende hjerte, der fyrede adrenalin rundt i kroppen, gjorde én beredt:
»Kroppen var på sit højeste til at håndtere fare på bedst mulig måde,« står der. I dag er rødmen derimod en social hindring, på arbejde og hjemme, lærer vi. I dag er årsagen til rødme psykologisk, ikke fysisk. Årsagen kan ofte spores tilbage til barndommen, står der. Dermed er reaktionen i dag nyttesløs. Men annoncen foreslår en kur. En lille operation. En endoskopisk blokering af »det sympatiske nervesystem,« hedder det. Det er det system, der får hjernen til at afgøre, om vi skal kæmpe eller flygte. Effekten er beviselig. Proceduren kan også, ad omveje, afhjælpe andre panikanfald, højde- og mørkeskræk. Og det er faktisk sådan en operation, som fotografen fortalte mig, at hun også havde hørt om engang. »Man kan bare skære en nerve i ryggen over,« siger hun. »Så er man sin rødmen kvit.«
Når jeg aktivt observerer min egen rødmen, begynder etagerne i hjernen at tale sammen. Som medicinidiot synes jeg – måske lidt naivt – at det er ret poetisk, at noget hedder »det sympatiske nervesystem.« Fordi der er noget sympatisk ved en rødmende fotograf, der ellers har andre på linsen, og ved en rødblussende forretningsmand, der professionaliserer alle sociale signaler. Det er nærmest rart at mærke, at den dramatiske krop stadig gerne vil signalere, at der noget på spil.
 
Katrine Hornstrup Yde er filmanmelder og kulturskribent på Information

