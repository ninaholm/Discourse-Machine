Duellen: Børn oplever afbræk ved rugemorprocessen
Det krænker barnets rettigheder at blive fjernet fra dets eneste mor. Derfor skal man ikke benytte rugemødre, siger Lillian Bondo, formand for Jordemoderforeningen og Etisk Råd-medlem


 Hvad bygger du din modstand mod rugemoderkonceptet på?
»Det ene handler om tilknytning og barnets ret til sin mor. Tilknytningen begynder ikke først, når moderen får barnet i armene. Psykologer har beskrevet, hvordan børn påvirkes af deres mors tilstand og færden under gravidteten. Vi kender også vigtigheden af barnets tætte kontakt til moderen lige efter fødslen. Barnet søger instinktivt nærhed og bryst hos moderen, og det er en proces, man ved rugemoderskab afbryder for at tilfredsstille voksnes behov. Det, synes jeg, er at krænke barnets rettigheder.«
– Kan barnet ikke bare komme direkte fra rugemoren til de nye forældre og få samme kontakt?
»Jo, men barnet vil stadig opleve et afbræk. Vi ved ikke, om barnet lider under det, men tvivlen må komme barnet til gode. Børn, født af en rugemor, som vokser op i andre omsorgsfulde familier, har sikkert gode liv på mange måder, men deres situation er fra begyndelsen et planlagt overgreb. Det her er jo ikke som en adoption baseret på behov for beskyttelse mod nød – det er planlagt som en fjernelse.«
– Du mener, at rugemorprocessen er manglende respekt for kvindens krop. Hvorfor må kvinden ikke selv bestemme, om hun vil være rugemor?
»Rugemorprocessen gør kvindekroppen til et redskab for andre. Rundt omkring i verden angribes kvinders ret til at bestemme over deres krop i forbindelse med graviditet – og særligt ved rugemorkontrakter skærpes krav om overvågning af kvinderne. Det er efter min mening med til at undertrykke kvinders ret til selvbestemmelse. Derudover så er det ikke en proces, der går sporløst hen over kvinden. Hormonstimulation og det uundgåelige kejsersnit, som de indiske kvinder oftest kommer ud for, udsætter kroppen for risici.«
– Men hvorfor må kvinden ikke selv bestemme?
»Det er en samfundsopgave at være med til at beskytte mennesker mod misbrug. Og selv i situationen, hvor man forestiller sig, at en veninde eller søster bærer et barn for sin veninde/søster, så kan det være svært at afgøre, hvor meget pres og økonomi, der er i sådan en sag, og hvilke følelser, som kommer i klemme.«
– Der foregår jo llerede udbytning a på andre områder?
»Jo, der er da kvinder, der er ekstremt fattige, og hvor indtægterne som rugemor kan give flere års indtjening for dem. Det er da også et synspunkt, at det er paternalistisk at ville bestemme, om kvinder i Indien må vælge at være rugemødre for at ændre deres liv. Den diskussion er relevant, men jeg vil stadig sige, at der er misforhold omkring barnets rettigheder, respekten for graviditeten og de kræfter, som en gravid kvinde bruger på at bringe et barn til verden, misforhold, som jeg ikke kan acceptere.«

