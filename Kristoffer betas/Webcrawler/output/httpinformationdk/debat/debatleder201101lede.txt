LEDER: Rusland i krig



 DER GÅR IKKE et år uden bombe- attentater med mange omkomne  i Moskva eller Centralrusland. Der går ikke en måned uden blodige overfald på myndighedspersoner i Nordkaukasus. Der går ikke en uge, uden at de russiske sikkerhedsmyndigheder hævder, at de har forhindret et terrorangreb. Som regel er det så som så med beviserne på det sidstnævnte, og for det meste er der ikke mange i Rusland, som tager notits af det. »Livet går jo videre, som om intet var hændt«, som en erfaren russisk kommentator siger i dagens Information.
Livet går imidlertid ikke videre for 35 mennesker, som sammen med over 100 hårdt sårede blev ramt af en kynisk og blodig terrorhandling midt i myldretiden i Moskvas travleste lufthavn, Domodedovo, mandag eftermiddag. På trods af at Kreml under Vladimir Putin med hård hånd slog det islamiske selvstændighedsoprør i Tjetjenien ned og derefter lod den brutale tjetjenske leder Akhmad Kadyrov, og  - efter hans død ved et bombeattentat - hans endnu mere brutale søn Ramzan Kadyrov lægge en jernnæve over republikken. Og på trods af at Putin har benyttet den ene terrorhandling efter den anden som påskud for at stramme tøjlerne, indføre en skrappere og skrappere antiterrorlovgivning og stække demokratiet i hele Rusland. Ja, så demonstrerer mandagens bombeattentat endnu en gang, at Rusland rent faktisk er i krig. En tilsyneladende håbløs krig, som ikke kan vindes med mere og mere vold, flere og flere restriktioner og kontrolforanstaltninger.
ATTENTATET LEDER pr. automatik tanken hen på Tjetjenien. Det er imidlertid i dagens Rusland en forsimpling, for det oprindelige tjetjenske oprør er i form af islamistisk fanatisme sivet ud mellem fingrene på Kadyrovs jern- næve og har, godt hjulpet af internationale terrorister, bredt sig til stort set hele det russiske Nordkaukasus. Til bl.a. de hovedsageligt islamiske republikker Ingusjetien, Dagestan, Karbadino-Balkarija, ja, selv til kristne Nord- ossetien, som også har været hårdt ramt af terror. Udbredelsen af den islamistiske fanatisme i Nordkaukasus er skræmmende og er en af årsagerne til, at Rusland bliver mere og mere villig til at støtte den amerikanskledede kamp i Afghanistan. Rusland er nemlig skrækslagen ved tanken om et fornyet Taleban-styre i Afghanistan, som er villigt til at støtte kammeraterne i hele Kaukasus. For Rusland har jo netop vist og måske forstået, at Kremls hårde linje ikke har formået at stoppe terrorkrigen.
En af årsagerne er, at det almægtige Kreml i den moderne og stenrige storby Moskva med alle skyskraberne, oligarkerne, Mercedeserne og oliemilliarderne er lige så langt væk fra virkeligheden i Kaukasus som fra månen. De russiske republikker i Nordkaukasus er dybt forarmede, arbejdsløs- heden overvældende, fattigdom og tilbageståenhed udbredt. Sovjetunionen og senere det moderne Rusland har simpelthen forsømt og fortrængt Nordkaukasus og tilladt republikkerne at synke ned i middelalderlig feudalisme med klanstyre, myndigheders brutalitet og befolkningens underudvikling. Bare der var ro. Det er der ikke mere. Truslen om krig er lige om hjørnet, eller krigen er i gang i undergrunden.
BÅDE GORBATJOV, Jeltsin, Putin og Medvedev har talt meget om en for- nyet indsats for at fremme den økonomiske, sociale og kulturelle udvikling i Kaukasus. De har udpeget og fyret den ene ansvarlige for området efter den anden. De har bevilget milliarder af rubler til formålet. Men der sker  ingenting. Eller kun lidt i bl.a. Tjetjenien, hvor en del af hovedstaden Grosnyj, som russerne smadrede under de to krige, dog er blevet genopbygget. Pengene forsvinder som regel ud i det russiske og kaukasiske bundløse dyb af korruption. De kommer ikke den arbejdsløse unge desperate kaukaser til gode, men havner i lommerne på skruppelløse russiske og lokale embedsmænd og ledere.
Hvis Moskva for alvor vil forsøge at undgå nye angreb på lufthavne, metrostationer og teatre, så er det ikke nok med mere politi og specialstyrker med større beføjelser til at jagte og tyrannisere folk »med kaukasisk udseende« i de store byer. Det har vist sig at føre til voldelig russisk nationalisme, fremmedhad og blodige sammenstød mellem russiske skinheads og unge kaukasiske grupperinger. Og til mere terror.
HVIS KREML mener det alvorligt, må de russiske ledere til gøre noget alvorligt ved korruptionen og til at yde en ægte og alvorlig indsats for at fremme udviklingen i Nordkaukasus. Kremls hær af rige embedsmænd og Moskvas endnu større hær af rige må til at dele noget af deres rigdom med det underudviklede og fattige Kaukasus. Det er langtfra nok, at præsident Medvedev stiller lufthavnspersonalet i Domodedovo til ansvar, og at premierminister Putin, som han gjorde i går på sin sædvanlige bombastiske facon, lovede hævn over bagmændene bag bombe- attentatet. Der er alligevel ingen, som tror på det. Og livet går jo alligevel  videre, som om intet var hændt. Indtil næste bombe.

