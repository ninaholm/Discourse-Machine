Afrikaniser Danidas styrelse
Udviklingsministeren burde udpege højt respekterede og uafhængige individer fra forskellige af Danidas programsamarbejdslande og lade dem rådgive hende om brugen af de danske midler


 Information har på det seneste bragt en række kritiske artikler om Danida. I en artikel i Information 30. maj under overskriften »Danidas Styrelse anklages for lukkethed« kritiseres Danidas styrelse af nogle for hemmelighedskræmmeri og af andre for at være overflødig.
Styrelsens historie går tilbage til dansk udviklings bistands barndom i starten af 1960-erne, og har dybe rødder i den danske tradition for -blandingsadministration- - at interesse organisationer inden for et sagsområde har stor indflydelse på de politiske beslutningsprocesser på området.
Styrelsen har til opgave at rådgive udviklingsministeren om alle større aktiviteter, og dens medlemmer er individuelt udpegede, men repræsenterer i høj grad bestemte erhvervs- og interesseorganisationer.
Informations artikel har grund til at være kritisk over for styrelsen. Det er i sig selv betænkeligt, at et udvalg, der diskuterer anvendelsen af offentlige midler, ikke opererer med offentligt tilgængelige dagsordner, referater og dokumenter, når udvalgets medlemmer kommer fra private organisationer med interesser i bistandsmidlernes fordeling.
Begrænser debatten
Det er ydermere katastrofalt, fordi et af de helt store problemer for dansk bistand er, at den ikke er genstand for offentlig debat. Erhvervsorganisationer, private foreninger, eksperter og ikke mindst Udenrigsministeriet og dets skiftende udviklingsministre har gjort deres for at begrænse den offentlige debat af bistanden. Det er selv sagt lettere at styre midlerne, hvis der ikke er for megen offentlig indblanding, og så har alle de involverede ment at udviklingsbistand er så kompliceret en sag, at den kun angår specialisterne.
Problemet ved dette er ikke bare, at offentligheden ikke har en jordisk chance for at følge med i, hvorfor bistanden bruges, som den gør. Det er også, at debatten i osteklokken er udeblevet. Der er simpelthen meget få uenigheder, der kommer op til overfladen, og praktisk talt ingen, der bliver genstand for seriøs debat. På den måde har nytænkning meget svære vilkår.
Når diskussionerne i Danidas styrelse holdes ude af offentligheden, bidrager det således til den mangel på fornyelse og udvikling, som dansk udviklingsbistand de senere år har lidt af.
En anden grund til at være kritisk over for styrelsen er dens sammensætning. Et stort problem med dansk udviklingsbistand er, at den forfølger alle mulige forskellige mål, og dermed forsvinder den overordnede målsætning om fattigdoms bekæmpelse ofte ud af syne.
Et direkte indspil
En væsentlig årsag til dette er, at interessegrupper og politikere i Danmark rider deres kæpheste med bistandsmidler. De bruger bistanden til at promovere deres egne interesser og -værdier-, og det er så langt fra altid gavnligt for udvikling og fattigdomsbekæmpelse. Og det er sjældent, at en udviklingsminister kan eller vil holde alle disse særinteresser stangen og blot fokusere på det, der udviklingsfagligt er forsvarligt.
Styrelsens medlemmer er utvivlsomt besjælet af de bedste viljer, men når ingen kan holde dem ansvarlige for det, de siger og mener, er det nærliggende at tro, at de også trækker bistanden i alle mulige retninger. Hvis bistanden skal have et klart fokus på fattigdomsbekæmpelse, er det som at sætte ræven til at røgte får, når styrelsen består af medlemmer fra erhvervs- og interesseorganisationer.
Er det rigtigt, når det hævdes, at udviklings bistand er så kompliceret en affære, at kun specialisterne kan forstå den  Ja, bistand og udvikling er kompliceret, men spørgsmålet er om specialisterne forstår, hvad der skal til. En klar forsknings baseret konklusion er, at der ikke findes én endegyldig opskrift på økonomisk vækst, velstand og udvikling - en opskrift, der virker alle vegne og til alle tider. Alle samfund må nødvendigvis selv finde ud af, hvad der virker for dem.
Derfor burde vi -afrikanisere- Danidas styrelse. Udviklingsministeren burde udpege højt respekterede og uafhængige individer fra forskellige af Danidas programsamarbejdslande og lade dem rådgive hende om brugen af de danske midler. De kunne give et anderledes direkte indspil fra de samfund, hvis ønsker og behov pengene gerne skulle støtte. Styrelsens møder skulle være offentligt tilgængelige, og danske interesseorganisationer og eksperter kunne så rase og rose, og ministeren kunne lade sig påvirke passende af alt dette.
Se, det ville være dristigt og fremadskuende, og det ville frem for alt sikre at det ikke kun er danske interesser og kartofler, der hyppes med udviklingsbistanden.
Lars Engberg-Pedersen er seniorforsker, Dansk Institut for Internationale Studier

