Søges: demo for prostitution

Man gør de prostituerede en bjørnetjeneste, hvis man demonstrerer mod prostitution. Model


 Mit navn er Peter Dyreborg. Og om et par uger er der i København en demonstration mod prostitution. Jeg har læst om initiativet på nettet, og så vidt jeg ved er det en del af en større kampagne.
Det ærgerlige er blot, at initiativtagerne gør de prostituerede en bjørnetjeneste. For det handler desværre ikke om at hjælpe nogen, men snarere om at tilfredsstille deltagernes behov for at pådutte andre et bestemt, snævert livssyn. Der er på mange måder tale om et moralsk korstog, og dét er altid trist.
Når man diskuterer prostitution, er det vigtigt at skelne mellem de forskellige former. Europarådet sondrer mellem tre: 1) prostituerede børn, 2) prostituerede under tvang og 3) frivillige prostituerede.
Der er god grund til at kriminalisere de to første former, og i Danmark er disse allerede kriminaliseret, bl.a. i straffelovens kapitel 24. Slaveri, trafficking, rufferi og tvang er i forvejen ulovligt.
Hvad angår den frivillige prostitution er der en række problemer knyttet hertil, men disse er sociale problemer, og man kan ikke løse et socialt problem ved kriminalisering.
Hvis man har brug for et konkret eksempel, kan man stille sig selv det spørgsmål, om vi har formået at komme narkokriminalitet til livs ved at gøre besiddelse af selv små mængder hash ulovligt? Er det virkelig rigtigt, at vi slet ingen narkomaner har i Danmark?
De mange sociale problemer, som er både årsag til og en følge af prostitution, kan bedst løses via rådgivning og vejledning samt en større accept af, at salg af seksuelle tjenesteydelser er et legitimt erhverv.
I Sverige, hvor prostitution har været kriminaliseret i en række år, er der intet, der tyder på, at man er kommet de sociale problemer til livs. Tværtimod er der noget, der tyder på, at der i Sverige er sket en forråelse af miljøet, fordi prostitution nu foregår i det skjulte. De prostituerede har heller ingen reel mulighed for at søge rådgivning og hjælp hos politiet eller andre myndigheder.
Og hvis man vil vide mere om vort broderland, er den nye rapport fra den svenske socialstyrelse spændende læsning.
Sandsynligvis får jeg lige om lidt skudt i skoene, at jeg udelukkende forsvarer den frie adgang til prostitution, fordi jeg selv er en gammel gris, på trods af mine kun 31 år. Bare lige for god ordens skyld vil jeg derfor nævne, at jeg endnu ikke har benyttet mig af prostituerede, men måske kommer det med alderen.
Egentlig burde det ikke kunne bringe mit pis i kog, at nogle få forargede personer vælger at stille sig ind på Rådhuspladsen og pleje deres eget moralske ego. Men det bringer rent faktisk mit pis i kog.
Da jeg har fast arbejde, og dermed ikke har tid til at troppe op på Rådhuspladsen midt på dagen, kan jeg desværre ikke deltage i en moddemonstration, men jeg håber, der er nogle fornuftige personer derude, som har mod nok til at arrangere én. Forslaget er hermed givet videre. På forhånd tak.

