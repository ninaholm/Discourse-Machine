Støjbergs manøvre
LEDER


Det forhenværende Integrationsministerium havde en stolt tradition for ringe og vildledende oplysning på udlændingeområdet. Der var eksempelvis sagen om danskernes mulighed for at få familiesammenføring efter EU-retten, hvor den forhenværende ombudsmand, Hans Gammeltoft-Hansen, skred ind over for ministeriets vildledning af borgerne.Og for nylig slog Statsløsekommissionen fast, at Integrationsministeriet ikke alene havde brudt to konventioner, men desuden havde hemmeligholdt statsløses rettigheder i strid med vejledningspligten.Begge disse sager udspilledes sig under Birthe Rønn Hornbech (V), men man må nu frygte, at hendes efterfølger i det genetablerede ministerium, partifællen Inger Støjberg, viderefører linjen. Heldigvis ser det dog samtidig ud til, at også den nye ombudsmand, Jørgen Steen Sørensen, holder et vågent øje med ministeriet.Han er således netop gået ind i sagen om ministerens meget omtalte annonce om forholdene for asylansøgere i Danmark.Læs også: Støjbergs annonce vildleder flygtningeDet var en af Inger Støjbergs første embedshandlinger som minister at få bragt annoncen i libanesiske aviser og hængt den op i landets asylcentre. Ingen kunne være i tvivl om hensigten. Regeringen var gået til valg på at nedbringe antallet af asylansøgere i Danmark, og som Inger Støjberg skrev på Facebook, skulle Danmark rykkes længere ned ad menneskesmuglernes &raquo;hitliste&laquo;.Annoncen oplyste derfor blandt andet om, at flygtninge på midlertidigt ophold først kan opnå familiesammenføring efter et år i Danmark.Det virkede som om, Støjberg havde lavet en smart manøvre. I hvert fald er det påfaldende, at de asylansøgere, der de seneste uger har gjort alt for at komme videre til Sverige fra Danmark, typisk har henvist til de ringe muligheder for familiesammenføring her i landet. Men spørgsmålet er, om ministeren har været lidt for smart.For som tidligere beskrevet i Information, er kun et fåtal af de syriske asylansøgere, som annoncen er henvendt til, omfattet af den bestemmelse, der udsætter retten til familiesammenføring, hvorfor de fleste af dem kan efterlades med et forkert indtryk af reglerne i Danmark.Læs også: Ombudsmanden gransker annonceOg netop derfor går ombudsmanden nu ind i sagen og undersøger, om Integrationsministeriet i annoncen reelt vildleder flygtningene. Den resolutte indgriben for ombudsmanden er ikke alene positiv i den konkrete sag, men lover også godt for fremtiden.For netop Integrationsministeriet synes til alle tider at have været så politiseret, at en løbende kontrol er absolut nødvendig.
