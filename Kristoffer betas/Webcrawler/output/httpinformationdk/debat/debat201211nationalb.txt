Nationalbanken må leve op til sit ansvar
De mange kortforrentede boliglån bremser dansk økonomi. Renten er ’for god til at være sand’, så boligejerne sparer op for at polstre sig mod fremtidige rentestigninger. Samtidig udgør pludselige rentestigninger p.t. en bombe under økonomien. Løsningen er en intervention fra Nationalbanken, der gør det attraktivt at omlægge til lange, fastforrentede lån
Det er afgørende for samfundsøkonomien, at øget sikkerhed for de langsigtede renteomkostninger blandt landets boligejere vil frigøre opsparing til øget privatforbrug, skriver Klaus Riskær Pedersen.

Der ligger en antændt bombe under de danske boligejeres huslån, når renten igen begynder at stige. En usikkerhed der samtidig kan true Danmarks kreditværdighed. Lave boligrenter har ikke medført øget forbrug, men derimod større privat opsparing, fordi landets boligejere frygter, at renten stiger.En stejl rentekurve medfører for dyre renter på de lange fastforrentede boliglån i forhold til de korte variable lån, hvilket stimulerer boligejernes moralske hasard med deres egen økonomi. En passiv nationalbank der ikke gennemfører en pengepolitik, der kompenserer for den særlige struktur i dansk boligfinansiering, kan derfor blive kimen til en ny finanskrise, der denne gang når helt frem til køkkenvasken.Det er blevet et problem for dansk økonomi, at befolkningen holder igen med det private forbrug og sparer op i stedet. Når økonomer og kommentatorer skal forholde sig til det lave privatforbrug, får vi som forklaring, at befolkningen er usikker grundet finanskrisen og bekymrede for et finanskollaps i eurozonen. At boligpriserne har været under pres, og mange førstegangskøbere nu er stavnsbundne af for dyre boligkøb, har ikke gjort stemningen bedre. Den del af befolkningen, som tilsammen har over 800 milliarder kroner indestående i bankerne, er imidlertid ikke konjunkturfølsomme pensionister, lavindkomstgrupper, modtagere af overførselsindkomster eller studerende, men tilhører gruppen af mellemindkomster i almindelighed og boligejere i særdeleshed.Forklaringen bag den store opsparingstilbøjelighed skal findes i den omstændighed, at vi siden midten af 2011 har haft ekstraordinært lave renter på korte realkreditlån, men da mange boligejere har indset, at den lave rente ’er for god til at være sandt’, er der opstået en frygt for, hvad der sker med renten, når centralbankernes pengeudpumpning på et tidspunkt hører op. I stedet for at veksle de store rentebesparelser til fladskærme, tøj og ferierejser, har en stor del af boligejerne derfor valgt at sætte rentebesparelsen i banken.For en boligejer virker en ændring i renten på boliglånet på samme måde som en ændring i skatten. Stigende renteomkostninger formindsker det disponible beløb til forbrug, mens faldende renteomkostninger forøger det disponible beløb til forbrug.At de lave kortfristede realkreditrenter alligevel ikke omsættes i forbrug skal ses i sammenhæng med, at boligejerne i højere grad afstemmer deres forbrug i forhold til den fremtidige forventning til renten, end på baggrund af den aktuelle. Det er dermed en frygt for, hvordan renten udvikler sig, der synes at forklare en stor del af tilbageholdenheden i privatforbruget. Da perioden med lav rente ser ud til at blive langstrakt, og da frygten for fremtiden kan vise sig større, end hvad fremtiden selv måtte føre med sig, står vi med et problem i den økonomiske politik, som samfundet vil være bedst tjent med at få løst hurtigst muligt.Den udfordring, vi står overfor, er, at der skal tilvejebringes et markedsgrundlag, der gør det attraktivt for boligejerne at ombytte deres korte realkreditlån til langfristede (20- eller 30-årige) fastforrentede lån. Kun derved sikres boligejerne viden om deres fremtidige renteomkostninger, mens de samtidig sikres mulighed for at reducere deres restgæld, i takt med at renten stiger igen. Når renten stiger, falder kursen på de obligationer, man har solgt som boligejer, hvorved man senere kan købe obligationerne tilbage billigere, end man solgte dem. Det afgørende for samfundsøkonomien er imidlertid, at øget sikkerhed for de langsigtede renteomkostninger blandt landets boligejere vil frigøre opsparing til øget privatforbrug, mens den samtidige reduktion i restgælden (i takt med at renten går tilbage til normalniveauet), vil hjælpe en del boligejere til at blive frigjort fra stavnsbinding til boliger, som er købt til for høj en pris i 2007-2009.Aktivistisk pengepolitikFor at opnå dette resultat er en mere aktivistisk pengepolitik påkrævet – og dermed også en ny tilgang til at implicere Nationalbanken i åbne markedsoperationer. I Danmark har vi en unik finansieringsstruktur inden for realkreditmarkedet, men det skærper netop behovet for, at Nationalbanken lever op til sit ansvar og sikrer, at den transmission, som skal finde sted imellem pengepolitik og kreditmarkeder også sker i Danmark, hvor det ikke er tilstrækkeligt blot at kopiere de instrumenter, der anvendes i Den Europæiske Centralbank.Det som kræves, er, at Nationalbanken for en tidsbestemt periode indtræder i markedet som købere af langfristede, fastforrentede realkreditobligationer til en interventionsrente, der skønnes at udløse de låneomlægninger, som er nødvendige for at sikre den langsigtede stabilitet i realkreditmarkedet. Ved at opkøbe disse obligationer stiger kursen, samtidig med at renten falder, hvilket gør det attraktivt for boligejere at benytte sig af muligheden for en konvertering af deres lån.Alene tilkendegivelsen om intervention fra Nationalbanken vil formentlig medføre en tilpasning i markedspriserne, men uanset at Nationalbanken skal intervenere i markedet, vil beløbet dog næppe overstige, hvad Nationalbanken har påtaget sig af forpligtelser over for banksektoren i de seneste år – med den mærkbare forskel, at denne gang vil interventionen få direkte virkning på realøkonomien og være direkte til gavn for befolkningen.Problemer med interventionDer knytter sig et par problemer til intervention, som må løses. Det første problem er, at Nationalbanken skal opsuge den likviditet, der pumpes ud i pengemængden ved køb af lange obligationer. Likviditeten skal opsuges for at modvirke risikoen for øget inflation, som kan provokeres, hvis pengemængden stiger i samfundet. Da Nationalbanken ikke kan sælge tilsvarende korte realkreditobligationer, kan løsningen blive at staten i stedet sælger en tilsvarende mængde statsobligationer. Da efterspørgslen i udlandet – for tiden – er stor efter danske statsobligationer, og såfremt man sælger statsobligationer med samme (lange) løbetid som de realkreditobligationer, som indkøbes, kan man eliminere den kursrisiko, som Nationalbanken påføres ved at skulle opkøbe de lange realkreditobligationer til den meget lave rente (og dermed høje kurs). En sidegevinst er derudover, at valutareserven ikke trues, da tilbagesalgsrisikoen overføres til markedet selv.Et andet problem er, at vi med en sådan markedsoperation omlægger privat indenlandsk realkreditgæld til udenlandsk statsgæld. Dermed stiger statsgælden i procent af BNP, hvilket kan risikere at påvirke statens kreditværdighed. Når statsgæld udmåles, er der (beklageligvis) ikke praksis for at modregne værdien af kontante valutareserver, og da Danmark i dette tilfælde netop modsvarer gældsoptagelsen med øgede valutareserver, er dette uheldigt. Men i markedets prisdannelse vil den øgede statsgæld næppe blive tillagt nævneværdig betydning – netop fordi gældsoptagelsen modsvares af kontante valutareserver.I relation til kreditvurderingsbureauerne er det også tvivlsomt om omlægningen vil påvirke vores kreditværdighed negativt:For det første er gældsudstedelsen ikke udtryk for finansiering af statslige driftsunderskud; for det andet medfører denne ’twist’-operation, at den betydelige risiko som kreditvurderingsbureauerne har udtrykt i relation til danske boligejeres store restgæld i kortfristede boliglån, bliver reduceret i takt med konverteringerne; og for det tredje vil omlægningen give et mærkbart bidrag til den økonomiske vækst, finansieret af privat opsparing og øgede investeringer, og ikke ved underskud på statens regnskab.Jeg skal derfor opfordre regeringen til at hjælpe sig selv ved at supplere reformpolitikken med denne virkningsfulde vækststimulans, der samtidig vil tillade store vælgergrupper deres gode nattesøvn.Klaus Riskær Pedersen er finansmand og afsoner i øjeblikket en dom for bedrageri
