Brev til en ung feminist
Kig godt på dine problemer. Hold op med at holde dem hemmeligt, del dem med os andre. Og hvis nogen kritiserer dig for at være selvoptaget, så tag det helt cool: Ja, selvfølgelig er jeg selvoptaget – den, der har skoen på, ved bedst, hvor den trykker
Maria Marcus følte i mange år, at hun som kvinde, hustru og moder var en fiasko. ’Der var andre kvinder end mig, der gik rundt med alle de problemer! Der var andre end mig, der ikke kunne finde ud af en skid, og som var flove og mere eller mindre ulykkelige over ikke at leve op til alt det, man skulle leve op til.’


 Kære unge … feminist.
Du troede måske, jeg ville skrive: Hej, Søster? Jamen, så ville du jo stå af med det samme. Det var nu heller ikke den slags sprog, jeg brugte dengang. Tror du, at nu kommer der en masse gode råd fra en gammel rødstrømpe, der kunne være din mormor og som ved alt om, hvad kvindekamp er, og hvad vi skal gøre for at sætte endeligt punktum for kvindeundertrykkelsen?
Jamen, jeg tror ikke på gode råd, og slet ikke fra den ene generation til den anden.
Jeg er i hvert fald glad for, at jeg aldrig fulgte min fars råd: »Pas på dit rygte, min pige. Hvis der én gang er kommet en plet på dit rygte, så vil det aldrig kunne vaskes rent igen!« Underforstået: Og så bliver du aldrig gift.
Min mors råd var nærmest modsat, men camoufleret som trøst. Da jeg som teenager var allermest ulykkeligt forelsket, sagde hun:»Det skal du ikke tage så tungt – der kommer altid en mand mere!«
At der lå et skjult luder-madonna-dilemma i de to modsatrettede råd, det gik først op for mig mange år senere.
Så ingen gode råd fra mig her.Kun nogle erfaringer, som jeg har lyst til at dele med dig – om hvordan det hele begyndte for mig og for mange andre med mig, dengang i 1970’erne. Men først og fremmest skriver jeg, fordi jeg har et spørgsmål til dig: Hvorfor kalder du dig feminist?
Med andre ord – hvordan er den spontane, sprudlende kvindebevægelse, jeg kender fra dengang, blevet til en isme?
Jeg havde nok hørt ordet feminisme, det var vist noget i England. Og kvindeundertrykkelse? Nej, det ord kendte jeg ikke. Jeg var i hvert fald ikke undertrykt – jeg, som sad i en fin stilling som programmedarbejder i tv-kulturafdelingen og tjente en pæn månedsløn. (Jeg anede ikke, at min ansættelse havde været i farezonen, fordi jeg aldrig sagde noget til afdelingsmøderne, men sad pænt og nærmest usynlig og lyttede, mens mændene diskuterede.) Så – feminisme?
Fødderne på jorden
Den ny kvindebevægelse var jo ikke et system, hvor man ved, hvor man kommer fra, hvor man vil hen, hvilke mål man har og hvilke midler man skal bruge. Det var ikke en ideologi. Det var en kvindebevægelse – med tryk på bevægelse.
Vel, vi havde også vores faste, undertiden betonfaste overbevisninger om mål og midler. Men det, der satte det hele i gang, det, der gav os fødderne på jorden og hjertet fuldt af livsmod, det startede et helt andet sted: med vores personlige problemer. Problemer, der kastede dybe skygger over vores liv, som føltes frustrerende og uoverkommelige – og meget, meget private. Ikke noget, man kunne snakke om med andre kvinder (det var for resten helt nyt for os at bruge ordet kvinder om os selv, vi var da ’piger’, eller til nød ’damer’):
Orgasme eller ikke orgasme
Vi var ikke gode nok som kvinder! Vi var ikke perfekte!
Min personlige problemliste var lang: Først og fremmest var jeg ikke god nok som mor. Jeg havde jo et udearbejde, og dermed fulgte dobbeltarbejde, for rollerne i familien var overhovedet ikke ajourført. Og jeg har aldrig glemt den dag, hvor jeg blev sendt ud på en opgave – på min lille datters fødselsdag!
Desuden havde jeg aldrig prøvet at bage hverken leverpostej eller brød, for slet ikke at tale om sværen på juleaftens flæskesteg; jeg var heller ikke nogen ordentlig husmor. Og så var jeg fire år ældre end min mand – hvor unaturligt, manden burde selvfølgelig være ældst!
Når jeg snakkede med andre kvinder, var det mest om bleer, slankekure, hudplejeprodukter og den slags; i al hemmelighed sad jeg og lyttede til mændene inde ved siden af, der snakkede om politik; hvorfor kunne jeg ikke bare slappe af over opvasken sammen med mine medsøstre?
Men det allervigtigste fiaskoområde var i sengen: Jeg fik ikke orgasme, når jeg var i seng med min mand. Og jeg vidste jo, at orgasme eller ikke orgasme – det var den endelige, definitive eksamen, afgangsprøven. Som jeg var dumpet til. Hvad var der dog i vejen med mig?
Pinligt, pinligt, alle de andre kunne jo det hele! Hellere holde fiaskoerne for mig selv – og så vidt muligt camouflere dem. Hvordan jeg samtidig kunne have et udadvendt, ansvarsfuldt job – det tænkte jeg ikke over.
Kvinderolle? Kønsroller? De begreber var ikke opfundet. Der var kun disse evige selvbebrejdelser, disse evige spekulationer. Denne evige mangel på selvrespekt.
Karikatur
Men da jeg fik børn, var der noget, der dæmrede: Der var faktisk forskel på, hvordan kvinder og mænd lever i vores samfund. Jeg begyndte at undre mig: Hvad er det i grunden, der foregår? Og jeg fik øje på en bog af den svenske forfatter Eva Moberg, med den gådefulde titel Kvinnor och människor.
Kvinder og mennesker? Hvad var nu det for en underlig modsætning? Er der nogle mennesker, der er mere mennesker, rigtige mennesker, end kvinder …?
Bogen rokkede ved de normer og forestillinger, som jeg tog for den skinbarlige naturlige sandhed. Det var skønt og befriende at læse om nogle strukturer i et patriarkalsk samfund, som jeg ikke havde anet eksisterede. Det måtte jeg gå videre med, for hvad var det i grunden, der foregik, når jeg var så flov over alt det, jeg ikke kunne præstere?
Jeg besluttede at undersøge det nærmere ved at skrive en bog om det. Men jeg turde ikke skrive tingene lige ud. Jeg turde ikke skrive: Det her handler om en kvindeundertrykkelse med nogle højst mystiske normer, som vi tror, vi skal leve op til som kvinder i et mandssamfund. Folk ville have tænkt, at jeg var skør i bolden, så jeg valgte endnu en gang at camouflere og skrev den i en humoristisk tone, som en karikatur af den traditionelle kvinderolle. Jeg fik manuskriptet i hovedet igen fra to forlag, for »det var nok mest noget for kvinder«. Men den udkom omsider i 1964 med titlen Kvindespejlet. Halvdelen af læserne tog karikaturen alvorligt; de troede, at jeg var den nye Emma Gad.
Men nu havde jeg så tjek på alt det med den kvinderolle. Og da der nogle år senere var nogle kvinder, der spurgte, om jeg ikke ville gå med i den nye kvindebevægelse, rystede jeg venligt overbærende på hovedet:
Nej tak, jeg har skam for længst afklaret alle de ting oppe i mit hoved.
Dødsmart undertrykkelse
Men jeg gik jo med alligevel. Og jeg blev klogere. Det gik op for mig, at jeg manglede det næste skridt: Det må vi da gøre noget ved. Men hvordan går vi videre, når årtusinders patriarkat har slået rødder i vores opfattelse af os selv?
Det var ikke kun rødstrømpebevægelsens knivskarpe intellektuelle, ofte marxistisk orienterede analyser af kvinders position i et kapitalistisk mandssamfund, der blev den store inspiration. Det var lige så meget de personlige problemer, sådan som de dukkede op fra dybet, når vi mødtes i de små kvindegrupper: Der var andre end mig, der gik rundt med alle de problemer! Der var andre end mig, der ikke kunne finde ud af en skid, og som var flove og mere eller mindre ulykkelige over ikke at leve op til alt det, man skulle leve op til. Der var andre end mig, der kedede sig i sandkassen, og som af og til ikke kunne holde deres børn ud. Der var andre end mig, der ind imellem følte sig ensom og forladt og ulykkelig, når der igen var en mand, der kom med sit »Jamen, lille skat, du kan da nok forstå …«
Ensom og forladt – eller grænseløst irriteret over at få at vide, at det jo bare var kvindeproblemer, og nu skulle vi søde små kvinder ikke komme for godt i gang. Men det gjorde vi, i grupperne tillod vi os at vælte privatmuren og vise det hele: Vi brød sammen, vi græd og råbte – og endte næsten altid med at grine. En helt ny form for kontakt, en helt ny måde at være sammen med andre kvinder på. Og omvendt af, hvad vi var vant til, så var det oplevelsen, der førte til analyserne:
Det er da ikke mig, der er noget vejen med; det er de normer og idealer, jeg er blevet påduttet uden at ane det. Der gør ondt helt ind i sjælen, uden at nogen slår mig, for jeg har lært at slå mig selv. Det er sådan al effektiv undertrykkelse foregår – undertrykkelse af kvinder, af mindretal, af koloniserede folk: Man vænnes umærkeligt til at undertrykke sig selv. Dødsmart.
Bevidstgørelse, begyndte vi at kalde det: Nå, er det det, der foregår inde i mig – og i utallige andre!? Derfra gik der en lige linje til strategier – hvad gør vi så ved det? For mit eget vedkommende er alle mine bøger blevet til som led i en bevidstgørelse af mine egne problematikker, lige fra den første, der handlede om kvinderollen, og frem til ’Kom du?’, der udkommer inden længe og handler om mit allermest ømme punkt, orgasme. Andre gik mere konkret til den, men hovedoverskriften var altid: Det private er politisk!
Ideerne myldrede frem, det var en enorm bølge af energi, der var sluppet løs, og den energi blev brugt til så vidt muligt at vende op og ned på det hele. For mig blev tiden én stor skøn inspiration.
Begynd med dig selv
Men hvorfor skriver jeg alt det her til dig, kære unge … feminist?
For at advare dig: Pas på dit sejlivede indre efterslæb. Pas på alt det, der får dig til at græmme dig, fordi du ikke er perfekt i den p.t. aktuelle kvinderolle.
Pas godt på, for den slags indbildte forpligtelser forsvinder ikke sådan – det tager ikke årtier, det tager århundreder. Så kig godt på dine problemer – og hold op med at holde dem hemmeligt, del dem med os andre!
Problemer er jo ikke kun en kilde til alt muligt ubehageligt. Problemer er også vejvisere, de kan føre uanede steder hen. Til nye indsigter, til hemmelige rum med ukendte skatte, til fællesskab med andre. Problemer rummer en energi, som kan bruges til alverdens projekter. Så skøn på dine problemer, tag godt imod dem, de vil dig noget godt.
Kald dig gerne feminist. Men begynd med dig selv – og hvis der er nogen, der kritiserer dig for at være selvoptaget, så tag det helt cool: Ja, selvfølgelig er jeg selvoptaget – den, der har skoen på, ved bedst, hvor den trykker. Vi må begynde med det autentiske, det vi kender fra os selv. Ellers kæmper vi i blinde – for os selv og for andre kvinder andre steder i verden.
Ja, så smuttede der alligevel nogle råd med.
Hermed mange kærlige hilsner og held og lykke
Maria
Maria Marcus er forfatter og sexolog

