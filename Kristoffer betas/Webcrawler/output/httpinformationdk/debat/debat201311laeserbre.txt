Læserbreve



 
	Drop målinger op til valgdagen

Bo Becher, Bogense

	DR’s og Epinions pinligt forkerte meningsmåling på kommunalvalgdagen understreger, at Folketinget bør forbyde meningsmålinger i en periode på eksempelvis 14 dage før til et valg.

	Hermed får vælgerne mulighed for og tid til at reflektere over deres personlige valg, så de ikke bare stemmer på dem, som ifølge målingerne bliver vinderne.

	I andre lande har man lignende modeller. De eneste, der taber på det, er meningsmålingsinstitutterne, men de skal nok finde på noget at lave.

	Marx er ikke krisens løsning

Ole Vind, Hillerød

	I Information har man på det seneste kunne læse om fornyet interesse for Marx’ teorier. Senest har Steen Nepper Larsen den 16. november bidraget med »Tilbage til Marx for at se fremad«. Men er marxismen en del af løsningen på krisen – eller en del af problemet?

	Nepper Larsen skriver om Marx-eleven Michael Heinrich, der for at komme ud over de dystre erfaringer med realsocialismen genlæser Kritik af Gothaprogrammet fra 1875. Heri afviser Marx en totalitær socialisme til fordel for kommunismens samfund af »frit associerede mennesker«. Her gælder, at »enhver yder efter evne, enhver får efter behov«. Marxismen bygger på en fortsat materiel vækst, der en dag vil føre os fra »nødvendighedens rige« til »frihedens rige«, hvor maskinerne gør arbejdet, og naturen ikke sætter grænser.

	Det understreger, at marxismen og liberalismen er idehistoriske tvillinger. De er lige fikserede på penge og økonomi, produktivitet, effektivitet og vækst frem mod målet: Øget fritid og arbejdsfri lykke. Det er ikke vejen til en globalt bæredygtig fremtid.

	Fri besøgstid giver tryghed

Beth Lilja, direktør i Dansk Selskab for Patientsikkerhed

	Når Andreas Østergaard den 16. november skriver, at de frie besøgstider på sygehusene er en pestilens, viser han ingen forståelse for, hvor vigtigt det er for mange patienter at have deres pårørende med.

	Hensynet til patienterne kommer i forreste række i sundhedsvæsenet, og besøgstiderne er en af de nemmeste barrierer at fjerne.

	Pårørende er en ressource. Derfor skal sundhedsvæsenet sørge for adgang til de pårørende, når patienterne har brug for det. Ikke når systemet synes, det er praktisk.

	Pårørende kan være med til sikre, at patienterne føler sig trygge – og de kan samtidig være med til at sikre, at der ikke sker fejl. Derfor er det forkert, at de pårørende sinker personalets arbejde. Tværtimod kan de pårørende være patientens stemme og sikre, at informationerne er forstået korrekt.

	Men selvfølgelig skal besøg på et sygehus altid ske med respekt for både personale og medpatienter. Og selvfølgelig er der pårørende, der så at sige fylder meget. Men det skal der tages hånd om, uanset hvordan man indretter besøgstiderne.

	Derfor er frie besøgstider ikke en pestilens, men et sundhedstegn og et billede på et sundhedsvæsen, der er til for patienterne.

	Reform forringer studier

Victoria Thøfner Hultén, København

	Jeg er medicinstuderende på Københavns Universitet og har hidtil været yderst tilfreds med uddannelsen og vores gode uddannelsesforhold, men dem kan den nye studiefremdriftsreform næsten ikke undgå at ødelægge.

	Reformen, der skal få de studerende gennemsnitligt 7,6 måneder hurtigere gennem uddannelsen, hvilket giver en årlig økonomisk gevinst på 345 millioner kroner, fratager Københavns Universitets studerende mulighederne for at få erhvervserfaring. Noget, som erhvervslivet ellers skriger efter på tværs af faggrupperne.

	Desuden medfører reformen en række forhold såsom stramme tidsrammer og minimumskrav til ECTS-point, hvliket uvægerligt vil føre til øget frafald. Det er svært at se, hvordan det giver økonomiske fordele.

	Som medicinstuderende er jeg nødt til at spørge, om vi i fremtiden ønsker, at behandlinger udføres af læger, som ikke har fået mulighed for at bruge deres faglige viden på forskning, som ikke har bidraget med frivilligt arbejde, og som ikke har stået med ansvaret for en patient i løbet af deres uddannelsesforløb.

	Vi satser på efteruddannelse

Jonas Dahl, politisk ordfører (SF)

	Jeg er slet ikke uenig med næstformand i Dansk Sygeplejeråd Dorte Steenberg i, at vi skal satse på uddannelse og efteruddannelse. Det lader dog til, at hun ikke har læst mit indlæg den 3. september, hvor jeg skriver, at SF og regeringen har afsat 2,3 milliarder kroner i vores finanslovsudspil til at løfte uddannelsesområdet.

	Udspillet om regulering af voksenuddannelsesstøtten (SVU) skal bestemt ikke tolkes som en tilsidesættelse af efteruddannelse. Tværtimod ønsker vi et fortsat fokus på efter- og videreuddannelse.

	Derfor har regeringen også i Vækstplan DK taget initiativ til at afsætte 1 milliard kroner i finanslovsudspillet til voksen- og efteruddannelse. Men det er ikke en opgave for staten alene. Vi skal samarbejde med arbejdsmarkedets parter, så vi bedst muligt kan sikre, at vi er rustet til fremtiden.

	Lad borgerne hjælpe til

Maria Guldager, Helsinge

	I sidste uge var fem pædagoger sygemeldt i mine børns børnehave. En af pædagogerne talte med store bogstaver, da hun skulle beskrive det hektiske pasningsmiljø.

	En mor, der ligesom jeg blev mødt af pædagogens underforståede appel om at holde børnene hjemme om muligt, er hjemmegående. I den givne, kaotiske situation i børnehaven så hun i stedet sit snit til at stille sig til rådighed og hjælpe til i børnehaven, da det gjaldt kvaliteten af hendes barns pasning.

	Det er imidlertid ikke muligt at træde til som frivillig børnehavepersonalehjælp, medmindre børnehaven er privat.

	Jeg forstår godt, at man i offentligt regi er nødt til at tage hensyn til profession, arbejdstidsregler og så videre, men det er tåbeligt, at borgerne ikke får lov til at hjælpe til, når det kniber. Man burde måske overveje at gøre som i de private børnehaver, hvor forældrene er langt mere integrerede, hvis de altså ønsker det.

