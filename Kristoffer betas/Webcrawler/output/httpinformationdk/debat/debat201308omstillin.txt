Omstilling til den store vision
Det fornøjelige samfund – for for-nøjeligt kommer af at nøjes og uden grænser kan alt jo sådan set være ligegyldigt


 
	Skal vi opfylde den internationale målsætning om, at den globale middeltemperatur ikke må stige mere end to grader, så skal hvert menneske på Jorden i 2050 kun udlede imellem ét og to ton CO2 om året. – Hvad er det, der gør, at netop danskerne, som i gennemsnit hver udleder op mod 20 ton om året, skulle have en etisk ret til at udlede seks, 12 eller 25 gange mere end verdensgennemsnittet i 2050?«

Katherine Richardson, tidligere formand for VK-regeringens klimakommission, professor i biologisk oceanografi ved Københavns Universitet, i avisen i går.

	»Den Store Omstilling starter ikke med planer, regler og forbud, for vi vil aldrig kunne true, skræmme eller overbevise os selv eller andre om nødvendigheden af at rette ind og stræbe efter noget så kedeligt som bæredygtighed. I stedet starter omstillingen i vores hoveder og vores hjerter med et billede af et bedre og smukkere samfund, som vi sammen kan stræbe efter. Det er kun gennem positive visioner, følelser og nyheder, at vi kan blive opmuntret til den kreativitet og tro på fremtiden, som kan gøre en grøn omstilling til virkelighed«.

Andreas Lloyd, selvstændig antropolog, medstifter af samfundslaboratoriet Borgerlyst og aktiv i Københavns Fødevarefællesskab, i avisen i går.

	»Kystfiskere villige til at betale 1,5 mio. kr. for at skåne miljøet.«

Forside på avisen for en uge siden.

	»Det er et billede på omstilling. Et forsøg på at redde det lokale havfiskeri som har været praktiseret her fra landingspladsen siden vikingernes tid.«

Thomas Højrup, formand for Thorupstrand Kystfiskerlaug – et kooperativt (andelsorganiseret) fællesskab, hvor de lokale fiskere kæmper for at opbygge bæredygtige fangstkvoter forbeholdt naturskånsomt fiskeri – og formand for Han Herred Havbåde, professor i etnologi ved Københavns Universitet, i avisen for en uge siden.

	»Der er i disse år en historisk chance for, at almindelige mennesker kan få medindflydelse på, hvad vi skal producere, og hvordan vi skal producere fremover for at bevare vort livsgrundlag her i landet. (...) Folkestyrede produktionsfonde kan bruges til at gøre noget ordentligt ved miljø og beskæftigelse, så landet fortsat bliver et værdsat sted at bo og leve. For mange minder den vision om en gammel debat om ’økonomisk demokratis’ (ØD), som aldrig blev til noget. Men ... hvis det egentlige problem er, at der endnu ikke er frembragt et tilfredsstillende folkestyre i ordets egentlige betydning, så er det ingen udvej at nedtone og udskyde demokratiproblemet.«

Thomas Højrup, i bogen »Lønkapital under folkestyre« for 24 år siden.

	»Hvor FN i 2001 vurderede, at der var 66 procents sandsynlighed for, at den globale opvarmning skyldtes menneskelig aktivitet, er det tal i dag på vej til at blive justeret til 95 procent. Sådan forlyder det fra de historier, der langsomt begynder at sive forud for offentliggørelsen af en ny rapport fra FN’s klimapanel. Det er den første rapport i seks år fra klimapanelet IPCC. Rapporten (den første i en lang række som formentlig først afsluttes i løbet af 2014, el) forventes offentliggjort i slutningen af september. Plus: Status fra voresomstilling.dk: 81 projekter er nu tilmeldt, før vi går ind i kampagnens sidste uge. Husk at der er deadline for at tilmelde jeres omstillingsprojekt den 1. september. Kom og del jeres projekt og vær med til at bygge Danmarks største database for omstillingsprojekter til inspiration for alle.«

Avisens og voresomstilling.dk ’s redaktion i avisen i går.

	Ikke at tro på, hvad man ved

	Ovenstående citatmosaik har til formål at belyse modsætningen mellem på den ene side naturvidenskabens konstateringer, nu med op mod 95 procents sandsynligheder, og på den anden side vores fortsatte moderne menneskelige aktivitet under enten liberalistisk/kapitalistisk eller socialistisk/kommunistisk eller socialdemokratistisk/keynesiansk antagelse af, at den materielle natur og dens goder (kaldet ’ressourcer’) ingen grænser har.

	Men som Villy Sørensen konstaterede allerede i 1970’erne, da naturvidenskaben begyndte at advare mod vores materielle overforbrug:

	»Før måtte man tro, hvad man ikke vidste, i dag kan man åbenbart ikke tro, hvad man ved.«

	I trods herimod måtte vi de år i avisen og på avisen for at kunne leve i overensstemmelse med vore viden både praktisk gennemføre og journalistisk omtale visionen om økonomisk demokrati (ØD) og Højrups nævnte bog, da den udkom for 24 år siden. I et omfang, så nogle af os blev beskyldt for at lide af et ØD-ipuskompleks...

	Det gør jeg fortsat. Og gerne. Vel vidende, at det naturligvis ikke fører til noget som helst jordisk paradis. Tværtimod til en masse bøvl. Men det er altså stærkere at vide, at der er uigenkaldelige grænser, så alt ikke bare kan gøres om. Og det er også sjovere at kunne nøjes, end altid at skulle være utilfreds og forlange mere (af den samme materielle økonomiske vækst).

PS: Ovennævnte Sørensen har i øvrigt fortjenesten af i sin tid at have gjort opmærksom på, at fornøjes kommer af nøjes.

