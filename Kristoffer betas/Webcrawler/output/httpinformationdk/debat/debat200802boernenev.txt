Børnene er det vigtigste
Som samfund bør vi skifte kurs, når det handler om vor måde at tænke fremtid, skole og børns udvikling på. Frem for at lægge vægt på OECD-statistikker og ensartede test, bør skolen være et sted, hvor barnets livsduelighed, selvrespekt, selvforståelse og sociale liv udvikles og udfoldes
I stedet for at tvinge børn ind i de samme test, bør man vurdere børnene, som de er.


 De voksnes verden domineres af den lineære, logiske og analytiske tænkning, og dermed kommer denne tænkning også til at dominere børnenes verden. 
Hvilken tænkning, hvilke teorier og referencerammer, hvilke erfaringer og indsigter styrer os, når vi f.eks. indretter og tilrettelægger arbejdet og processerne i folkeskolen? Er det fra fortiden importerede tanker og modeller, der er dominerende og styrende, eller er det indsigter og begreber, der kommer ud af en skabende og fordomsfri lytten til den fremtid, der er ved at ankomme og blive til virkelighed? 
Min påstand er, at vi som samfund skal skifte kurs, når det handler om vor måde at tænke fremtid, skole og børns udvikling på. Vore børn kommer til at leve i en stadig mere kompleks og modsigelsesfyldt verden. I denne verden er der behov for mennesker med en stor evne til, hvad man kunne kalde en omhyggelig skelnen, en evne til at kunne navigere og træffe beslutninger i modsigelsesfyldte, paradoksale og hurtigt skiftende beslutningssituationer. 
Testning er overgreb
I Nyhedsavisen den 31. januar 2007 kunne man læse, at en politiker fra Dansk Folkeparti mente, at der skal gives karakterer fra dag ét i skolen, "så forældrene helt konkret kan se, hvor deres børn står". 
Karakterer er skrøbelige størrelser. Der er grænser for, hvad man kan byde tal, men vi byder ét tal at sammenfatte hele mennesker. Så der går danskere rundt og erklærer, at de fik 8,3 ved afsluttende eksamen i 9. klasse, til studenter- eller kandidateksamen - eller hvor vi nu regner karaktergennemsnit ud. Er det, hvad vi kan præstere, når det handler om at karakterisere noget så kompliceret som et menneske? Burde vi standse dette taltyranni, eller i det mindste sikre, at vi målte mere og mere nuanceret? 
På trods af at disse tal er meget skrøbelige, bliver de faktisk taget så alvorligt, at de er med til at bestemme, hvilke uddannelser, unge mennesker kan vælge og få lov at gennemføre. Jeg vurderer, at noget af det, der foregår vedrørende ensidig testning af børn er simpelt overgreb på børn.

Forkert statistik

For nogen tid siden blev jeg interviewet af en journalist, der bl.a. henviste til, at OECD-økonomer placerede Danmark ret langt nede i talrækkerne, når det handlede om folkeskoleuddannelse. 

Danmark har tidligere ligget i toppen i disse OECD-statistikker, men er rykket ned i løbet af de seneste år, argumenterede og forklarede journalisten. Min kommentar til dette var og er: Hvad gør det at ligge ringe placeret i en forkert statistik? Med det mener jeg lidt mere præcist: OECD-statistikkerne er interessante og sikkert også til nogle formål relevante, men siger de noget om det virkelig vigtige? Når det drejer sig om danske børns liv, uddannelse og fremtid, er der måske noget, der er vigtigere, end økonomiske OECD-statistikker?

Siger OECD-tallene noget om vore børns muligheder for at tage vare på sig selv, naturen og deres medmennesker i en fremtid, der byder på store udfordringer og megen tumult? Siger alle disse statistikker noget om børnenes evne til at forstå verden og forstå andre mennesker, deres evne til at forvalte, udfolde og måske nyttiggøre deres kreative evner, deres evne til at udtrykke sig mundtligt, kropsligt og skriftligt og deres evne til at arbejde sammen med andre mennesker? Siger de noget om børnenes emotionelle, eksistentielle og rumlige evner og erfaringer? Siger de noget om børnenes kroppe? Siger de noget om børnenes evner til at formulere relevante problemstillinger og arbejde sammen med andre om at løse dem?

Svaret er: nej, nej og atter nej! Er dette vigtige emner, kvalifikationer og kompetencer for børnene? Svaret er: ja, ja og atter ja!Sandheden er, at vi måler noget, og der er meget, vi ikke måler. Sandheden er måske også, at vi måler det, vi kan måle, og alt det, som det er svært, men vigtigt at måle, ja, det måler vi ikke.


Kærligheden er vigtigst


Alle mennesker har en kerne. Alle mennesker er værdifulde - har styrkeområder. Denne kerne, disse styrker, skal være udgangspunktet for al udvikling og al uddannelse for dette menneske. Hvert menneske skal have lov til og mulighed for at udvikle sig i overensstemmelse med dette menneskes potentialer og muligheder. 

Det svarer til at sige, at ethvert menneske skal have mulighed for at finde og udvikle sin egen identitet, mulighed for at finde og udvikle sin egen kerne. Denne udvikling begynder hos forældre og andre primære omsorgspersoner. En vigtig, måske den vigtigste, forudsætning er kærlighed. 

Udviklingen fortsættes i dagpleje, børnehave og (folke-)skole. Barnets liv i hjem, dagpleje, skole m.v. er helt og aldeles afgørende for barnets udvikling og udviklingsmuligheder.

Selvfølgelig er der i barnet iboende kræfter og strukturer, der spiller en rolle, men de vil altid udfolde sig i et miljø, som kan være mere eller mindre fremmende for udfoldelsen af de iboende kræfter og muligheder.

Denne individuelle udvikling skal gives næring alle de steder, hvor barnet er, f.eks i skolen. Skolen skal være en ramme om barnet, der primært respekterer barnet og giver det muligheder og udfordringer. 

Barnets personlighed er fundamentet for den udvikling og læring, der skal finde sted i barnets opvækst. Personligheden er centreret i kroppen. Skolen og børnehaven skal være et sted, hvor barnets personlighed, kropsbevidsthed og kropsrespekt, barnets sociale oplevelser og kompetencer udvikles og udfoldes. Skolen skal være et sted, hvor barnets livsduelighed, selvrespekt, selvforståelse og sociale liv udvikles og udfoldes. Skolen skal også være det sted, hvor en lang række faglige konkrete færdigheder og kundskaber skal indlæres, men det kommer i anden række. 

Grundlaget er barnets eksistens, barnets eksistentielle intelligens, barnets evne til så at sige at stå på egne ben, leve sit liv i balance med naturen og andre mennesker. 

Stærke og svage elever


Mange mennesker, børn, forældre, lærere og skoleledere, der taler om, at der er stærke og svage elever i skolen, som om det er en selvfølge. Selvfølgelig behøver der ikke at være stærke og svage elever. Selvfølgelig er der tabere, hvis man måler alle børn med den samme målestok. 

For børnene er så forskellige som dag og nat - og børnene er ens indtil det kedsommelige. Børn er ens og forskellige. Det skal man selvfølgelig tage hensyn til, hvis man vil måle for at få noget sandt og autentisk at vide. Vil man have noget at vide om mig, så må man spørge ind til, hvem jeg er og ikke betragte og spørge mig, som om jeg var et gennemsnit. Man må vurdere børnene, som de er. 

Vi tvinger børn ind i de samme test - stort set hele vejen igennem alle uddannelsessystemer. Samme kriterier, samme typer opgaver og tests - samme målestokke og målemetode. I sig selv er det yderst betænkeligt, men det bliver yderligere helt grotesk, når det betænkes, at vi med de nuværende test og den nuværende eksamenstænkning kun tester brøkdele af, hvad børnene kan og - og det er det værste af det hele - får behov for, hvis de skal have nogen chance for dels at overleve og orientere sig i en meget kompliceret og krævende verden.
Skolen skulle bidrage til, at børnene fik selvtillid, selvforståelse, selvrespekt, fik respekt for og kærlighed til andre mennesker, til dyrene og naturen, til voksne og mennesker med en helt anden baggrund, andre kulturer, religioner og traditioner. Hvis børnene havde det, så ville de alle være stærke - og forskellige, og så ville de bedre være i stand til at lære alt det andet, som de også skal lære.

Vi bestemmer selv


Hvis børn lærte at forstå og lytte til deres hjerte, så ville de blive meget stærke. Hvis de lærte at forstå og respektere deres krop, motionere og spise sund mad, lærte at respektere og lytte til andre mennesker, lærte at udtrykke sig mentalt, følelsesmæssigt og kropsligt, så ville de og verden blive anderledes - og igen: Så ville de have uendelig meget lettere ved senere i livet at lære noget af den faktuelle og intellektuelle viden, som de måske ikke ville nå at lære eller ikke lære så meget af i folkeskolen, som de (heller ikke) gør i dag. 

Sandheden er jo, at vi på den ene side forsøger at lære børnene en masse, men mange af dem lærer ikke det, som de skulle i henhold til planer og bekendtgørelser. Og selvfølgelig gør de ikke det. 

Når man er taber fra første dag, så lærer man ikke så meget, som hvis man havde følt sig som vinder. Vi kan undgå at udvikle tabere - hvis vi vil. Som det siges i en film om homoartefakter fra Det Etisk Råd: 

"Det er os selv, der må beslutte, hvor langt vi vil gå". 

Det er os selv, der bestemmer, hvordan vi vil behandle vore mennesker; det er os selv, der bestemmer, hvordan folkeskolen, børnehaven og vuggestuen skal indrettes.

Steen Hildebrandt er professor i organisations- og ledelsesteori ved Handelshøjskolen, Aarhus Universitet

