Strudsetaktik
LEDER


 Selv om Danmark nu for fjerde gang er involveret i en omfattende international krig, har hverken regeringen eller Forsvaret fundet ud af, hvordan de skal takle spørgsmålet om Danmarks medansvar for krigens konsekvenser. Det fremgår med al ønskelig tydelighed af det tolkecirkus, som forsvarsminister Nicolai Wammen (S) har tvunget de danske soldater i Irak ud i. I forsøget på at undgå en ny situation, hvor forfulgte irakiske tolke senere søger asyl i Danmark, har ministeren forbudt Forsvaret at ansætte tolke uden dansk statsborgskab med det resultat, at de danske instruktører på grund af den store mangel på danske militærtolke må undervise op mod 200 irakiske soldater – uden at kunne tale med dem.
I stedet for at erkende, at de danske styrker har brug for arabisktalende tolke, hvis de skal yde et så effektivt bidrag til krigen mod Islamisk Stat som muligt, vælger politikerne at udstede et forbud, der som eneste formål har at undgå hjemlig politisk ballade.
Det er interessant nok samme strategi, regeringen har valgt i spørgsmålet om håndtering af krigsfanger. Trods femten års krigsførelse har regeringen endnu ikke fundet et svar på, hvad danske styrker skal stille op med eventuelle krigsfanger. Igen har løsningen været at stikke hovedet i busken og opfordre forsvaret at undlade at tage fanger. Denne evne til at stikke hovedet i busken og håbe, at problemerne forsvinder, ses også i spørgsmålet om civile tab i Libyen og nu Irak.
»Vi har ingen indikationer på, at de danske flyangreb har kostet civile tab,« lyder standardsvaret fra ministeren – simpelthen fordi ingen undersøger det.
Noget tyder på, at Danmark systematisk forsøger at undgå at tage medansvar for krigens konsekvenser.
For efter fire krige kan det vel ikke komme som en overraskelse for nogen, at ansvaret for tolke, krigsfanger og kompensation til civile ofre er en uundgåelig forpligtelse, når man er en krigsførende nation?

