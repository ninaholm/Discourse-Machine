Karakterbrist
De største ideologiske konflikter drukner i en smålig nyhedsstrøm: Uenighed om gymnasiernes karakteradgangskrav er valgkampens vigtigste klassekamp


 I hvirvlen af valgplakater, kendiskandidater og flygtige reklamestunts er det let at tabe tråden. Og miste sansen for proportioner – særligt når det igen-igen tegner til at blive en følelsesladet genopførelse af udlændingevalgene fra 2001, 2005, 2007 og 2011.
Muselmænd, halenegere og cirkussigøjnere er altid lig med ballade. Det skete således i de dage, hvor ghettodigteren Yahya Hassan trådte ind på den politiske scene og satte ordgas til de gamle fronter, nu som en kulturkamp mellem »de tosprogede og de enøjede« frem for de gamle kategorier: slapperne og strammerne. Umiddelbart kunne man tro, at der nu, omsider, ville komme ’ny suppe på bollerne’. At integration pludselig ville blive taget seriøst.
Men nej, følelserne hænger stadig uden på tøjet. Stramme jakkesæt, sponsor-underbukser eller ej. Ordene mangler krop, og intet tyder på, at denne femte valgkamp i træk med hovedfokus på udlændinge vil bringe nye, konkrete og praktiske løsninger med sig, som løfter endnu flere med udenlandsk baggrund ind på jobmarkedet.
Udlændingedebatten virker fuldstændigt afkoblet de kroniske problemer, socialt og kulturelt, som stadig gør etnicitet til en af de klareste underklassemarkører i Danmark.
Tomgangen er imidlertid en illusion. For nøjagtig samtidig med Nationalpartiets selviscenesættelse kollapsede et langt vigtigere forløb: Forhandlingerne om et nyt gymnasieforlig brød sammen – på grund af en fundamental uenighed om nye karakteradgangskrav. Og det er netop her, hverdagen står og skælver.
Klassekampen er konkret: Hvis højrefløjen får gennemført sit krav om adgangskarakterer på mindst 4 – som svarer til 7 på den gamle 13-skala – vil over 5.000 arbejderbørn, heraf en betydelig andel med anden etnisk baggrund, ikke længere komme i gymnasiet –hvert år. Ganske enkelt fordi børn af forældre med ringe læseevner sjovt nok ikke klarer sig lige så godt i folkeskolen som børn af veluddannede. Til gengæld løfter de hormonforvirrede teenagere sig ofte fagligt, når først de lukkes ind.
Intet enkeltforslag har en større potentiel indvirkning på integrationen i Danmark: To ud af tre efterkommere, der blev studenter i 2013, ville aldrig være begyndt på gymnasiet, hvis højrefløjens krav havde været gennemført. Og intet enkeltforslag har en skarpere ideologisk kant: Seks ud af 10 studenter fra underklassen ville aldrig have fået muligheden for at løfte sig ud af forældrenes socialgruppe.
At alt for mange unge ikke klædes tilstrækkeligt fagligt på i gymnasiet, og niveauet utvivlsomt også generelt er under lavmål alt for mange steder rundtom i landet, ændrer ikke på, at adgangen til uddannelse er verdens mest effektive sociale trampolin.
Konflikten om adgangskaraktererne markerer en klar forskel mellem blokkene. Interessant nok har Dansk Folkeparti presset hårdest på for at hæve barren yderligere, helt op til karakteren 7, eller hvad der svarer til 8-9 på den gamle skala. Dét ville ikke blot udelukke størstedelen af indvandrer- og underklasseungerne, men også lukke gymnasier i hobetal i udkantsområder som Syd- og Vestsjælland og Nordvestjylland.
Hvis nogen tror, at klassekamp i dag er smeltet og blevet til luft, skyldes det kun, at kampen for opadgående, social mobilitet er flyttet helt ind i klasselokalerne. Folketingspolitik handler hverken om tonen i debatten eller abstrakt moralisme, men derimod om den konkrete lovgivning og de materielle budgetbevillinger, som sætter de mærkbare rammer for alle dem, hvis livsmuligheder afhænger af fælles løsninger.
I de lidenskabelige livsstilsdebatter om burkaforbud og frikadeller er der en udbredt tendens til at glemme, hvad realpolitik i Folketinget egentlig handler om. Og medierne har desværre en tilsvarende tilbøjelighed til at være mere optaget af luftige slagord. Så meget desto større vil det kollektive karakterbrist være, hvis slagsmålet om arbejderbørnenes adgang til uddannelsessystemet ikke bliver et omdrejningspunkt i folketingsvalgkampen.
Lars Trier Mogensen er politisk kommentator. 
Klummen er udtryk for skribentens egen holdning

