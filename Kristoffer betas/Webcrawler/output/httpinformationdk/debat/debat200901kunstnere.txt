Kunstnere betaler med gratisarbejde for Charlottenborgs fallitbo

Det kan ikke være rigtigt, at det er kunstnere, der med deres gratis arbejde, betaler en væsentligt andel af de over tre mio. kr., som Charlottenborg mangler i budgetterne. Arkiv


 Det er glædeligt, at der igen er kunstnerisk liv og masser af publikum på Charlottenborg på trods af husets akutte økonomiske krise og ledelsesturbulens. Men det er uacceptabelt at bede kunstnere om at arbejde gratis, sådan som det er tilfældet på den aktuelle udstilling Til vægs.
Billedkunstneren Ida Kvetny præsenteres i en artikel i Information d. 21. Januar som Ugens Profil, med udgangspunkt i hendes medvirken i udstillingen Til vægs på Charlottenborg. I artiklen noteres det, at Kvetny - som de øvrige medvirkende kunstnere på udstillingen - arbejder gratis.
Gratisarbejde 'i den gode sags tjeneste' er desværre alt for udbredt i billedkunstens verden. Og i dette tilfælde er der endda tale om en statslig kulturinstitution, som burde føle sig forpligtet til ikke at omgå arbejdsmarkedets mest basale spilleregler. 
Kunstnere til vægs
Kunsthal Charlottenborg har ikke har indgået skriftlige kontrakter med kunstnerne om honorar, men har mundtligt stillet kunstnerne i udsigt, at de vil få et symbolsk vederlag. Hvornår og fra hvilken instans dette vederlag vil blive udbetalt er uvist. Charlottenborgs egen kasse er som bekendt tom. 
Det er sørgeligt, at så mange af landets dygtige og anerkendte kunstnere vælger at deltage på betingelser, som ingen andre professionelle faggrupper ville godtage. Vi kan i Billedkunstnernes Forbund kun se det som udtryk for den benhårde konkurrence om synlighed, der præger den økonomisk ringest stillede kunstnergruppe herhjemme, nemlig billedkunstnerne. Og så selvfølgelig som udtryk for den fornyede goodwill, som Charlottenborg har opnået blandt mange hjemlige kunstnere med denne i øvrigt sympatiske udstillingsform, hvor kunstnerne har fået frie hænder til at udsmykke kunsthallens rum. 
Som andre faglige organisationer har Billedkunstnernes Forbund fastsat vejledende minimumstakster for de ydelser, vores medlemmer leverer. Prisen for at udføre midlertidige værker, som udstillingen rummer, og for siden at deltage i selve udstillingen, vil kunne fastsættes med udgangspunkt i disse takster. 
I dag er det desværre kunstnerne, der sættes til vægs. De betaler nemlig - med deres gratis arbejde - en væsentligt andel af de over tre mio. kr., som Charlottenborg mangler i budgetterne pga. af den nu fyrede direktørs fejldispositioner. 

