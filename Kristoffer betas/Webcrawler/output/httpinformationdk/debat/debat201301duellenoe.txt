Duellen: ’Det økonomiske incitament er skævvridende’
En borger i aktivering kan bedre betale sig end en borger på sygedagpenge eller på førtidspension. Refusionsreglerne giver kommunerne incitament til at tænke på økonomien, frem for hvad der er bedst for den arbejdsløse borger, påpeger Finn Kenneth Hansen fra tænketanken CASA


 Finn Kenneth Hansen
Når kommuner og jobcentre beslutter, om en arbejdsløs borger på kontanthjælp skal på et mere eller mindre gavnligt aktiveringskursus, eller afviser en borgers ønske om en førtidspension, er det ikke altid borgerens ve og vel, der er i centrum for beslutningen. Ifølge Finn Kenneth Hansen, økonom og socialforsker fra Center for Alternativ Samfundsanalyse (CASA), er det problematisk, at kommunerne i kraft af refusionsreglerne har et incitament til at tænke på deres egen økonomi, inden de tænker på borgerens behov.
»Når man har en incitamentsstruktur, som er socialt skævvridende, kan man komme til at handle i modstrid med, hvad der er hensigtsmæssigt for den enkelte borger, fordi det økonomiske incitament kan veje stærkere end det faglige. Derfor er netop det økonomiske incitament et forkvaklende element,« siger han.
Mange ting at fifle med
I dag får kommunerne en vis procentdel af deres udgifter refunderet ved at have en borger uden for arbejdsmarkedet. Hvis en kommune f.eks. får en kontanthjælpsmodtager i aktivering, får de 50 procent af deres udgifter refunderet, mens en passiv kontanthjælpsmodtager blot giver en refusion på 30 procent.
»Der er derfor en tendens til, at man skal have folk aktiveret for enhver pris, og så er det, de finder på alle mulige vanvittige former for aktiveringer. Så der er mange uhensigtsmæssigheder i det her refusionssystem,« siger Finn Kenneth Hansen.
– Men er det ikke netop hensigtsmæssigt i et samfundsøkonomisk perspektiv, at man forsøger at få folk ud på arbejdsmarkedet igen?
»Jo, hvis det er det, der er grunden til, at man aktiverer folk. Hvis man vidste, at det var en ordentlig aktivering, som kunne gøre få folk tilbage på arbejdsmarkedet igen.«
– Er det da ikke det?
»Hvis det var det, ville der formentlig ikke være så mange kontanthjælpsmodtagere, der brokker sig over at blive sendt ud til ligegyldige ting. Men grunden er jo, at så får kommunerne 50 procents refusion. Der er i det hele taget mange ting, man kan fifle med, hvis man er økonomisk tænkende, og det er kommunerne i høj grad. Det bliver de jo nødt til at være.«

