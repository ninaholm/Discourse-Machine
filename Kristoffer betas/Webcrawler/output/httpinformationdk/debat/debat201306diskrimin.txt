Diskrimination skal anmeldes



 
Annette Vilhelmsen, erhvervs- og vækstminister (SF)

	»Det bliver ikke lige i aften, I skal feste«. Sådan bliver unge med minoritetsetnisk baggrund stadig afvist i døren på barer og klubber. Det er naturligvis uacceptabelt.

	Derfor er det glædeligt, at Integrationsborgmester Anne Mee Allerslev (R) fra København har fokus på problemet. Hendes ønske om at komme problemet til livs ved at ændre restaurationsloven, fremført 24. juni, tror jeg dog ikke er vejen frem.

	Allerslev mener, at restaurationsloven skal ændres, så barer og klubber kan få frataget deres bevilling, hvis de diskriminerer. Men den mulighed findes allerede i straffeloven. En restauratør kan ved dom for strafbare forhold frakendes retten til at drive en restauration. En overtrædelse af racediskriminationslovgivningen kan derfor betyde, at en barejer dømmes til at miste rettigheden til at drive virksomhed.

	Udfordringen er, at det kræver, at diskriminationen anmeldes, at den kan dokumenteres, og at det resulterer i en domfældelse.

	Vi ville opleve de samme udfordringer ved at ændre restaurationsloven, som blandt andet regulerer bevillinger. Også her ville der blive stillet krav om beviser og domfældelse, og ikke mindst kræver det, at nogen anmelder det. I stedet for at indføre flere regler, vil jeg opfordre til, at den eksisterende lovgivning benyttes. Hvis man oplever diskrimination, så sørg for at få det anmeldt, sørg for at skaffe så god dokumentation som mulig.

	Brug for konkrete tiltag

	Kun hvis der kommer anmeldelser, kan vi få kortlagt problemet. Der er stadig kun få anmeldelser på området, hvilket kan overraske, når mange unge med minoritetsetnisk baggrund oplever diskrimination. Det leder frem til det vigtigste punkt, at der skal holdes et fortsat fokus på problemet. København har kørt gode kampagner. Vi har indført en obligatorisk dørmandsuddannelse, der også omfatter problemet med diskrimination.

	Man kunne også overveje at se på de bødestørrelser, politiet arbejder med, når racediskriminationsloven overtrædes. Det vil jeg drøfte med Justitsministeren.

	Det er sådanne konkrete håndfaste værktøjer, der skal til. Og så kan vi som gæster jo også vælge at støtte op om barer og klubber, der har god stil i nattelivet – og fravælge de, der ikke har.

