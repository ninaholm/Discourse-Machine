Stormagt mod sin vilje



 Danmarks befrielse fandt sted i dag for 67 år siden. Den tyske besættelsesmagt var knust af de allierede, og Tyskland henlå i det, der er blevet kaldt landets »nulte time«.
Bekymringen for, at tyskerne igen skulle rejse sig som et mægtigt folk, fik den amerikanske finansminister Henry Morgenthau til at udklække en plan om at rydde Tyskland for industri og tvinge landet til kun at drive landbrug.
Morgenthaus plan blev ikke ført ud i livet. Anden Verdenskrigs sejrende magter satsede på at tæmme Tyskland ved at dele det mellem sig i besættelseszoner. Den Kolde Krigs logik førte til, at zonerne blev til to stater med hver sin ideologi.
Den tyske driftighed bestod, og allerede i 1960’erne var de to tysklande de to økonomisk stærkeste europamagter i deres respektive allianceblokke.
Ængstelsen for tysk magt rumsterede stadig i nabolandene. Også blandt dem, der – som Danmark – officielt støttede tanken om en genforening af det delte land. Hykleriet blev afsløret, da tysk genforening blev en reel mulighed efter Murens fald i 1989. De vesteuropæiske ledere, Frankrigs Mitterrand og Storbritanniens Thatcher, faldt deres vesttyske forbundsfælle i ryggen ved at trygle Sovjetunionens leder Gorbatjov om at forhindre, at tyskerne fandt sammen.
Frygten for Tyskland blev ikke længere næret af USA, og det sikrede genforeningen. Frankrigs Mitterrand måtte nøjes med sit næstvigtigste krav: At få det forende Tyskland til at acceptere en fælles europæisk valuta. Euroen ville binde Tyskland til Europa og svække Tyskland – troede Mitterrand.
Ha, ha! Dér fejllæste Mitterrand sit kaffegrums. Den britiske historiker Timothy Garton Ash har kaldt forløbet for »et resultat af loven om utilsigtede konsekvenser«: Euroen har bundet Europa til Tyskland og styrket Tyskland til en førerstilling i Europa.
Med til ironierne hører, at det ikke er en førerstilling, Tyskland har tragtet efter. Historien om, hvor frygteligt galt, det ad to omgange gik Tyskland, da landet søgte magten over Europa, er siden 1945 blevet en del af den tyske selvfortælling.
»Tyskland er nok en økonomisk kæmpe, men politisk en dværg.« Sådan har et beroligende mundheld lydt blandt forbundsrepublikkens politikere. Men med så massiv en økonomisk styrke, som Tyskland har fået efter genforeningen og med euroen som løftestang for sin eksport, følger også en politisk kæmpeposition. Navnlig i en situation, hvor der ikke er slagkraftige rivaler: Storbritannien befinder sig – dels efter eget valg, dels som følge af nød – i periferien. Frankrig har nok retorikken til at udøve magt, men ikke den økonomiske vægt .
Det tyske ubehag ved magten er lydeligt. I en nylig radiodiskussion på britiske BBC erklærede den tyske sociologiprofessor Ulrich Beck, at han finder situationen bekymrende: Efter krigen holdt Vesttyskland sig moralsk oppe på ærbødighed for D-marken, og hvad den stod for: Sparsommelighed og budgetbalance. Nu har Tyskland fået denne ærbødighed ført over på euroen, og dermed er Europa blevet tysk. Beck erklærede: »Dette tyske Europa er bekymrende, for der er ingen, der udfordrer os.« Beck vendte sig også imod den tyske ensretning af de politisk-økonomiske idealer, »fordi det er Europas særegenhed at være multifacetteret«.
I den tyske debat om Europa ytrer mange bekymring for, om Tyskland nu også – rent forfatningsmæssigt – har beslutningskraft til en lederstilling i Europa. Den tyske grundlov splitter magten mellem forbundsstat og delstater, mellem Forbundsdagen og Forbundsrådet, og med forfatningsdomstolen i en stærk rolle. Det svækker Tyskland, påpeges det. Jo tak, det var netop det, der var meningen, dengang forfatningen blev strikket sammen efter 1945 – efter amerikanske anvisninger.Her står vi så – 67 år efter Tysklands sammenbrud. Blandt nogle lever stadig frygten for et herskerfolk. Derfor maler athenske demonstranter Hitler-skæg på Merkel-billeder. Hos endnu flere af Tysklands tidligere ofre går bebrejdelserne ikke på tysk herskertrang, men på tysk tøven over for at påtage sig lederrollen fuldt ud – og betale derfor.
I Tyskland selv: fortsat selvbesindelse. Og det er vel ikke det værste, man kan udsætte sine naboer for.

