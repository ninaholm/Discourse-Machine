Alle er mistænkte
Lige nu diskuterer amerikanerne, hvordan politiet i fremtiden skal undgå flere voldssager, hvor betjente skyder og dræber uskyldige borgere. Men bag diskussionen gemmer sig et langt dybere problem: USA’s opfattelse af frihed har gjort alle borgere til potentielle forbrydere
’Våbenkulturen i USA er så udbredt, at skyderier og drab er en langt mere almindelig del af hverdagen i politiet, end det er tilfældet i Danmark,’ skriver dagens kronikør.


 USA er for tiden plaget af en række voldssager, hvor mere eller mindre sagesløse, primært sorte borgere enten skydes eller tæskes til døde af politiet. Efter skyderiet i Ferguson i august sidste år, hvor den 18-årige Michael Brown blev skudt og dræbt af politiet efter at have deltaget i gadeoptøjer, er der opstået en voldsom diskussion om raceforskelle, militarisering og politivold. Skyderierne er imidlertid langtfra stoppet. Tværtimod.
New York Times bragte forleden en lang og ubehagelig liste over situationer, hvor politiet har skudt og dræbt mere eller mindre uskyldige borgere.
Den 5. august blev en ubevæbnet sort amerikaner skudt af en hvid politibetjent foran et supermarked, fordi han havde en legetøjspistol i hånden. Den 11. august blev en mentalt handicappet person skudt og dræbt af politiet i Los Angeles. Den 12. november skød og dræbte en fængselsbetjent i Nevada en indsat, der lå fikseret på jorden i håndjern. Den 22. november blev en 12-årig dreng skudt og dræbt af en politibetjent i Cleveland, da drengen legede med et legetøjsvåben. Den 2. december blev en ubevæbnet mand skudt af politiet på vej hjem fra McDonald’s. Betjenten forvekslede en flaskehals i indkøbsposen med en pistol. I marts 2015 blev en hjemløs mand i Los Angeles først tæsket og siden skudt og dræbt af politiet under tumult i forbindelse med en anholdelse. For kun tre uger siden brækkede Freddie Gray rygsøjlen i et salatfad i politiets varetægt i Baltimore. Listen er desværre endnu længere.
Der findes ingen simple svar på, hvorfor USA’s politi har opdyrket en så ekstrem voldskultur. Det hører til forklaringen, at politiet selv jævnligt udsættes for voldelige angreb og gang på gang mister kollegaer i gadeskyderier. En anden forklaring er, at våbenkulturen i USA er så udbredt, at skyderier og drab er en langt mere almindelig del af hverdagen i politiet, end det er tilfældet i Danmark. En tredje mere trist grund er de raceforskelle, der stadig plager det amerikanske samfund. I størstedelen af de nævnte skyderier er det en sort mistænkt, der skydes af en overvejende hvid politistyrke.
Negativ frihed
Men disse forklaringer skjuler et mere grundlæggende spørgsmål. Hvorfor er det overhovedet kommet så vidt, at USA er blevet oversvømmet med våben? Og hvad er egentlig politiets rolle i en retsstat? Når der er grund til at stille disse spørgsmål, hænger det sammen med, at USA har en lang og nedarvet tradition for negativ frihed.
Negativ frihed er et begreb, der betegner individets ret til ikke at blive underlagt andres autoritet.
Individet opfattes som frit i det omfang, at ingen andre blander sig i dets aktiviteter. Distinktionen mellem negativ og positiv frihed blev oprindeligt formuleret af Isaiah Berlin i hans skrift Two Concepts of Liberty. I modsætning til positiv frihed, der betegner individets mulighed og evne til at udfolde sig, betegner negativ frihed en frihed fra undertrykkelse.
Det er i denne tradition for negativ frihed, at vi finder den amerikanske libertarianisme. Dens forkæmpere ser det som et urimeligt overgreb, når staten skaber økonomisk omfordeling og lighedsskabende sociale foranstaltninger. Statens opgave er ikke at gribe ind i individernes liv og ejendom, hvad enten det er ved skatteopkrævning eller anden omfordeling, men derimod at beskytte denne ejendoms ukrænkelighed. Staten har for libertarianeren ingen anden rolle end at opretholde borgernes ret til ikke at blive antastet af andre. Det er derfor, de fleste amerikanske stater har en liberal våbenlovgivning. Alle skal kunne forsvare sig mod angreb fra andre. Våbenlovgivningen begrundes ofte med henvisning til, at forbrydere og indbrudstyve skal mødes med modstand, hvis de trænger ind på andres ejendom, ligesom repræsentanter for den yderste højrefløj opretholder retten til at bære våben for at kunne forsvare sig mod staten eller andre indtrængende parter.
Alle er mistænkte
I den amerikanske tradition for negativ frihed er medborgeren ikke en mulig partner, men en mulig risiko, der grundlæggende har onde hensigter. Enten vil medborgeren forsøge at stjæle din ejendom. Eller han vil forsøge at hutle sig igennem arbejdsmarkedet med mindst mulig indsats eller snylte på statens regning. Medborgeren er en potentiel fjende. Det er derfor, USA har verdens største tæthed af advokater. Det er nærliggende ikke bare at lægge sag an mod andre, hvis de kører ind i din bil eller hvis tandlægen laver en fejl. Det er nødvendigt at indgå kontrakter for alle aftaler, så enhver, der træder ved siden af eller kommer for skade at påvirke individet negativt, kan drages til ansvar.
For denne betragtning er social tillid og andre former for normreguleret adfærd udtryk for en utopisk forestilling, som ikke kan garantere den negative friheds suverænitet. Individerne har ingen pligt til at indgå i sociale forbindelse eller udvise tillid til hinanden, men skal disciplineres ved brug af klar ansvarsfordeling, sanktion og straf.
Det er i forestillingen om negativ frihed, altså friheden fra at blive påvirket eller undertrykt af andre, at politiets rolle og kodeks findes. Politiets opgave er at sikre ejendomsretten og konstant rekognoscere byerne med henblik på at finde og neutralisere mistænkelig adfærd. Af samme grund har de amerikanske efterretnings- og sikkerhedstjenester meget vide beføjelser sammenlignet med andre liberale stater. I stedet for at fokusere på individets ret til at være uskyldig, indtil det modsatte er bevist, er individet altid en potentiel lovovertræder, som samfundet må beskytte sig imod.
Sikkerhed frem for lighed
De mange sager om politibrutalitet er udtryk for den særlige amerikanske udgave af negativ frihed. Både i den forstand at alle mennesker er mistænkelige, indtil det modsatte er bevist – fra den 12-årige dreng, der leger med en legetøjspistol, til den uskyldige familiefar på vej hjem fra McDonald’s.
Den negative friheds pessimistiske menneskesyn gør alle hjemløse, arbejdsløse og fængselsindsatte til mulige gerningsmænd.
Men den negative frihed er dyr for det amerikanske samfund. I modsætning til de europæiske velfærdsstater investerer det amerikanske samfund kun marginalt i forebyggelse, social velfærd og kriminalpræventive tiltag, men bruger i stedet uanede midler på fængsler, politi og militær. I stedet for sygeforsikring og velfærd opruster det amerikanske samfund løbende politiet med massive investeringer i antiterrorisme, avancerede våbensystemer, pansrede politikøretøjer, supersikrede fængsler osv. Som den amerikanske sociolog Loïc Wacquant har påvist i bogen Punishing the Poor, er pengene i den offentlige boligsektor i USA langsomt blevet kanaliseret over i fængselsvæsenet.
Men den negative frihed er ikke bare dyr på grund af overvågning og straf. Den har store menneskelige omkostninger. Det seneste eksempel er politiets drab på 25-årige Freddie Gray den 19. april.
I sidste uge kom det frem, at det område i Baltimore, hvor Freddie Gray voksede op, har en højere børnedødelighed end Vestbredden og en fattigdomsgrænse langt under det normale niveau i udviklede lande. Fattigdom, kriminalitet og sygdom koster hvert år det amerikanske samfund uendelige summer – og menneskeliv.
David Budtz Pedersen er lektor og forskningsleder på Københavns Universitet

