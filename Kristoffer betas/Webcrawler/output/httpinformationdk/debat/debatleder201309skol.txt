Et skoleeksempel
LEDER


 
	Det lykkedes ikke for Danmarks Lærerforening. Det hjalp ikke, da Kommunernes Landsforening kastede sig ud i det. Og selv ikke da hele Danmarks lærerstab i oversize T-shirts med veltænkte paroler gik på gaden, rykkede det ved et helt grundlæggende faktum: At skolelæreren som figur aldrig har nydt mindre respekt end i dag.

	Derfor er det ikke bare interessant, men også helt afgørende, at der kommer bud fra anden kant. Information har i dag et interview med manuskriptforfatter Christian Torpe, der om hans hovedperson Rita i den populære tv-serie af samme navn siger, at han har skabt den lærer, han ville ønske, han havde haft, men aldrig fik. Keld Grinder-Hansen, leder af Skolemuseet, bekræfter, at Rita-figuren er et spark ind i en verserende debat om lærerrollen:

	»Der er kommet en meget stor bevidsthed om, at lærerne skal træde i karakter i lærerrollen og turde være en autoritet over for eleverne og forældrene. Samtidig er der også kommet en ny anerkendelse af, at den gode lærer er den personlige lærer, der tør bruge sin egen personlighed på eleverne,« siger han.

	Men er det ikke for nemt, at en manuskriptforfatter kan sidde dér med benene oppe for licenspengene og forestille sig en hamrende sjov, men dog myndig autoritær lederfigur for de danske folkeskolebørn? Jo, selvfølgelig er det det.

	Men det er også nødvendigt. Skolekonflikten viste, at lærerne ikke vinder respekt ved at understrege deres egen betydning under en kamp om faglige privilegier for så bare at kravle ind i lærerværelset igen, når slaget er tabt.

	For slaget er langtfra tabt. Og diskussionen om Rita illustrerer, at indspark til samfundsdebatten ofte kommer klarest, friskest og mest spiseligt i fiktionsform. I dette tilfælde kan den danske skolelærerstand tage Rita som indikator for, at der faktisk er interesse for at øge respekten for dens arbejde. De høje seertal viser, at folk faktisk gerne vil tilbringe selv deres fritid sammen med læreren.

