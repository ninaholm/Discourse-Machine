DR advokerer ikke for større forbrug
Det er og bliver en privatsag, om danskerne skal lade f.eks. efterlønspengene omsætte i materielle goder


Jørgen Steen Nielsen beskylder i et indlæg i Information 3. november DR Nyheder for at tilskynde danskere til et øget privatforbrug.Men Jørgen Steen Nielsen, jeg kan forsikre dig, at DR Nyheder ikke har noget ønske om at tilskynde dig eller andre danskere til et øget privatforbrug. Det er og bliver en privatsag, om danskerne skal lade f.eks. efterlønspengene omsætte i materielle goder.DR Nyheder, herunder den økonomiske ekspert, Karsten Engmann, tilhører heller ikke nogen økonomisk skole. Indslaget i TV-Avisen 18.30 torsdag 1. november tog udgangspunkt i såvel økonomi- og indenrigsministeren, som de økonomiske vismænd, der samme dag vurderede, at danskernes forbrug er en væsentlig faktor, som er med til at bestemme, hvor mange job der skabes/mistes i Danmark som følge af den lave danske økonomiske vækst.Når TV-avisens nyhedsvært sagde: »Vi bruger alt for få penge, når vi køber ind til, at vi kan få fart i dansk økonomi,« var det netop med henvisning til de økonomiske vismænd, som tidligere på dagen pegede på netop det lave private forbrug som en af flere årsager (herunder manglende investeringer) til, at ledigheden er steget de seneste år og tillige årsagen til, at vismændene forventer, at ledigheden vil fortsætte med at stige med 9.000 personer det kommende år.Vækstens lyksalighederI interviewet med DR’s økonomiske ekspert blev der fokuseret på, hvor meget der skal til, før man kan sige, at forbruget er normalt i et historisk perspektiv. Desuden blev der henvist til de økonomiske vismænd, Nationalbanken og regeringen som i deres konjunkturvurderinger samstemmende undrer sig over, at danskernes forbrug ikke tager mere fart trods kickstart, udbetaling af efterlønspenge og andre tiltag, der tilskynder et øget forbrug. Vismændene konkluderer også, at det er svært at vurdere, hvornår forbruget normaliseres, men at det kan gå hurtigt, når først det vender.Når det er sagt, er vi naturligvis opmærksomme på, at der er forskellige holdninger og skoler, når det gælder ’vækstens lyksaligheder’.Men i den økonomiske og politiske kontekst, indslaget blev bragt, har DR’s økonomiske ekspert udlagt, hvad der var til debat, den dag vismændene offentliggjorde halvårsrapporten.Sandy French, redaktionschef, DR Nyheder
