Lad os alle arbejde mindre
Vi skal huske, hvad vi egentlig demonstrerer for den 1. maj. Nemlig nedsættelse af arbejdstiden


 
	Da jeg var barn, var der noget ved 1. maj-demonstrationerne. Fidel Castro talte i timevis på Revolutionspladsen i Havanna. På Den Røde Plads i Moskva fremvistes den virkeliggjorte socialisme. Og, nå ja, inde i Fælleparken, trådte Anker Jørgensen op på talerstolen.

	Indrømmet. Ingen savner vel nogen af delene (selv om sidstnævnte er beviset på, at ingen er så populær som en tidligere socialdemokratisk formand). Men behøver det ende med, at Kristian Thulesen Dahl (DF) bliver inviteret til at tale? At når arbejderne står skulder ved skulder, så er det ikke længere i solidaritet, men i ølteltene? Eller at Helle Thorning-Schmidt (S) ikke kan få ørenlyd, når hun taler?

	Når statsministeren på torsdag skal konkurrere med Facebook-gruppen »Overdøv Helle« bør det – om ikke andet – være en lejlighed til at huske, hvordan det hele startede. Og hvorfor.

	Det handlede faktisk fra starten om at få nedsat arbejdstiden til otte timer om dagen, da Australiens arbejdere, som de første, i 1856, tog en proletarisk fridag. Siden har vi da også forbundet fremskridt med en kortere arbejdsdag. Indtil i dag.

	De senere år har alt handlet om at få os til at lægge endnu flere timer i arbejdet. Det mærkede lærerne i fjor, da de med deres nye overenskomst skal være flere timer på arbejde på skolerne. Og det var den afgørende del af de kuldsejlede trepartsforhandlinger i 2012 at få arbejdstiden sat op ved eksempelvis at sløjfe Store Bededag.

	Hvis der bliver stadig færre unge til at forsørge stadig flere ældre, må førstnævnte arbejde stadig mere. Eller sidstnævnte blive flere år på arbejdsmarkedet. Ellers går regnestykket ikke op. Lyder det. Igen og igen. Regnestykket giver dog kun mening, hvis den enkelte arbejders produktivitet forbliver uændret gennem tiden. Hvad den selvfølgelig ikke gør.

	Ikke bare det. Undersøgelse efter undersøgelse har vist, at produktiviteten falder sidst på dagen (folk laver typisk deres bedste arbejde mellem time to og seks). Alligevel tager mange af os såkaldte vidensarbejdere endda jobbet med hjem. Arbejder videre efter at have spist og luftet hunden. Tjekker telefonbeskeder og mails. Og svarer på dem som det sidste, inden vi går i seng.

	Et faktum, Gøteborg nu vil efterprøve. I det kommende år skal kommunens sosu-assistenter arbejde 30 timer om ugen – mens de vel at mærke stadig får løn for 40 timer. Håbet er at halvere antallet af sygedage og give de ældre en bedre pleje end i dag. I samme periode skal en kontrolgruppe stadig arbejde 40 timer.

	Den britiske tænketank New Economics Foundation (NEF) foreslår da også 21 såvel som 30 timers arbejdsuger som løsningen på de to store udfordringer i det 21. århundrede. Klimaforandringer medfører, at vi må skære ned på forbruget. Mens den økonomiske krise medfører, at stadig flere må arbejde stadig mere, mens andre går arbejsløse.

	Herhjemme har finansministeren dog regnet sig frem til, at det vil koste statskassen henholdsvis 12 milliarder kroner, 35 milliarder kroner og 58 milliarder kroner årligt at sænke den ugentlige arbejdstid med en, tre eller fem timer.

	Ideen er ikke ny. Den britiske økonom John Maynard Keynes skrev allerede i 1930 – midt under den økonomiske depression – at der ikke var nogen grund til at blive deprimeret. Godt nok stod verden, på det tidspunkt, over for noget, som de færreste på det tidspunkt havde hørt om, nemlig teknologisk arbejdsløshed. Men også dette var et tilpasningsproblem.

	Keynes gættede på, at fremtidige generationer i det kommende århundrede ville blive otte gange mere velstående end hans egen. Selv om økonomen anerkendte, at menneskers behov syntes umættelige, mente han, at der er absolutte og relative behov. Og kun de relative behov for at have mere end andre er umættelige. For første gang i menneskehedens historie ville vi ikke behøve bekymre os om presserende økonomiske problemer.

	»Og alligevel tror jeg ikke, at der er noget land eller nogen befolkning, der kan se frem til tiden med fritid og overflod uden frygt. For vi er for længe blevet trænet i at stræbe og ikke nyde,« skrev Keynes i Economic Possibilities for our Grandchildren.

	Tre timers arbejde om dagen, og altså en 15 timers arbejdsuge, måtte være nok til at holde »gamle Adam i de fleste af os« beskæftiget, mente han.

Kim Kristensen er politisk reporter.

