Velkommen til børnefabrikken
Det er paradoksalt, at vi i et samfund, hvor vi snakker om mere tid, nærvær og kvalitet som den ypperste ressource, konsekvent vælger at skære ind til benet og levere samlebåndsomsorg


 Jeg kan stadig huske livet som børnehave- og senere fritidshjemsbarn. Det var noget med fri leg, Super Mario, diskofester, puderum og koloni. Det var goddag- og farvelsange, Ludo og Lucia- optog. Det var Jesper, Solveig og alle de andre gode voksne. Men det var også dengang i 1980’erne, som med nutidige briller næsten må være institutionernes svar på det forjættede land. For det er gået ned ad bakke siden. Støt ned ad bakke.
For et år siden var det min datters tur til at begynde på fritidshjem. Farvel, velkendte børnehave, og goddag til fritidshjemsliv og – nogle måneder senere – skoleliv under folkeskolereformen. Fritten sørgede for blød opstart og samlede de nogen-og-tyve børn, der efter sommerferien skulle begynde i klasse, sammen på en særlig ’opstartsstue’, så de kunne lære hinanden og fritidshjemslivet at kende, inden de blev kastet ud i den pulserende skolevirkelighed. Så langt, så godt.
Og det fungerede. For da vi i august nåede skolestart, var der sommerfugle i maven, men også en ro, der gav sommerfuglene plads til at flakse frit og overskud til at suge alt det nye til sig. Relationer og venskaber var jo allerede etableret.
Nu bliver hun hentet hver dag på det lille fritidshjem og vil sjældent med hjem. Her er der rummelighed og højt til loftet. De voksne spiler Uno med ungerne eller hjælper dem med lektier. Der er gang i papirklip, perleplader, fodboldkampe og bollebageri. Børnene bliver set, og der er plads til alvor og sjov, kram og støtte i det nogle gange turbulente børneliv. Det er en skidegod fritter, og vi elsker den.
Men dens dage er talte, ligesom de er for størstedelen af de andre små fritidshjem i Københavns Kommune. Her har man nemlig – under den pompøse og lovende overskrift ’Fremtidens Fritidstilbud’ – besluttet at nedlægge byens små fritidshjem og i stedet lave kæmpeinstitutioner med plads til op mod 400 børn i ét såkaldt ’fritidscenter’ per skole. 400 børn i én institution, eller undskyld, ’center’. Den lader vi lige stå et øjeblik.
Det er paradoksalt, at vi i et samfund, hvor vi snakker om mere tid, nærvær og kvalitet som den ypperste ressource, konsekvent vælger at skære ind til benet i forhold til dine, mine og vores børn. Igen og igen hører vi om kummerlige forhold i vuggestuer og børnehave og om normeringer, der bliver dårligere og dårligere. Der er blevet langt til min institutionbarndoms 1980’ere. Nu snakker vi om børnefabrikker og burbørn. Om omsorg, der sættes på formel og manglende varme hænder.
For de kommer jo til at mangle, de der varme hænder, når man laver megainstitutioner. Det vil ramme de svage, de stille, de stærke og de larmende børn. I en flok på flere hundrede bliver det så meget sværere at få øje på det enkelte barn og på det barn, der har brug for et ekstra kram, en snak eller en hjælpende hånd. Det er logik, selv for det mindste burbarn. Ligesom det vil ramme pædagoger og personale på deres faglighed og arbejdsglæde. Det bliver sgu svært at folde sin kærlighed og kompetencer ud i børnefabrikkens hamsterhjul.
Og det er noget lort, for jeg tror faktisk på institutionslivet som en vigtig social forankring. Det er her, vi – også – formes, leger og lærer. Det er her, vi møder dem, der ikke ligner os. Både som børn og forældre.
Som det så ofte er tilfældet med besparelser på omsorgsområdet, pakkes sparekniv og smalhals ind i løfter om højere kvalitet og mere mulighed for faglig sparring. I virkeligheden handler det om stordrift og økonomiske fordele. Og på trods af stort opslåede høringer er der indtil videre ikke rigtig nogen, der er blevet hørt. Hverken forældre, fritidshjem eller pædagoger. På trods af både demonstrationer, høringssvar, protester, pres og panik.
Så vi ruster os. Til lange dage uden det tiltrængte fysiske afbræk, som et fritidshjem også giver. Til personale, som skal løbe hurtigere og bliver tvunget til at slække på deres faglighed. Til børn, som bliver forvirrede, utrygge og usikre, og som risikerer at drukne i mængden. Til endnu mere dårlig forældresamvittighed, fordi vores unger igen bliver politisk underprioriterede. Til mindre tid og mere stress.
Velkommen til samlebåndsomsorg og børnefabrik. Gid det dog ikke var så uhyggeligt tæt på.
Katrine Arnfred er cand.mag. og skribent.
Klummen er udtryk for skribentens egen holdning

