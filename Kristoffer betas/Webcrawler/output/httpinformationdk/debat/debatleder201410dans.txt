Danskernes krig
LEDER


 Syv danske F16-kampfly er fløjet til Mellemøsten for at deltage i bombardementerne af ’dødens netværk’, som præsident Barack Obama har navngivet Islamisk Stat (IS).
Hvorfor? Formelt fordi IS ses som en trussel mod Vesten efter etableringen af et såkaldt kalifat på tværs af den syrisk-irakiske grænse som base for terrorangreb på USA og andre vestlige mål. Obamas nationale efterretningstjeneste har dog understreget, at IS ikke udgør en aktuel terrortrussel mod amerikanske mål.
Er de danske kampfly nødvendige? Næppe. Der er i forvejen så mange koalitionskampfly over Irak og Syrien, at de risikerer at flyve ind i hinanden. Udover de danske fly er USA, Saudi-Arabien, Qatar, Kuwait, Jordan, UAE (Forenede Arabiske Emirater), Storbritannien, Frankrig, Storbritannien, Holland, Canada og Italien på vingerne. En dansk militærindsats kunne gøre mere nytte med uddannelse og bevæbning af kurdiske styrker i Nordirak. Alligevel er major Lars Cramer-Larsen fra Forsvarsakademiet citeret for at kalde den danske mission for ’mega-relevant’.
Er kampflyene i risiko? Ja, Forsvarets Efterretningstjeneste vurderer risikoen for at blive ramt som meget høj, en vurdering, der bekræftes af udenrigsminister Martin Lidegaard, som tilføjer, at han finder det ’glædeligt’, at Danmark har erfarne folk at sende ud.
Er kampflyene i dansk interesse? Ikke hvis man ser på risikoen for at blive skudt ned. Men udsendelsen bakkes op af et bredt flertal i Folketinget, hvor kun Enhedslistens ni mandater stemte imod. Og ja, hvis det vurderes, at følgagtighed overfor USA er i dansk interesse. USA har en klar politisk – men ikke militær – interesse i at kunne flage med bred deltagelse i luftkrigen.
Vil kampflyene gøre en forskel? Næppe – alle historiske erfaringer viser, at luftangreb alene ikke vinder en væbnet konflikt. IS har desuden fordelen ved at være en udelukkende mobil styrke, der flytter sig med timers varsel i enheder på 50-100 mand, som ikke har kaserner, baser og faste militære installationer. Hvis IS skal ’elimineres’, hvilket er målet med luftkrigen, skal der indsættes ’støvler på landjorden’. Foreløbig er de irakiske kurderes peshmerga-styrker, støttet af tyrkisk-kurdiske PKK-enheder, og den irakiske hær, støttet af shiamilitser, ene om at kæmpe på landjorden. Peshmergaernes ringe udrustede bondemilits er uvant med offensiv krigsførelse og kun indstillet på forsvar af eget territorium. Den irakiske hær er udrustet med moderne våben, men som shia-domineret er den uden opbakning i de IS-kontrollerede sunni-provinser.
Hvem kan så levere støvler? I Irak har koalitionens sunnimuslimske medlemmer – Tyrkiet, Saudi-Arabien, Kuwait, Qatar, etc. – på forhånd meldt fra af nationale sikkerhedshensyn. IS har celler og proselytter i de nævnte lande, såvel i befolkningerne som (i al stilhed) i nogle regeringer. Iranske styrker kunne gøre en forskel, men er af både koalitionspolitiske og lokalt sekteriske årsager udelukke. I Syrien kæmper de syriske kurderes YPG-milits og islamistiske og moderate oprørere en ulige kamp mod bedre bevæbnede IS-enheder. USA’s løfter om våbenhjælp til oprørerne er enten udeblevet eller begrænset til lette antitankvåben af frygt for, at isenkrammet falder ’i forkerte hænder’. Koalitionens problem i Syrien er, at dens formodede moderate allierede i vidt omfang indgår i islamistiske bataljoner, hvor lønninger og våben er bedre, takket være gavmilde golf-arabiske sponsorer. Disse grupper ligger alle i krig med IS, og den mest effektive er al Nusra-fronten, der har relationer til al-Qaeda, og som nu – ufatteligt dumt forekommer det – bombes af USA’s kampfly. USA fredede sidste år al-Assad-regimet efter afsløringen af dets giftangreb i de oprørskontrollerede områder, og svækker nu de syriske oprøreres kampevne mod IS. Et CIA-projekt om træning og bevæbning af 5.000 ’moderate’ syrere vil forslå som en skrædder i det IS-helvede, der ikke forsvinder med luftangreb.
Så hvem kan slå IS? Kan Helle Thorning, der kryptisk erklærer, at hun ikke ’forventer’, at F16-flyene suppleres med danske landtropper? Det ligger bestemt ikke i kortene – i hvert fald ikke indtil de spilles ud i NATO-regi.
Så hvordan ender det? Næppe godt.

