Der ér behov for studievejledning på gymnasier



 Folketinget er i gang med at behandle lovforslag vedr. vejledning som del af en ungepakke. Heri indgår bl.a. at afskaffe studievejledningen på de gymnasiale uddannelser fra august 2011; i stedet indføres et begreb som fastholdelsesarbejde. Der er ingen krav om uddannelse til personerne, der skal varetage fastholdelsesarbejdet. Der er ingen krav til funktionen udover at nedbringe frafald og omvalg. Individuel rådgivning og vejledning om gennemførelse af den gymnasiale uddannelse er forsvundet. Samtidig skal der spares mindst 35 mio.kr. pr. år på gymnasierne.
Ved vejledningsreformen 2004 blev der taget timer fra studievejledningen i de gymnasiale uddannelser. Det hed sig, at der skulle ske en professionalisering, derfor skulle alle have en vejlederuddannelse, og der skulle være flere fuldtidsvejledere. Det hed bl.a., at studievejlederne på gymnasierne i for høj grad vejledte eleverne til universiteterne; i dag er der fortsat størst søgning hertil, selv om det nu er Studievalg, der står for det.
Der blev etableret tre nye tiltag:
1. I kommunerne Ungdommens Uddannelsesvejledning (UU), der vejleder folkeskoleelever om bl.a. valg af ungdomsuddannelse.
2. De regionale centre: Studievalg, der vejleder om videregående uddannelse og job.
3. En digital vejledningsportal. På ungdomsuddannelserne blev der etableret gennemførelsesvejledning, men det forsvinder fremover.
Behovet er større nu
I begrundelserne for at fjerne gennemførelsesvejledningen hedder det fra bl.a. Christine Antorini, (S) og Nanna Westerby (SF), at der skal være mindre overlap, og ressourcerne skal prioriteres til dem, der har særligt behov. Det kan jeg kun være enig i. Men det er vi i fuld gang med. Alle instanser samarbejder, og der er fokus på dem med særlige behov. Vejledningen blev revideret senest i 2008 om bl.a. dette.
Det er rigtig godt, at der findes flere ressourcer fra globaliseringspuljen til at støtte 15-17 årige, som ikke kommer i gang med en uddannelse. Etablering af e-vejledning til f.eks. gymnasie-elever er også et godt supplement, men det kan ikke erstatte den personlige kontakt og individuel rådgivning på skolerne. Selv universiteterne har studievejledning tilknyttet.
De seneste år er optagelsen på gymnasierne blevet mere bredt sammensat, derfor er der behov for mere rådgivning og ikke mindre.
Meget overraskende viser det sig under 1. behandlingen, at alle partier undtagen Enhedslisten vil stemme for. Det undrer mig en hel del, at oppositionen i det mindste ikke kan blive enig om at stille alternative forslag. Det er også lidt uforståeligt, at moderne liberaltsindede mennesker støtter op om en afprofessionalisering.

