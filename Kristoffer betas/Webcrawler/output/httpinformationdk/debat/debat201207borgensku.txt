Borgens kunst
Når det er svært at drive et folketingsmedlem op på Christiansborgs sommeramte gange, viser helt nye oplevelser sig. For Borgen er mere endmagt, intriger og strategi


 »Neej, jeg synes nok, det ligner en Kvium. Men jeg var ikke helt sikker.«
Min barndomsveninde stirrede med stor entusiasme og begejstring på portrættet af tidligere statsminister Poul Nyrup Rasmussen, som hænger i vandrehallen på Christiansborg. Det var hendes første besøg på Borgen, og betagelsen af kavalkaden af portrætter af tidligere statsministre var overvældende hos hende.
»Jeg bryder mig ikke om flyet,« konstaterede hun ganske tørt, da hun fik øje på Simone Aaberg Kærns maleri af Anders Fogh Rasmussen, hvor et militærfly svæver rundt i baggrunden.
Ligesom man siger, at klæder skaber folk, kan kunst skabe mennesker. Og når den politiske puls i juli kræver et stetoskop for at finde den, opdager man pludselig mange af de andre betagende rammer, der er i dagligdagen på Christiansborg.
Hele slottet er spækket med kunst. At bevæge sig rundt på gangene i et adstadigt tempo og dvæle ved værkerne minder om en tur på kunstmuseum. Alt fra Michael Ancher til Michael Kvium findes på væggene, og det er alt for nemt at falde i staver foran malerierne.
For udover at være demokratiets højborg er Christiansborg også en arbejdsplads. Flere hundrede medarbejdere har deres daglige gang på Borgen, og en interessant vægudsmykning betyder meget for trivslen.
»Kunsten påvirker arbejdsmiljøet, fordi den kommunikerer til os på en indirekte måde, der aktiverer vores eget indre liv. Men i en virksomhed handler det jo ikke om at åbne for alle de ubevidste sluser i medarbejdernes indre, men om at styre hen imod nogle definerede værdier, der er vigtige for virksomheden. Derfor skal man ikke bare vælge tilfældig kunst,« siger kunstkonsulent Birgitte Nielsen til magasinet Helsejob.
Der er næppe noget tilfældigt over værkerne på Christiansborg. Og bevæger man sig væk fra de offentlige gange og ind på politikernes kontorer, ophører al tilfældighed.
»Billederne taler til mig. De kan sige noget forskelligt fra dag til dag,« forklarede partileder Anders Samuelsen ved ferniseringen i Liberal Alliances gruppeværelse tidligere på året. Forud var gået en heftig debat mellem partiet og Christiansborgs kunstudvalg, fordi partiet ønskede at have værker af musikeren Johnny Madsen hængende i gruppeværelset. Det brød kunstudvalget sig ikke om, og Liberal Alliance var derfor selv nødt til at finde tegnebogen frem og investere i kunstværkerne.
»Kunstudvalget har til hensigt at sikre, at Christiansborg får de bedste danske billedkunstnere. Der er stadig en række væsentlige danske billedkunstnere, som ikke er repræsenteret på Christiansborg, og vi finder ikke, at Johnny Madsen skal findes blandt disse,« skrev udvalget i sin begrundelse for afslaget.
Anderledes er det på Socialdemokraternes Mogens Jensens kontor. Her er et miks af den danske kunst- og kulturarv venligst udlånt af Statens Museum for Kunst. Især Christian Schmidt-Rasmussens farvestrålende tegneseriemaleri af en række grøntsager, som ifølge maleriets titel dyrker ubeskyttet gruppesex bag landmandens ryg, må unægteligt få politikerens gæster til at trække på smilebåndet. Kunstværket gjorde i hvert fald min dag mere munter, da jeg havde inviteret mig selv på en kop kaffe og – skulle det vise sig – en rundvisning i Mogens Jensens minigalleri.
Hvordan ser væggene så dekoreret på Informations Christiansborg-redaktion, tænker du måske.
Tjo, det er langt fra prangende: Et ur, et lille spejl, en oversigt over samtlige medlemmer af Folketinget, et stykke næsten blankt hvidt pap med et par farvestrålende post-its påklistret og så en enkelt indrammet egenannonce for Information, hvor man ser en lille asiatisk udseende dreng ligge på gaden i en papkasse med en affaldspose ved sin side. Billedet ledsages af teksten: »Information skriver også om boligindretning«.
Måske er det her i sommervarmen, der skal gøres noget ved de nærmest tomme redaktionsvægge.
 
Casper Dall er politisk reporter på Informations Christiansborg-redaktion
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

