Fælles IC4-fiasko
Er der én ting, alle danskere går op i, er det den offentlige transport. Derfor er det befriende, når politikerne er enige om ikke at slå politisk plat på en af de største politiske skandaler nogensinde


Den liberale politiker J.K. Lauridsen blev i slutningen af 1800-tallet særdeles kendt for sine humoristiske bidrag til debatterne i Folketinget. Som jyde var han vant til at lade sig transportere med datidens offentlige transport, og selv om der er gået mere end 125 år, rammer et af J.K. Lauridsens citater stadig lige ned i kernen af den politiske debat:»Næst Kønsdriften er Jærnbanedriften den stærkeste af alle menneskelige Drifter.«DSB, Banedanmark og IC-togene kan i den grad bringe sindene hos både befolkning og politikere i kog. Men senest har der indfundet sig en nærmest uset enighed: Både højre- og venstrefløj er klar til at droppe IC4-togene.For nylig havde transportminister Magnus Heunicke (S) et tidligt påskeæg klar til de mange togbrugere: Regeringen, SF og Enhedslisten blev enige om at bruge 780 millioner kroner på at købe de 67 lejede dobbeltdækkervogne, som allerede i dag kører på skinnerne. De skal være en del af den permanente del af togdriften, fordi politikerne nu erkender, at IC4-togene aldrig kommer i drift. Det sker, selv om statsminister Helle Thorning-Schmidt så sent som i 2012 fastslog, at togene ikke skulle skrottes. »Ellers kommer vi til at mangle de her tog,« sagde hun dengang.Men nu er skandalen øjensynligt blevet for stor for Magnus Heunicke, og han har som en af regeringens mest populære ministre købt den folkelige irritation over DSB.»Vi har her og nu et problem, og det vil kun blive større, fordi de lejede tog, vi har på de danske jernbaner, skal leveres tilbage igen. Og der er det, at vi siger, at der må vi gå med livrem og seler. For jeg tør ikke love de danske pendlere, at IC4-togene kommer til at køre. Det tør DSB heller ikke,« sagde Heunicke til TV 2 NEWS i forbindelse med aftalen.Venstre, De Konservative og Liberal Alliance er ikke med i den aftale, Bedre og billigere kollektiv trafik fra 2012, som finansierer købet af dobbeltdækkertogene, men alligevel var der ros fra Venstres transportordfører Kristian Pihl Lorentzen til transportministeren for at skrotte IC4-togene.»Efter lejeaftalen ville der opstå et stort hul i kapaciteten, ikke mindst på Sjælland, og derfor tror jeg simpelthen, det er en nødvendig disposition at få købt nogle dobbeltdækkervogne,« sagde Kristian Pihl Lorentzen til Berlingske Nyhedsbureau.Nu er det jo en klassisk disciplin i politik at forsøge at skyde skylden for en fiasko på alle mulige andre i stedet for at tage ansvaret selv. Men ganske overraskende forsøgte ingen politikere det i denne omgang af IC4-skandalen.»Jeg kunne godt sidde her og skyde skylden på DSB og Banedanmark. Men det nytter ikke noget. For det, vi giver dem at arbejde med, er noget gammelt skrammel. Og det gælder hele landet. Ikke kun Hovedstadsområdet. De kan ikke gøre for, at politikerne ikke har investeret i togdriften i årevis,« sagde Heunicke til TV 2 NEWS.Nu er det i sagen om IC4-togene også meget svært for snart sagt et hvilket som helst parti i Folketinget at kritisere modparten. Alle partierne har nemlig en større eller mindre aktie i, at det er gået så galt, som det er. Kontrakten med den italienske leverandør, AnsaldoBreda, blev indgået under Poul Nyrup Rasmussens sidste tid som statsminister, og op gennem 00’erne tumlede fem forskellige VK-ministre med manglende levering af togsættene og sikkerhedssvigt.Nu skabes der jo kun dynamik i den politiske debat, når der er uenigheder. Men måske kunne den nyvundne enighed om transportområdets største skandale danne præcedens, når det kommer til andre politiske skandaler, hvor politikere, ministre og regeringer af flere forskellige politiske observanser er indblandet. Her har regeringen og oppositionen to aktuelle sager: skandalen om ejendomsvurderingssystemet og sagen om, at Danmark ikke overholder den gældende EU-forordning i forbindelse med børnechecken. Men i modsætning til togdriften er der – desværre for de to sager – nok for få drifter i dem.Casper Dall er leder af Informations Christiansborg-redaktion.
