Risiko for tab
LEDER


 »Et solidt bidrag,« siger forsvarsminister Peter Christensen (V) om de 30 jægersoldater, som Danmark til foråret vil sende til FN-missionen i Mali.
»De gør ikke nogen reel forskel for os,« siger den danske FN-styrkechef i Mali, generalmajor Michael Lollesgaard om samme.
I gårsdagens Information beklagede generalen sig over, at Danmark og de øvrige europæiske lande sender de militære bidrag til Mali, som passer ind i deres eget politiske program, i stedet for de styrker, som FN-missionen har brug for. Helt konkret var Danmark blevet bedt om at stille med 250 kampsoldater, som skulle beskytte FN’s udsatte forsyningskonvojer i landet.
Forsvarsministerens reaktion er et ikkesvar på en ellers meget konkret bekymring. Men ministerens svar siger meget om den målestok for succes, han har for Danmarks militære engagement rundt om i verden. Jægerkorpset er nogle af Danmarks bedst trænede soldater og ét af politikernes foretrukne værktøjer, når der skal signaleres handlekraft. Og så betyder det tilsyneladende mindre for ministeren, hvilken nytte de gør i den konkrete mission, hvor der i forvejen var specialstyrker nok.
Venstre afviser at bidrage med de kampsoldater, som FN beder om, med henvisning til at det er en politisk prioritering. At man hellere vil spare på kræfterne til andre missioner. Det samme kunne man sige om jægersoldaterne, der måske kunne gøre større nytte andre steder.
Risikoen for tab af danske soldater indgår utvivlsomt også i overvejelserne. Hidtil er 56 FN-soldater blevet dræbt i Mali-missionen, det højeste antal for en FN-mission siden begyndelsen af 1990’erne. Flere gange hver uge finder FN-konvojerne nye vejsidebomber, hvis de da ikke påkører dem først. Og det er netop forsyningskonvojerne, som de danske kampsoldater skulle have været med til at beskytte.
I Mali har vi rent faktisk en fredsplan og et FN-mandat til at sikre landet mod at blive et fristed for Islamisk Stat og lignende islamistiske grupperinger. Mislykkes det, vil det forværre stabiliteten i det i forvejen ustabile Nordafrika. Hvad det betyder for naboregionen Europa i form af sikkerhedstrusler og flygtningestrømme, ved vi kun alt for godt. Hvis ingen er villige til at påtage sig de svære opgaver – i denne konflikt såvel som de andre konflikter i regionen – risikerer vi at tabe på et helt andet plan.

