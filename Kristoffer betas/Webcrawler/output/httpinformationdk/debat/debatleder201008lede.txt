LEDER: Samuelsens triumf



 Han har troet på det hele vejen. Lige siden han brød ud af Det Radikale Venstre og var med til at stifte eksperimentet Ny Alliance, som efter megen tumult kuldsejlede og blev til Liberal Alliance. I dag ligger Anders Samuelsens parti solidt over spærregrænsen, han bliver taget alvorligt, modtager betydelig støtte fra erhvervskredse, han stiller krav, og de to regeringspartier lytter og forsøger så småt at indrette sig efter ham for at imødegå vælgerstrømmen til LA. Med mindre han glider i en skandalesag omkring storsponsoren Saxo Bank, så kan Anders Samuelsen og Simon Emil Ammitzbøl sammen med en håndfuld partifæller indtage Folketinget efter næste valg.
Liberal Alliance har hele tiden været et logisk borgerligt parti. Anders Fogh Rasmussen udraderede eller udstak brøleforbud til de liberale kæmper i Venstre. Og de Konservative har under hele regeringssamarbejdet været holdt nede ikke mindst af alliancepartnerne i Dansk Folkeparti.
I går kunne det lille nye liberale parti holde sommergruppemøde med stor selvtillid. Det har været unaturligt, at der i dansk politik siden 2001 ikke har været et parti, som ville begrænse overførselsindkomsterne, reformere velfærden og gennemføre lavere skatter - også for de mest velhavende. I dag er Fogh Rasmussens regime, som i realiteten har domineret hele den borgerlige fløj i næsten 10 år, under opløsning. Og det giver plads til en større spredning og et parti og en tankestrømning, som er repræsenteret i de fleste andre europæiske lande.
Liberal Alliance er ikke et protestparti eller en tilfældig afskalning af et andet parti i traditionel forstand. Liberal Alliance har sin egen selvstændige platform, som et støtteparti med tydelige krav til den siddende regering. Og det har hele tiden været Anders Samuelsens projekt, men først måtte han så megen spot og latterliggørelse igennem.

