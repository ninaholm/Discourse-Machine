Lad os diskutere demokratibegrebet anno 2010
Vi praler af at være blandt verdens bedste demokratier, men er det kun for etniske danskere, eller tør vi udvikle os til et samfund, hvor det ikke handler om hudfarve, religion og etnisk oprindelse, men hvor det handler om de demokratiske rettigheder til den enkelte?
Danmark er et multikulturelt samfund, og vi skal finde ud af, hvordan vi skal forholde os til det faktum set i forhold til demokratibegrebet.


 Det er som at få en demokratisk mavepumper, når man læser Tim Knudsens artikler, der beskriver det danske demokratis tilstand: »De tvetydige topembedsmænd« den 24. juli, »Magt og afmagt« den 4. august, »Nærdemokratiets nedtur« den 5. august og »Det syntetiske EU-Parlament« den 07./08. august.
Som tidligere studerende ved Statskundskab, hvor Knudsen er professor, kender jeg til Knudsens forskning, der udfordrer den demokratiske tryghed, man som dansker mere eller mindre er udstyret med. Knudsen argumenterer for, at det danske demokrati ikke er, hvad det har været. Folket har mistet magten, embedsmændene er blevet for magtfulde, stemmeprocenten er faldende ved kommunalvalgene, vi kender ikke nok til EU, og EU er i sig selv ikke just den demokratiske institution, man kunne have håbet på og regnet med, når nu den demokratiske ideologi vejer så tungt i EU's selvopfattelse osv. Til trods for de måske kedelige kendsgerninger, henviser vi som samfund til vores demokrati - stolte og måske også lidt bedrevidende i mødet med vores omverden. Men hvad ved vi egentlig om begrebet?
Demokratibegrebet er en styreform, men det er også et ideologibegreb, som bliver tillagt mange forskellige betydninger, og det gør, at begrebet er meget forvirrende i sig selv. Man kan henvise til demokrati, liberalt demokrati, republikansk demokrati, direkte demokrati, repræsentativt demokrati, konstitutionelt demokrati osv., men i daglig brug er det de færreste folkevalgte, som henviser til en bestemt form for demokrati. Så hvad betyder begrebet? Den korte version: Ikke noget. Faktisk siger begrebet ikke meget i sig selv. Det beskriver et ideal eller forskellige idealer, alt efter hvilken teori man læser, som er abstrakte, og som indebærer politiske rettigheder til det enkelte individ. Der er den rent tekniske side af begrebet, der beskriver stemmefordeling, kredsområder, procedurer i løbet af en valgkamp osv., men der er altså også det ideologiske indhold, som ikke er helt så konkret defineret. Derfor er der også stor frihed, når det gælder begrebets betydningstilskrivning, og vi kan bruge det, som vi vil. I den vestlige verden har det længe været et meget positivt ladet begreb, der mere eller mindre indeholder ideen om politisk frihed og lighed til folket, så derfor er der heller ikke noget så beroligende, som når en politiker afslutter sin politiske brandtale med sætningen: »Sådan er demokratiet jo!« Så er vi sikre på, at alt er i orden - eller er vi?
Lighed og frihed til folket?
Lad os spole tiden lidt tilbage og hive fat i Muhammed-krisen igen. Her kom demokratibegrebet på overarbejde. De danske politikere var ikke enige om, hvorvidt Jyllands-Posten (JP) skulle have trykt tegningerne eller ej, men de henviste dog alle til netop demokratibegrebet for at legitimere deres synspunkt - det understregede begrebets diffuse betydningsindhold.
En gennemgang af en række læserbreve fra perioden 30. september 2005 til 1. januar 2009 viste, at et flertal af de danske politikere ækvivalerede demokratibegrebet med frihed. Lighedsbegrebet var nærmest fraværende i debatten. Frihedsbegrebet er ikke så positivt, som det umiddelbart fremstilles, da det også indeholder magt- relationer. Det kan af logiske grunde ikke realisere den absolutte frihed til alle, som vi også så det under Muhammed-krisen: Ingen af de to fronter følte sig frie; muslimerne følte sig krænkede, og JP og dens tilhængere følte, at deres ytringsfrihed var truet!
Frihedsbegrebet og dets konsekvenser er blevet beskrevet af bl.a. Isaiah Berlin. I Two Concepts Of Liberty (1966) definerer den politiske filosof og idehistoriker, frihedsbegrebet ud fra to begreber; positiv frihed og negativ frihed. Positiv frihed betyder, at individet skal have frihed til udfoldelse, og negativ frihed betyder, at individet skal have frihed fra undertrykkelse og tvang ofte set i forhold til staten. Den negative frihed er ifølge Berlin mere håndgribelig end den positive frihed, da den i et omfang lader sig definere i forhold til staten. Ved positiv frihed forstås, at individet er sin egen herre og skal kunne beherske absolut frihed. Forestillingen om den absolutte frihed bygger på troen om, at individet altid vil handle i forhold til det rationelle. Men sagen er ifølge Berlin, at individet ikke fødes med sit rationale. Det bliver dannet til at træffe de rigtige beslutninger ved at gennemgå et uddannelsesforløb, og denne form for frihed indebærer derved også en form for tvang og undertrykkelse, men den er bare ikke nær så let at få øje på, da den kommer til udtryk i form af magtforhold, der er svære at se, og som bliver begrundet ud fra det, som synes at være rationelle argumenter og en objektiv sandhed, som ikke eksisterer. Absolut frihed er en illusion, men samtidig også en bærende myte for vores samfund, der beskrives som en forudsætning for demokratiet, som man så det under Muhammed-krisen.
Bare en dansk tradition?
Under Muhammed-krisen var det også opsigtvækkende, at demokratibegrebet blev ækvivaleret med en dansk værdi og en dansk kultur. Det reducerede begrebet fra at være et politisk begreb, der giver individuelle rettigheder til den enkelte på trods af køn, religiøs overbevisning eller etnisk oprindelse, til et kulturelt betinget begreb.
Dermed blev begrebet brugt til at ekskludere indvandrerne frem for at inkludere dem i et politisk fællesskab. Krisen var nemlig ikke så meget en reel kamp for frihed, som det var en kamp for at fastholde egne værdier og normer, man opfattede som rationelle og den objektive sandhed. Den positive frihed blev brugt til at legitimere enhver handling, der kunne føles krænkende på andre, og frihedsbegrebet blev brugt til en magtdemonstration, der gav regeringen mulighed for at definere det danske demokrati ud fra den positive frihed og danske værdier. Magten var ikke hos frihedsbegrebet, men hos regeringen og de, som definerede frihed som absolut. I andre sager som tørklædedebatten og den såkaldte tuneserlov, hvor reglerne for folk på tålt ophold blev strammet og dermed deres grad af frihed, argumenterede regeringen og Dansk Folkeparti (DF) ikke for frihed - der handlede det udelukkende om at beskytte det danske samfund og de danske værdier.
Der er ikke noget at sige til, at en forening som Demokratiske Muslimer blev oprettet i netop disse år, for at afmontere synspunktet om, at muslimer ikke kan være demokrater, og på den anden side, er der heller ikke noget at sige til, at regeringen fik skabt demokrati-kanonen, for at slå fast, at det danske samfund bygger på en stolt historie om, hvordan demokratiet sejrede og gjorde folket frit - fortællingen om den danske nation og det danske fællesskab.
Der har desværre efterfølgende været lignende sager, hvor man ser samme tendenser. Romaer, der bliver udvist uden at være kommet for en dommer, DF's forslag om at ændre 24-års-reglen til 28 år for ikke-europæiske statsborgere, DF's forslag om at beregne, hvor meget ikke-vestlige indvandrere koster den danske statskasse. Det bliver tydeligere at se, at det danske demokrati ikke er for alle, men er det så meget andet end en dansk tradition på niveau med dannebrog og guldhornene? Det er på tide at diskutere demokratiet ud fra ideologiske principper, der tydeliggør, hvilke værdier vi ønsker at basere vores samfund på. Det er ikke nok at sige »demokrati«, for det betyder ikke meget. Danmark er et multikulturelt samfund, og vi skal finde ud af, hvordan vi skal forholde os til det faktum set i forhold til demokratibegrebet. Vi praler af at være blandt verdens bedste demokratier, men er det kun for de etniske danskere, eller tør vi udvikle os til et samfund, hvor det ikke handler om hudfarve, religion og etnisk oprindelse, men hvor det handler om de demokratiske rettigheder til den enkelte? Lad os diskutere demokratibegrebet anno 2010.
Maria Rosenberg Rasmussen er cand.mag. og underviser på Sprogcenter IA

