Stakkelhadet
På gammeldags godsforvaltermaner fører de borgerlige partier valgkamp på at forværre levevilkårene for Danmarks kroniske underklasse. Stakkelhadet er kommet til at spille samme rolle som fremmedhadet gjorde i 00’erne


 Kun en forsvindende lille del af den danske befolkning er egentlige ’fremmedhadere’. Til gengæld har desperate borgerlige politikere fundet en ny og formentlig større vælgergruppe at appellere til her i valgkampen, nemlig ’stakkelhaderne’. Altså alle de mange middelklassevælgere, der har fået mere end nok af de offentligt forsørgede grupper af dovendidrikker, hashhoveder, nasserøve og skvatpissere. Nu stopper festen.
Under parolen om, at det bedre skal kunne betale sig at arbejde, er de små blå mænd fra den borgerlige blok blevet enige om at skære mærkbart i levevilkårene for kontanthjælpsmodtagere. Trods mange ubesvarede spørgsmål står ét klart: Børn, der vokser op i socialt skrøbelige hjem, hvor én eller flere af forældrene er på kontanthjælp, skal fremover til at betale direkte for nye skattelettelser til middelklassen.
Det Konservative Folkeparti skal roses for at stå åbent og ærligt ved deres godforvaltermentalitet. I familiepartiets valgudspil fremgår det, at for eksempel en enlig far på kontanthjælp med to børn – som i dag får udbetalt 10.396 kroner om måneden, vil blive skåret 2.121 kroner om måneden. Det skal være dyrere at være fattig. De mest udsatte skal mærkes på krop og sjæl.
I partiets valgpropagandamateriale er der også indregnet børnecheck, som alle forældre får, og boligsikring, som går direkte til udlejeren, og derfor formår partiformand Søren Pape Poulsen at pumpe tallet kunstigt op til en samlet ydelse på over 19.000 kroner. Realiteten er blot, at en enlig forældre på kontanthjælp vil få skåret en så heftig andel af budgettet, at børnene vil falde ud af det almindelige samfundsnetværk. Børnene betaler prisen.
Det er dog aldrig så slemt, at det ikke også er godt for nogle andre: Et så voldsomt indhug, som Det Konservative Folkeparti lægger op til i en allerede ekstrem nøjsom hverdagsøkonomi, vil utvivlsomt skabe en såkaldt beskæftigelseseffekt. I de mest optimistiske scenarier vurderes det, at op mod 2.000 af de aktivitetsparate kontanthjælpsmodtagere vil kunne blive skubbet ud på jobmarkedet, hvis ydelserne reduceres drastisk.
Det afgørende spørgsmål er imidlertid, hvad der sker med over 160.000 andre kontanthjælpsmodtagere, som ifølge modelberegningerne ikke kommer ud i job, men til gengæld kan se deres månedlige eksistensminimum sænket yderligere. Denne enorme gruppe af borgere, som desværre ikke er lige så godt organiseret som for eksempel dagpengemodtagerne, må affinde sig med rollen som valgkampens prügelknaber.
Liberal Alliance har et forslag, som går endnu videre end Det Konservative Folkepartis: Her skal kontanthjælpsmodtagere næsten ned på SU-niveau. Begrundelsen er fiffig, for når studerende kan nøjes med dåsetun, så må alle de voksne arbejdsløse med børn da også kunne lære at leve på en sten. Venstre ved ingen, hvor de har. Men valgkampen har vist, at de borgerlige partier er parate til at lade antallet af fattige børn vokse betragteligt, ja, ligefrem eksplodere som det skete sidst VKO-blokken regerede, for i bedste fald at skabe en beskeden jobeffekt. Den sociale slagside er således så markant, at der også må være andre og mere irrationelle følelser på spil end det almene ønske om at få flere i reel beskæftigelse.
Socialdemokraten Henrik Sass Larsen, der er blandt de få politikere, som selv har taget hele turen op fra samfundets sårbare bund, turnerer rundt med et bramfrit begreb, der desværre virker passende: Han kalder det for ’stakkelhad’. Efter en årrække med en forrået debat om indvandrere og flygtninge, har den danske samfundsdebat nu taget endnu et skridt dybere ned i sølet. Det er blevet mainstream at hakke på de mest udsatte.
Udlændingedebatten spiller dog fortsat en rolle. Blandt de sårbare borgere i Danmark er indvandrere og særligt flygtninge nemlig stærkt overrepræsenterede, og dét kan være en ekstra årsag til at ville skære i levebrødet for for eksempel kontanthjælpsmodtagere. Bundlinjen er blot, at det er alle udsatte, som vil blive ramt. Og det er ikke dagpengemodtagerne, der er hårdest ramt. Her i valgkampen er stakkelhadet kommet til at spille samme rolle som fremmedhadet gjorde i 00’erne.
Lars Trier Mogensen er politisk kommentator. 
Klummen er udtryk for skribentens egen holdning.

