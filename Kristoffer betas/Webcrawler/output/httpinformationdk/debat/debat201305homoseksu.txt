Homoseksuelles kamp fortsætter



 
	I dag er den internationale dag mod homofobi, og det er der god grund til at markere. Netop nu er der fokus på homoseksuelle og transpersoners rettigheder ved en storstilet konference i Haag. Som optakt til dagen, underskrev Danmark i går sammen en række andre EU-lande en erklæring, der opfordrer EU-Kommissionen til at styrke indsatsen for homoseksuelle og transpersoners rettigheder i Europa. For regeringen er der ikke nogen tvivl.

	Danmark har en pligt til at presse på for, at både Europa og resten af verden respekterer og overholder lesbiske, bøsser, biseksuelle og transpersoners – også kaldet for LBGT-personer – grundlæggende menneskerettigheder. Vi er kommet langt i Danmark, men vi er ikke i mål. Den danske regering ønsker fortsat at forbedre vilkårene for LBGT-personer. Som noget af det første gav vi mulighed for, at par af samme køn kan blive viet i kirken. Og vi har her i april fremlagt lovforslag om, at homoseksuelle kvinder kan blive medmødre fra barnets fødsel. Regeringen har desuden taget initiativ til, at en arbejdsgruppe ser på forskellige muligheder for, hvordan transpersoner vil kunne få et juridisk kønsskifte uden krav om omfattende kirurgisk indgreb. Diskrimination af LBGT-personer er stadig almindeligt i mange dele af verden.

	Også i europæiske lande, hvor millioner udsættes for vold, og hvor deres fundamentale menneskerettigheder som forsamlings- og ytringsfrihed ikke overholdes. Med erklæringen sender vi et kraftigt signal om, at vi er en række lande, der står sammen på det her område, og at vi mener det alvorligt.

	Danmark går forrest

	Vi kan og skal ikke acceptere, at der rundt omkring i verden er et hierarki i menneskerettighederne. Det er regeringers pligt verden over at beskytte alle borgere uanset seksuel orientering eller kønsidentitet. Og kultur, traditioner og religion må aldrig retfærdiggøre nægtelse af basale rettigheder, som retten til at eksistere, til ikke at blive overfaldet og til forsamlings- og ytringsfrihed.

	Kampen for homoseksuelles rettigheder skal kæmpes alle steder. Jeg er glad for, at Danmark er med til at gå forrest i EU.

Manu Sareen, ligestillings- og kirkeminister

