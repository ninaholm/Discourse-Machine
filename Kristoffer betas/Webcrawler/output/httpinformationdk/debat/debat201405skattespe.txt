Skattespekulation skader u-landene



 
	Under overskriften »U-landskampagne gør mere skade end gavn« i Information den 7. maj skyder freelancejournalist Pernille Bærendtsen og Rasmus Pedersen fra Dansk Institut for Internationale Studier med spredehagl mod vores u-landskampagne. De hævder, vi skræmmer virksomhederne væk fra Afrika. Mon dog!

	Vi hilser investeringer i landbrug og lokal produktion velkommen. Men u-landene mister hvert år milliarder i tabte skatteindtægter, fordi nogle virksomheder placerer overskud i skattely og forhandler sig til gigantiske skatterabatter hos svage regeringer.

	I Zambia gik Zambia Sugar, datterselskab til Associated British Foods, så langt som at lægge sag an for at opnå en skatterabat, som af Zambias regering var tiltænkt små og mellemstore landbrugsinvestorer. Vi anslår, at u-landene kunne øge deres skatteindtægter med 700 milliarder kroner om året alene ved at droppe skatterabatterne.

	Skatteunddragelse er strafbar, mens skattespekulation – desværre – er lovlig. Det er det, den globale Tax Power-kampagne vil ændre på.

	Derfor appellerer vi til virksomheder om at påtage sig et socialt ansvar og betale skat, hvor deres overskud bliver skabt. Sammen med organisationer og borgere arbejder vi på at få udviklingslandenes politikere til selv at droppe skatterabatterne. Og endelig arbejder vi på, at også vores egne politikere presser på for at stoppe international skattespekulation.

	Nuanceret kampagne

	Skat er helt afgørende for den omfordeling, som skal til for at gøre op med den voksende ulighed. Skat er en forudsætning for at rette op på det, som ikke bare vi, men også eksempelvis IMF og regerings- og virksomhedsledere peger på som det, der bremser udviklingen i u-landene: utilstrækkelig infrastruktur, ulige og ugennemsigtige rammevilkår, ringe uddannet arbejdskraft og politisk ustabilitet.

	Hvis debattørerne havde ulejliget sig med at opleve kampagnen, ville de have set den livlige og nuancerede debat, kampagnen skaber om regeringers og virksomheders ansvar. Sammen med globale gymnasier, efterskolerne og en masse frivillige arrangerer vi workshops, skatteskole, debatter og happenings. Vi giver taletid til aktivister fra Afrika, til politikere fra begge sider af det politiske spektrum og til rigtig mange især unge danskere, som involverer sig på livet løs.

	Og drejer det sig om fundraising? Ja, det er verdens største fundraisingprojekt, der vil bidrage med milliarder af skattekroner til udviklingslandene.

Helle Munk Ravnborg, forkvinde i Mellemfolkeligt Samvirke

