Hvorfor folkeskolen?



 »(…) det har sin betydning for befolkningen, at børnene fra den tidligste tid lærer at leve sammen.«
	– Jens Jensen, socialdemokratisk finansborgmester i København, februar 1911
Godt 100 år efter skoledebatten i København førte til et opgør med opdelingen af byens børn i dem, der går på private, og dem, der går på offentlige skoler, kan professor Niels Egelund konstatere, at folkeskolen på Indre Nørrebro ikke længere kan betragtes som folkets skole. Information kunne i den forløbne uge berette, at 45 procent af eleverne i den københavnske bydel går i privatskole. Og Jens Jensens socialdemokratiske arvtager, skoleborgmester Anne Vang, står nu over for samme opgør. Hvor Jensen kæmpede for at opbygge en fælles skole, hvor »husmandsbørn, gårdmands- og proprietærbørn« kunne få samme undervisning, hvilket man kan læse om i Lars Olsens bog Den sociale smeltedigel, kæmper Vang for at forhindre, at fundamentet for den fælles folkeskolesmuldrer bort.
Skoleborgsmesterens bud er at halvere tilskuddet til privatskolerne. Måske burde hun lytte til sine socialdemokratiske forfædre, for teknokratiske løsninger alene løser ikke det problem, at ressourcestærke middelklasseforældre i stigende grad vælger folkeskolen fra. Det gør de med skiftende argumentation, men ofte på baggrund af »falske forestillinger, rygter og bange anelser«, viser erfaringerne fra det københavnske forældreinitiativ Brug Folkeskolen. Men ingen politikere, heller ikke Anne Vang, formår rigtigt at bruge deres politiske platform til at forklare, hvorfor det også i 2012 er af afgørende betydning for middelklassens børn at møde høj og lav i skolen – at lære »at leve sammen«.
Det er et politisk ansvar at højne kvaliteten i folkeskolen. Men det er også et politisk ansvar at holde de ressourcestærke forældre op på, at individuelle valg har betydning for det fællesskab, de ønsker at trække på i alle andre sammenhænge, end når det gælder deres egne børns skolegang.

