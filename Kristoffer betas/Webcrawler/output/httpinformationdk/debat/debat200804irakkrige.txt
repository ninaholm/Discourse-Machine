Irak-krigens semantik ifølge Bush
Den amerikanske præsident glæder sig over, at USA's troppeoptrapning har 'genfornyet udsigten til succes'


 George Bush ser ud til at blive den første amerikanske præsident på permanent tilbagetog. Først ville han have os til at tro på irakiske masseødelæggelsesvåben. Da disse våben viste sig som en myte, hævdede Bush i stedet, at vi havde stoppet Saddams våben-'program' (hvilket viste sig også at være løgn - det var for længst stoppet).
Nu er går han et skridt videre. Efter at have proklameret sejr og 'mission fuldført' i Irak i 2003 og profeteret, at USA's store bedrift ville føre os ind i "en ny funklende tidsalder af menneskelig frihed", erklærede Bush i sidste uge, at "takket være optrapningen har vi genfornyet og genoplivet udsigten til succes."
Lad os analysere den mageløse udtalelse nøjere. Det, som for fem år siden var "sejr" og "succes", er i dag altså reduceret til "udsigt til succes". Og her der vel at mærke tale om 'genfornyet' og 'genoplivet' udsigt, altså 'genoplivet' i betydningen 'vakt til live fra de døde'. Er jeg den eneste, som får kvalme ved præsidentens obskøne semantik? Hvordan kan man 'genforny' en udsigt, og så tilmed en udsigt, som fremdeles er badet i irakisk blod (et faktum, som Bush klogeligt fortav)?
Man bemærker den konstante brug af ord, der begynder med 'gen': genforny, genoplive. Og forbløffende nok fortalte Bush os også, at "vi har faktisk genbefriet visse lokalsamfund". Det er en udtalelse, som kalder på mere end hul latter. For hvad betyder det troværdighedsanglende 'faktisk'? Jeg går ud fra, at det var et fikst forsøg fra Det Hvide Hus' taleskrivere på at signalere, at denne gang fortæller Bush altså virkelig sandheden. Men ved at sætte 'faktisk' foran 'genbefri' bryder den sproglige konstruktion sammen. Derved ligner den Irak.
Falluja genbefriet
Tæller jeg rigtigt, har vi nu 'genbefriet' Falluja to gange, Mosul tre gange, Ramadi fire gange og Sadr-City fem gange, samtidig med at Bagdad bliver 'genbefriet' noget i retning af flere gange dagligt. I sin ynkelige optræden foran en amerikansk senatskomité var den amerikanske general Petraeus nødt til at vedgå skuffelse over den lige så ynkelige irakiske premierminister, Nouri al-Malikis militære fiasko i Basra. Han havde ikke fulgt Petraeus' råd (som velsagtens gik ud på at 'genbefri' byen - for fjerde gang). 
Og sandelig om ikke Petraeus sagde, at USA efter 'optrapningen' får brug for en periode med "konsolidering og evaluering", hvilket er mistænkeligt tæt en indrømmelse af, at de amerikanske styrker vil, som det hedder i jargonen, 'regruppere i forberedte stillinger' - I guder, hvornår hører disse hundekunster op?
Slankere organisation
Det kan statistikken måske vise os. Samme dag, som Bush holdt tale, fik jeg tilfældigvis brev fra min gamle ven, militæranalytikeren George W. Appenzeller. I brevet er han så venlig at korrigere de tal, jeg tidligere har anført for at drage sammenligninger fra Irak til de amerikanske tab i Korea- og Vietnamkrigen. "I tidligere krige," skriver han, "blev lettere sårede, som kunne behandles på stedet, genindsat i aktiv tjeneste. Dengang blev de ikke medregnet i tabstallet, men det gør de i Irak og Af-ghanistan." Det korrekte forhold imellem sårede og dræbte i de nævnte lande er ifølge George 8,13: 1, mens det i Korea var 7,38: 1 og i Vietnam 6,43: 1.
Antallet af amerikanske soldater, der er såret i Irak frem til 18. marts i år, er på 13.170. Heraf var de 8.904 så hårdt sårede, at de måtte evakueres til hospitaler i udlandet. Antallet af dræbte i kamphandlinger ligger på 3.251 (mens yderligere 750 har mistet livet i ulykker eller pga. sygdom). Dette tal inkluderer imidlertid ikke et andet tal, som Pentagon og Bush altid hemmeligholder - nemlig de yderligere 1.000 eller flere private sikkerhedsfolk, der blev dræbt, imens de kæmpede og slog ihjel for 'vores' side.
Men lad mig citere George Appenzeller: "Ialt ca. 450.000 amerikanere kom til at kæmpe i Vietnam-krigen. På dens højdepunkt var der 67.000 kampsoldater i krig, hvilket stort set svarer til det antal USA har i Irak, og interessant nok også til det antal, der var med i Koreakrigen. Men den amerikanske hær har i dag en slankere og slagkraftigere organisation end før, dvs. en højere andel af kampsoldater."
Det må altså konstateres, at Irak-krigen endnu ikke har nået samme blodige niveau, som blev nået i Korea og Vietnam. Treårskrigen i Korea kostede 33.686 amerikanske soldater livet, mens ca. 250.000 blev såret svarende til 95.562 ofre per år. Den amerikanske fase af Vietnamkrigen, der varede i 14 år og resulterede i 43,378 dræbte amerikanere og 304.704 sårede, havde et gennemsnitligt antal ofre per år på 25.149 (opgør vi alene for 1966-69, hvor krigen var på sit højeste er tallet på 66.792.)
Irak-krigen har foreløbig varet fem år og har resulteret i 3.251 dræbte amerikanske soldater og 29.395 sårede (inklusive de lettere sårede), hvilket giver et gennemsnit på 6.259 ofre per år. "Således ligger gennemsnitstallet for dræbte og sårede i Korea tre gange over det samlede tal for Irak-krigen, mens det for Vietnamkrigens mest intensive år ligger dobbelt så højt som den samlede mængde amerikanske ofre for Irak-krigen."
Tabstal ukendt
Men nu til mere blod, denne gang af den civile slags. Ifølge George "blev der under Koreakrigen dræbt 1.600.000 civile, mens der under Vietnamkrigen blev dræbt mellem 365.000 (ifølge USA's officielle skøn) og 4 millioner (ifølge Vietnams regering) i den amerikanske fase af krigen. I Irak er det civile tabstal ukendt, men det drejer sig næppe om under 250.000."
Siger altså George Appenzeller. 
Det er ikke længe siden, at George Bush påstod, at de civile tab i Irak kun løber op i "30.000 mere eller mindre". Man bemærker sig tilføjelsen "mere eller mindre", og jeg kan udmærket forstå, hvorfor statistik ikke interesserer Bush. Ej heller vil der formentlig knytte sig større interesse til de fortsatte civile irakiske tabstal, når tilbagetoget kører videre, og vi igen og igen må til at 'genoplive' og 'genbefri'.
© The Independent og Information
Oversat af Niels Ivar Larsen

