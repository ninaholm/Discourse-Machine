Ministerens svinestreg
Ministeren for landbrug har givet dispensation til at en gruppe landmænd kan bygge en stald til 5.000 søer, og bryder dermed med regeringens egen landbrugslov


 Ministeren for landbrug har givet dispensation til at en gruppe landmænd kan bygge en stald til 5.000 søer, hvilket svarer til 1.160 dyreenheder. Ifølge den nyeste reform af landbrugsloven, som den siddende regering og DF selv har gennemført, må besætningens størrelse kun forøges til 950 dyreenheder - blandt andet for at lægge en dæmper på den såkaldte 'strukturudvikling', hvor de jordbrug, som vi i dag kender som store blot bliver endnu større.  
Man kan i nærværende dagblad læse påstande om, at ministeren er landbrugets egen minister. Det passer derfor kun til delvist. Dels handler hun i modstrid med de danske småbønders interesser og visioner for et afbalanceret jordbrug, dels spolerer hun det spin som føres af Dansk Landbrug (DL). 
Lav jeres egen lov
Sammen med transnationale selskaber har landmænd fra Danmark som bekendt opkøbt store jordarealer i Øst- og Centraleuropa, hvor de anlægger farme som selv efter danske forhold er kæmpestore. Et af DL's argumenter for at dette er legitimt, er netop, at "de da bare kan lave en landbrugslov, ligesom vi har gjort". 
En mere ærlig form for aktivisme ville derfor være, hvis DL i selskab med ministeren foran Europas retsbygninger ophængte bander med indskriften: Med svinefarme skal land bygges.
I øvrigt tvivler jeg på, at der findes partipolitikere - selv uden for regeringsalliancen - der har mod nok til, endsige kan, stille noget op over for Europas agroindustrielle kolonisering. Vi kan blot iagttage EU-forhandlerne (herunder den danske kommissær) ved det seneste WTO-møde der ikke ville sætte en stopper for de økonomiske støtteordninger, som favoriserer netop denne.
Måske er det slet danske eller europæiske politikere vi skal sætte vores lid til, hvis vi ønsker at bremse strukturudviklingen, men til politikerne og småbondebevægelser i de fattigere lande. Det var dem der fik de seneste WTO-forhandlinger til at bryde sammen. De ikke ville gå ind på Europas og Nordamerikas tvangsliberalistiske præmisser. 
Tao Kongsbak er etnograf og støtter den internationale bondebevægelse La Via Campesina

