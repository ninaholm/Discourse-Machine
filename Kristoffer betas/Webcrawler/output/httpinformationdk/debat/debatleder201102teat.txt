Teater mod undergang



 DET ER EN sand tragedie. Det Kgl. Teater befinder sig i en ond spiral. Det værste er, at medmindre de ved et helt uventet trylleslag fra politisk side skulle få en stor ekstrabevilling, så kan de lige nu ikke gøre andet end det forkerte: spare på kunsten og det, der i sidste ende skal legitimere, at vi fortsat har noget så naturligt som Det Kgl. Teater. Det stykke, som Det Kgl. Teater lige nu spiller på den store offentlige scene, er et slutspil. Det kan godt blive et meget langt og kedeligt stykke.
Det Kgl. Teater kan sådan set ikke gøre så meget andet. Det er statist  i en udvikling, det selv har en andel i, men som også er større end det selv. Udgifterne til at drive de mange huse som Gamle Scene, Skuespilhuset og Operaen lægger beslag på en større og større del af de samlede udgifter, og sammen med et støt faldende billetsalg gennem de seneste år tvinger det nu teatret til at skære drastisk i antallet af forestillinger. 100 forestillinger over de kommende to år svarende til hver sjette.
HISTORISK HAR Det Kgl. Teater aldrig haft så ideelle betingelser og rammer for at levere god kunst som nu med Skuespilhuset og Operaen. Men det er paradoksalt nok netop rammerne og dermed udgifterne til disse mursten, der nu tvinger teatret i knæ. Frem for at være flotte og levende steder for det ypperste inden for de forskellige kunstarter kan bygningerne blive forvandlet til mausoleer over en institution, der ikke længere kan puste tilstrækkeligt liv ind i kunsten.
I virkeligheden er det især den flotte gave fra Mærsk i form af Operaen, der er kommet til at koste dyrt sammen med forhøjede driftsudgifter til det nye skuespilhus. Én ting er at få en opera foræret, en helt anden er at klare driftsudgifterne hertil. Klogt nok insisterede daværende bestyrelsesformand Michael Christiansen på at takke nej til Operaen, medmindre der fulgte en særbevilling med fra staten til den løbende drift af huset. Et tilskud, der i sin tid via daværende statsminister Poul Nyrup Rasmussen blev fundet med 100 mio. fra Staten og 40 mio. fra Københavns Kommune. Det er det driftstilskud, der gradvist er blevet reduceret og dermed har skabt stigende problemer.
I ET LIDT STØRRE perspektiv kæmper Det Kgl. Teaters ikke kun med økonomiske problemer, men også med, at tiden måske også er ved at løbe fra et kulturbegreb, der kan formuleres sådan, at godt nok er Det Kgl. Teater en stor og dyr institution, men det er også en af de helt uomgængelige hjørne- stene i hele vores dannede kultur.  I forhold til det kulturbegreb er den kulturelle værdi af sådan en institution langt større end den umiddelbare økonomiske gevinst. Og i den optik  taler vi ikke bare om et teaterhus, men om en kulturinstitution, som det koster mange penge at opretholde, for  sådan noget gives ikke uden gode fysiske rammer, faste ensembler, orkestre, uddannelse af nye talenter og et væld af dyre praktiske og administrative funktioner.
Dertil har der i de senere år været kritik af det kunstneriske resultat. Hånden på hjertet, er der så ikke alt for mange ligegyldige eller middelmådige forestillinger på Det Kongelige? Operaen oplevede efter den nye bygning et stort kunstnerisk løft, men siden er gassen lidt gået af ballonen. Der er så mange fremragende skuespillere, og flere gange har man ramt plet, men også her er der for meget ligegyldigt teater. Og det har følger: Selv om teatret har været tilbageholdende med at oplyse om billetsalg, kan enhver, der går i teatret, til ballet eller i operaen, ved selvsyn konstatere, at salene ofte er halvtomme. Og med hensyn til balletten står det specielt skidt til.
NÅR DET KGL. TEATER aldrig har kunnet legitimeres økonomisk, skal der en anden værdi til. Og sagen er jo, at det eneste, der for alvor kan legitimere en afsindigt dyr kulturinstitution, er kunstnerisk værdi og tidssvarende relevans. Derfor er Det Kgl. Teater også på den front udfordret. Og når det så tilsvarende er handlingslammet og kun kan svare ved at skrue ned for de kunstneriske ambitioner, tegner der sig konturerne af en truet institution. I sådan en situation er det, man som tilskuer kigger på, hvordan mindre teatre har stor succes med for langt færre midler at skabe god og relevant kunst. Hvorfor skal vi så betale så meget for et kongeligt teater, som kun leverer middelmådig kunst? Når Det Kgl. Teater hvert år modtager omkring 40 procent af den samlede teaterstøtte, er det, at man spørger sig selv, om de penge mon ikke var givet bedre ud andre steder? Man begynder at spørge, om vi overhovedet behøver et kongeligt teater?
Det er og forbliver derfor en samfundsprioritering, om man vil have et kongeligt teater eller ej og kaste i omegnen af 1.100 statslige kroner efter hver solgt billet?
Svaret er stadig et ja, men indrømmet: Det er blevet sværere og sværere at legitimere det ja.

