Knaldet i Information

Information leverer ukritisk spaltesplads til en fuldstændig usaglig og usmagelig smædekampagne mod instruktøren af filmen om Peter Linck, mener dagens læserbrevsskribent.


 Information bragte fredag partsindlægget 'Knaldet af forføreren', hvor de tidligere Dagen-journalister Mads Brügger og Nikolaj Thomassen harcelerer over dokumentarfilmen Forførerens fald og fremstilingen af Peter Linck. 
Information leverer her ukritisk spaltesplads til en fuldstændig usaglig og usmagelig smædekampagne mod instruktøren bag filmen Frank Piasecki - i artiklen kun omtalt som Frank. Her påstår de at "Frank er blevet kneppet" af forføreren Peter Linck selv, at han er en venstreorienteret aktivist med uklare hensigter, og der bør stilles spørgsmålstegn ved hans virke som dokumentarist fremover. 
De harcelerer, så blodet sprøjter, over hans tidligere film Guerilla Girl som ren propaganda for FARC-bevægelsen og påstår, at Frank ikke har nogen samvittighed eller reelle hensigter med sine film eller arbejde sit som instruktør. 
At Dagen-journalisterne ikke har forstået, at der er to instruktører bag filmen (Laurits Munk Pedersen), er blot en pinlig detalje. 
En ting er, at Information afgiver en dobbeltside spalteplads i deres medietillæg til kollegerne fra Dagen, men at man redaktionelt vælger ikke at give instruktøren mulighed for at tage til genmæle er dybt kritisabelt. Det er åbenbart blevet god tone at hænge folk ud offentligt uden hensyntagen til de medvirkende.
En anden ting er, at Information ligefrem inviterer to tidligere Dagen-journalister til at 'anmelde' en film om deres tidligere arbejdsgiver og arbejdsplads. Det er det samme som at bede offeret om at anmelde sin gerningsmand. 
Det er normalt kutyme at overholde armslængdeprincippet, når man anmelder bøger eller film. Det ikke er nogen hemmelighed, at begge journalister har en betydelig indsigt i sagen omkring Dagen, og netop derfor bør Information være opmærksom og sikre os at fremstillingen er saglig. 
Frank Piasecki har sammen med Laurits Munk Pedersen begået en drama dokumentar om en skandale i den danske bladverden. Filmen rejser væsentlige diskussioner omkring dokumentarens diktum og genrevridningen mellem fiktion og fakta. Og man kan mene, hvad man vil om filmen, om dens virkemidler, fravalg og pointer - så længe man går efter bolden og ikke efter manden. 
Det har konsekvenser at henrette personer offentligt, og selv om vi har ytringsfrihed, så må vi henstille til, at Information overholder god presseskik, når de leverer spalteplads til kritik 
Sagen har som altid flere sider og sandheder, og det ville være klædeligt, hvis Information ønskede at bidrage til saglig, nuanceret og objektiv journalistik.

