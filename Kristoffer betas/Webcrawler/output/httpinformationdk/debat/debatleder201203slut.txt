Slutspillet er i gang



 »Død over Amerika! Død over Amerika!« lød råbene fra 2.000 afghanske studenter i storbyen Jalalabad i går. De var rasende over en psykisk syg amerikansk soldat, som i weekenden skød og dræbte 16 uskyldige mænd, kvinder og børn i Kandahar-landsbyerne Najiban og Alekozai.
På gerningsstedet åbnede lokale talebanere i går ild mod den afghanske regerings efterforskningshold. Og Talebans talsmand, Zabihullah Mujahed, svor hævn over de »amerikanske dyr«.»Med Guds hjælp vil vi dræbe og halshugge jeres sadistiske soldatermordere,« advarede han.
Der er ingen tvivl om, at weekendens massakre og amerikanske soldaters nylige afbrænding af religiøse skrifter har skadet NATO’s image i Afghanistan og bragt følelserne i kog – både hos den krigstrætte afghanske befolkning og hos dem, der frygter et nyt Irak, hvor befolkningen vender sig mod de vestlige »besættelsesstyrker«.
Det er fristende for medierne at hoppe med på vognen, og sammenligningerne med Irak fylder da også meget i spalterne. Men det bliver de ikke mere rigtige af.
Afghanistan er ikke Irak. Og afghanerne er måske nok trætte af krigen og af amerikanerne, men deres holdning til de udenlandske styrker er ikke den samme, som irakernes var, da det gik grueligt galt i kølvandet på Saddam Husseins fald.
Ifølge Konrad Adenauer Foundation og Asia Foundation, der foretager nogle af de mest gennemarbejdede meningsmålinger i Afghanistan, vil afghanerne gerne have de udenlandske styrker ud af deres land. Men afghanerne ved også godt, at Taleban står parat i kulissen med opskriften på et middelalderligt diktatur.
Og de ved, at risikoen for kaos og borgerkrig er ekstremt stor, hvis tilbagetrækningen af de udenlandske soldater sker, før de afghanske sikkerhedsstyrker er klar til selv at løfte opgaven. Hele 60 procent af afghanerne ikke bare frygter, men mener, at deres land vil blive kastet ud i en ny borgerkrig, når NATO-styrkerne trækkes ud i slutningen af 2014. Holdningen til Taleban siger også en hel del om, hvad afghanerne mener om situationen. 64 procent af afghanerne har »absolut ingen sympati« for Taleban. Og det er næsten 20 procent flere end for to år siden.
Trods den massive afvisning af Talebans islamistiske middelalderprojekt er et flertal af afghanerne alligevel villige til at forhandle med bevægelsen – i erkendelse af, at fred skal sluttes med fjender, ikke frænder.
Det siger en hel del om afghanernes pragmatisme. Men også om den krigstræthed, som for alvor er sat ind både i Afghanistan og i de fleste ISAF-lande. Så sent som i går viste en frisk meningsmåling, at 55 procent af briterne vil havde deres styrker hjem nu, mens hele 73 procent anser krigen mod Taleban for umulig at vinde.
Som Information skrev i går, oplever USA den samme tendens. Opfattelsen af Afghanistankrigen som en fiasko breder sig, også herhjemme.
I går gav regeringen for første gang åbnet udtryk for pessimisme. Der vil ske tilbageskridt, når vi trækker os ud, erklærede både udenrigsminister Villy Søvndal (SF) og statsminister Helle Thorning-Schmidt (S). Tilsyneladende et første forsøg på at forberede danskerne på den danske exit, der givetvis ikke bliver køn. Taleban står stadig stærkt, ikke mindst i Helmand, og vil givetvis forsøge at overtage magten, når de amerikanske, britiske og danske styrker forlader området. Allerede til sommer forlader amerikanerne Helmand og næste år er det briterne og danskernes tur.
På trods 10 år i Afghanistan – heraf seks år i aktiv kamp med Taleban – har de færreste herhjemme et klart billede af, hvordan afslutningen på det internationale engagement ser ud.
I det hele taget har både Danmark, NATO og den afghanske regering forsømt at definere, hvordan en succes ser ud. Bl.a. af den grund vil Afghanistankrigen gå over i historien som en fiasko – uanset de utrolige fremskridt, der er sket i det ludfattige og totalt sønderskudte land, Taleban efterlod sig i 2001. Kun en fredsaftale med Taleban kan rette op på dette. Men spørgsmålet er, om det kan nås. Indtil videre er tilnærmelserne sket med pinefuld langsommelighed, men det er måske ved at ændre sig. USA er i hvert fald i gang med at løslade fem top-talebanere fra Guantánamo, sådan som Taleban har krævet. Og i går meddelte den afghanske udenrigsminister Rasool, at han i løbet af de kommende 10 dage rejser til Qatar for at forhandle med Taleban.
Det er i 11. time, forhandlingerne kommer i gang. Om forhandlingerne kan føre til fred er stadig meget tvivlsomt, men der er til gengæld ingen tvivl om, at det internationale samfund og den afghanske regering har mere brug for freden end Taleban har. Og det er ikke noget godt udgangspunkt.
Når to tredjedele af afghanerne frygter fremtiden, er det med god grund. Risikoen for et rigtig grimt kompromis, hvor en af verdens mest ekstremistiske bevægelser i praksis vender tilbage til magten i store dele af landet, er overhængende.
Hvis det bliver enden på 10 års krigsindsats, kan man virkelig tale om en fiasko, der på ingen måde har været de mange internationale og afghanske ofre værd.

