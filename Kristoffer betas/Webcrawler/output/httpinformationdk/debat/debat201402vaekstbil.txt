Vækstbilledet flimrer
Økonomerne har næsten ret, men tager alligevel helt fejl. Økonomisk politik er en giftig blanding af virkelighed og uvirkelighed, rationalitet og irrationalitet


 
	De forstår det slet ikke. Økonomerne. Deres modeller viser samstemmende, at væksten venter lige om hjørnet. Men hvor bliver væksten af? En perlerække af empiriske tegn antyder, at forbruget burde vokse markant. Boligpriserne, reallønnen og beskæftigelsen stiger. Skatten lettes. Forbrugertilliden er høj, og renten er lav. Man fornemmer en tiltagende desperation blandt økonomer. Der virker nærmest naturstridigt, at væksten udebliver.

	Men problemet ligger et andet sted. Det er økonomernes modeller og virkelighedssyn, der er misvisende. Og det handler om selve kernen i økonomernes verdensbillede: Rationalitet. Den afgørende aktuelle tendens i den samfundsøkonomiske udvikling i Danmark er, at det er irrationalitet, der driver væksten, ikke rationalitet.

	Ny virkelighed vokser frem

	Økonomernes verdensbillede er enkelt. Forbrugere ønsker mest mulig lykke og handler rationelt for at opnå det. Det indebærer, at vi tager bestik af situationen og fremtidsudsigterne, for herefter at indrette vores forbrug, så det giver størst lykkefølelse.

	Da det kun er varer, der bringer os lykke, bruger vi det meste af vores indkomst og låner også penge, hvis renten er lav og fremtidsudsigterne gode. Kort sagt, vi øger vores forbrug, hvis vi får flere penge på lommen og tror på en bedre økonomisk fremtid. Det er irrationelt at gøre andet, for så får vi ikke mest muligt for pengene.

	Økonomernes forestillinger er ikke helt forkerte. Så ville ingen lytte til dem. Problemet er snarere, at de næsten har ret, men alligevel tager helt fejl. Økonomisk teori og politik er en giftig blanding af virkelighed og uvirkelighed, rationalitet og irrationalitet. Vækstperioden i 1990’erne var karakteriseret ved mange af de faktorer, som økonomerne hæfter sig ved, men samtidig voksede en ny økonomisk tendens frem, der i dag overskygger økonomernes vaneforestillinger.

	Vi så på den ene side en udvikling i 1990’erne, der lignede fremstillingen i de økonomiske lærebøger. Væksten var høj og fandt sted sideløbende med, at forbrugerne fik flere penge mellem hænderne. Beskæftigelsen voksede gennem en årrække, reallønnen fulgte med og boligpriserne steg støt. Desuden faldt renten. Og forventningerne til fremtiden var positive.

	Faktisk var fremtidssynet ikke kun positivt – og der er i den forbindelse, at den nye økonomiske tendens manifesterede sig. For efter et par år med høj vækst opstod en dynamik med irrationelle forventninger, som blev den essentielle ingrediens i den positive vækstspiral.

	Der opstod en boble, som netop er karakteriseret ved irrationalitet: Den økonomiske udvikling drives frem af en forestilling om, at det kun kan gå fremad, og at alle kan få del i de rige muligheder.

	Mere luft i boblen

	Bobler er irrationelle, da alle erfaringer viser, at en optur uundgåeligt bliver efterfulgt af en nedtur, og at de negative konsekvenser bliver ulige fordelt. Da boblen bristede i 2000 blev tæppet revet væk under væksten, og det kom blandt andet til at gå ud over alle dem, der mistede deres arbejde. Uden de ekstatiske forventninger til en gylden fremtid stagnerede boligpriserne og forbruget. Det positive vækstbillede fordampede.

	Billedet vendte så igen i 2004. Med lavere renter, billigere låneformer på boligmarkedet og skattelettelser som drivkræfter, blev de økonomiske nøgletal igen positive. Der blev pumpet ny luft ind i boblen og på kort tid nærmest eksploderede boligpriserne og iværksatte en veritabel forbrugsfest, med tilhørende jobfest og solide lønstigninger.

	Der var tale om en ny kollektiv eufori, hvor al viden om faldende boligpriser og økonomiske kriser blev tilsidesat af en udbredt forestilling om, at penge gror på træer, som vokser ind i himlen. Vi ved alle, hvad der så skete i 2008: Nedtur af epidemiske proportioner.

	Der er flere grunde til, at den aktuelle nedtur er mere omfattende end den foregående. De positive fremtidsudsigter i 1990’erne udsprang delvist af særlige historiske omstændigheder, som forøgede produktiviteten og optimismen. Berlinmuren faldt og Sovjetunionen brød sammen. Internettet skabte nye muligheder. Mange oplevede bedre arbejdsforhold og livsbetingelser.

	Opsvinget i 1990’erne var mere reelt end opsvinget i 00’erne. Boblen var mindre. Væksten i 00’erne var en mere rendyrket boble, med surreelle karaktertræk. Efter den monumentale nedtur i slutningen af 00’erne står vi i dag i en skrøbelig situation, hvor væksten er omkring nul og ikke rykker sig ud af stedet, selv om økonomerne konstant ser tegn på, at forbruget kommer i høje omdrejninger igen.

	Vækst kræver irrationalitet

	Forbrugerne holder på pengene og afventer udviklingen, selv om krisebevidstheden har fortaget sig, og der er tillid til en god økonomisk fremtid. Det betragter økonomerne som irrationelt, men i realiteten er det aldeles rationelt. De fleste har allerede et stort forbrug og en stor gæld.

	Der skal simpelthen mere end lidt flere penge og jævn optimisme til, før forbruget vokser markant. Rationaliteten forhindrer væksten. Vejen til vækst er brolagt med irrationalitet.

	Hvis der for alvor skal gang i væksten igen, er der behov for en ny kollektiv eufori. Irrationaliteten er en nødvendig katalysator. Så hvis væksten kommer, vil den være udtryk for sin egen modsætning i form af en fremtidig fatal krise.

	Vækst er nemlig ikke kun irrationel i økonomisk forstand. Den udvikling vi har set i de seneste årtier, hvor bobler genererer væksten, har fundet sted sideløbende med, at vi har opbygget en voksende økologisk gæld på globalt plan. Vækst er ikke bæredygtig. Heller ikke for miljø og klima. Og her hjælper det ikke blot at kalde væksten grøn.

	Vi lever i en brydningstid, hvor spørgsmål om vækst, rationalitet og klima kun bliver mere presserende.

Peter Nielsen er lektor i politisk økonomi på Roskilde Universitet

