Gennemførselstid er et fælles ansvar



 Jeg ved ikke, om alle har opdaget det. Men regeringens SU-reform efterlader ikke de studerende alene med ansvaret. Vi ved, at det også handler om strukturer, kultur og barrierer i systemet, når danske unge i gennemsnit er mere end 29 år, når de færdiggør en kandidatuddannelse. Derfor skal uddannelsesbureaukratiet også levere et bidrag.Uddannelsesstedet kan gøre en verden til forskel, når det gælder om at få de studerende godt igennem studiet. Aalborg Universitet er skoleeksemplet. Hvor den gennemsnitlige kandidat på Københavns Universitet gennemfører studiet på 6,6 år, bruger den gennemsnitlige kandidat på Aalborg Universitet ikke mere end de normerede fem år. Og Aalborg Universitet er tilmed det universitet i landet, som har flest studerende med en ikkeakademisk baggrund.Succesen skyldes blandt andet, at man støtter de studerendes udvikling, og holder dem til ilden, så de kan komme videre inden for rammerne af studiet. For eksempel prioriterer man de studerendes samarbejde og studiets praktiske anvendelighed. Større opgaver og specialet laves ofte i samarbejde med virksomheder, hvilket er med til at gøre studiet meningsfuldt. Hele strukturen indbyder til, at man følger sporet hele uddannelsen igennem.Jeg er rigtig glad for, at der nu er lagt op til en reform, som tilskynder landets universiteter til at lære af de gode eksempler. Det sker så håndfast, at de kommer til at mærke det på økonomien, hvis ikke de i 2020 bidrager til at nedbringe den gennemsnitlige studietid.
Nødvendig oprydning
Men reformen stopper ikke der. Der skal ryddes op i barriererne for, at de studerende kan komme smidigt gennem studiet – præcis som de studerende selv har efterspurgt. Reformen vil nemlig ændre betingelser og krav, så de studerende kan få sikkerhed for, at deres studieophold i udlandet eller på andre uddannelsesinstitutioner kan overføres til eget studie, når de er hjemme igen. Også ved praktikophold og studieskift skal det være langt lettere at få merit, så de studerendes tid ikke bliver spildt.Selvfølgelig lægger reformen et ansvar på de studerende. Men de studerende står slet ikke alene. Derfor er det en rigtig god reform, som ikke kunne være lavet bedre af nogen anden regering.
Uffe Elbæk, uddannelsesordfører, Radikale Venstre

