Halvstuderede symbolanalytikere



En ordentlig portion af den næste studiegeneration vender kreative, design- og humaniorauddannelser ryggen og kaster sig i armene på tekniske og naturvidenskabelige studier. Det viser ansøgningerne til landets universiteter.Det er noget af et skifte, der er sket siden denne ledersignaturs trygge opvækst i velfærds-90’erne efter Berlinmur og kartoffelkur. Ungdommen i 00’erne var en tryg fest, hvor vækst og velfærd skabte sikre rammer til at realisere sig selv.Den største bekymring var at vælge, hvilket liv man ville leve. Der var job til alle, der ville være arkitekter, gå på RUC eller læse film- og medievidenskab. Der var plads til at boltre sig, til tage chancer og til at blive en halvstuderet symbolanalytiker.Men den naive optimisme led et knæk i 2008, hvor krisen tilføjede en brummende bastone af usikkerhed til den trygge verden.Derfor lytter den nye generationen faktisk, når bekymrede familiemedlemmer spørger, ’hvad kan man egentlig bruge det studie til?’ og påpeger den høje dimittendledighed og den korte dagpengeperiode – i 00’erne havde de fået fingeren.Det er Dansk Industris hede drøm, der går i opfyldelse i disse dage – endda helt uden brug af tvang og økonomiske incitamenter. Meget tyder på, at krisen har indlejret sig i bevidstheden hos de fremtidige studerende og skabt en trang til hårde, kvantificerbare kompetencer. ’Noget man kan bruge til noget.’Flere unge end nogensinde tager en uddannelse. Det må man juble over. Men der er en risiko for, at kreativitet, livsnerve og innovationskraft i de kommende år drukner i excelark, krisebevidsthed og matematiske ligninger, når 00’ernes halvstuderede symbolanalytikere forlader scenen. Vi krydser fingre for, at det ikke sker.
