Det bedste ved nærområderne er, at de ligger så langt væk
Det lyder så fornuftigt, når danske politikere taler om, at vi skal hjælpe flygtninge i deres nærområder. Men måske burde vi lige gøre os klart, hvilke forhold de lever under i deres nabolande
 Syriske flygtninge udenfor deres telt i en flygtningelejr i den libaneniske by Al-Faour nær grænsen mellem Syrien og Libanon.


 Det er humanitært og økonomisk fordelagtigt at hjælpe flygtninge i deres nærområder – både for den internationale stabilitet og for flygtningene selv. Denne holdning var dominerende blandt partierne i valgkampen og vil givetvis blive styrende for den danske udviklingsbistand i de kommende år.
Men hvad den danske offentlighed glemmer at diskutere er, hvilke forhold de mennesker, som flygter fra grusomme borgerkrige og konflikter, bliver budt i deres såkaldte nærområder. Sandheden er nemlig, at konflikterne i verdens brændpunkter som Somalia og Syrien går på tværs af grænser og etniske grupperinger med nabolande, der ikke er neutrale, men derimod har meget på spil i forhold til grænsedragninger, ressourcer og regionale magtforhold, og som derfor blander sig i konflikterne.
Ud over at flertallet af flygtningene lever under kummerlige forhold og ofte uden rettigheder i nærområder, er mange derfor også i direkte fare, hvis de i modtagerlandets øjne hører til på den forkerte side af den konflikt, de er flygtet fra. Det har vi set med vores egne øjne i henholdsvis Jordan, Afghanistan, Syrien og Etiopien de seneste år.
På sikker afstand
Vi udelukker bestemt ikke, at man kan hjælpe flygtningene i deres nabolande, men vi vil gerne tegne et realistisk billede af de faktiske forhold i nærområderne. Et billede, som står i skarp kontrast til det, som politikerne tegner i den hjemlige debat, hvor flygtningespørgsmålet debatteres, som om flygtningene føler sig ’hjemme’ i nærområdet. Nærområderne kan nemlig være mere fjendtlige og fremmede for visse flygtningegrupper end lande som Danmark tusindvis af kilometer væk. Ofte er det sådan, at det bedste, man kan sige om nærområderne, er, at de ligger så langt væk fra Danmark.
Hvis det politiske flertal ser nærområdestrategier som ideelle løsninger, øger det også forpligtelsen til at udarbejde effektive og realistiske strategier for, hvordan man vil og kan hjælpe i nærområderne.
Nærområderne er typisk u-lande, som allerede i stigende grad huser størstedelen af verdens flygtningestrømme. Undersøgelser viser, at 86 procent af verdens flygtninge søger tilflugt i lande, der ikke kan kategoriseres som i-lande. For 10 år siden var dette tal tættere på 70 procent, hvilket viser, at humanitære kriser allerede varetages i nærområderne.
Humanitære indsatser i nærområder baserer sig for det meste på ideen om at placere folk i flygtningelejre. Man opbygger gigantiske beboelseskomplekser, der placeres i grænseområder mellem konfliktområder og modtagerlande, helst på sikker afstand af storbyer og lokalbefolkninger. Her stuves flygtningene sammen i telte eller hytter, ofte uden tilstrækkelig mad, og de har sjældent tilladelse til at arbejde eller uddanne sig på lige vilkår med lokalbefolkningerne. De må vente på deres rationer i timevis og er de første til at mærke, når store internationale og omstillingsparate ngo’er flytter fokus til et af verdens nye konfliktramte (nær)områder.
Uønsket i nabolande
Det politiske spil om flygtninge foregår ikke kun i Danmark og Europa, men også i nærområderne. Efter 20 år med somaliske flygtninge fører Kenya eksempelvis en meget streng flygtningepolitik og vil lukke en af verdens største flygtningelejre, Dadaab, der som udgangspunkt var beregnet til 30.000 mennesker, men som nu huser over 300.000 flygtninge. Mennesker, der flygter fra konflikter, som Kenya sammen med Etiopien, Somalias andet naboland, selv har været med til at forværre via invasioner og terror- bekæmpelse. Af den grund er det langtfra alle somaliske flygtninge, der kan føle sig trygge i disse nærområder.
Fire år inde i konflikten i Syrien ser man også markante stramninger i flygtningepolitikken hos samtlige nabolande. Jordan, Libanon og Tyrkiet, der alle har modtaget massive flygtningetilstrømninger siden 2011, er alle eksempler på lande, der langtfra har været neutrale i den syriske konflikt.
Den danske debat om nærområderne har først og fremmest handlet om basale behov og minimumstandarder. Flygtninge skal have mad, drikke og tag over hovedet. Men forholdene for mange syrere i Jordan, Libanon, Egypten etc. understreger, at vi er nødt til at medtænke det manglende fokus på politiske flygtninge. I Libanon bliver syriske unge systematisk opsøgt af Hizbollah og andre libanesiske militante grupper. I Egypten bliver de forfulgt som sympatisører med Det Muslimske Broderskab. Og så videre.
I Libanon kalder man de syriske flygtninge for ’gæster’, så man ikke behøver at sikre dem basale flygtningerettigheder. I Jordan har man ikke skrevet under på flygtningekonventionen, så her har flygtninge reelt ingen rettigheder. Begge lande har ligesom Tyrkiet i perioder lukket grænserne til Syrien, så flygtninge har ventet i dagevis i ørkenen, og senest har vi set billeder af syriske flygtninge, der forsøger at få børn og ejendele gennem huller i hegnene langs den syrisk-tyrkiske grænse.
Det er disse flygtninge, vi svigter, så længe vi i den hjemlige debat er helt og aldeles uafklarede om, hvordan vi mere konkret kan og ønsker at støtte de millioner af flygtninge, der befinder sig i nærområderne til verdens brændpunkter.
Parvaneh Ghorbani har læst Mellemøststudier på Syddansk Universitet og boet og arbejdet i Jordan (2012-2015) og Afghanistan (2014-2015). Ane Cecilie Hess-Nielsen har studeret i Syrien og arbejdet i Etiopien

