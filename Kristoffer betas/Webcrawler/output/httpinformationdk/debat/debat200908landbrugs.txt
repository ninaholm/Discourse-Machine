Landbrugsfup for 50 mio. kr.
Sidste sommer kom det frem, at syv danske landbrugsskoler havde skaffet sig ekstra 50 mio. i statstilskud ved at tilbyde fupuddannelser til ukrainske landbrugspraktikanter
Støttekroner til landbrugsskoler handler stadig om billig arbejdskraft til de store svinefabrikker i Vestjylland - og ekstra tilskud til halvtomme landbrugsskoler.
 Arkiv


 Sidste sommer kom det frem, at syv danske landbrugsskoler havde skaffet sig ekstra 50 mio. i statstilskud ved at tilbyde fupuddannelser til ukrainske landbrugspraktikanter. Penge, der blev taget ud af Undervisningsministeriets hårdt skrabede budget for det danske skolevæsen.
Undervisningsminister Bertel Haarder (V) rystede ikke på hånden, da ministeriets egen rapport afslørede systematisk misbrug. De mange skatteyderkroner skulle straks betales tilbage.
Men så tog landbrugets tunge Venstre-drenge Bertel Haarder under kammeratlig behandling, og pludselig mente den erfarne minister det stik modsatte: Landbrugets skolefolk kunne beholde de mange millioner.
Bertel Haarders forargelse var ellers på sin plads, for der var tale om regulær fup med skatteydernes penge.
Ren proforma
For eksempel havde Borris Landbrugsskole fået 16,6 millioner danske skolekroner, til trods for at 96 procent af skolens elever var udlændinge. For 683 udenlandske elever var skolen imidlertid ikke i stand til at oplyse, hvor mange der havde gennemført en uddannelse.
På Kalø Landbrugsskole havde to ud af tre elever været udlændinge. Det havde udløst et tilskud på otte mio. kr. til de 347 landbrugselever. De opholdt sig imidlertid ulovligt på skolen på et tidsbegrænset turistvisum. Skolens ledelse betragtede ikke dette som et problem, selv om det betød, at ingen af udlændingene kunne færdiggøre en uddannelse.
Også Grindsted Landbrugsskole, Dalum Landbrugsskole, Asmildkloster Landbrugsskole i Viborg, Agroskolen i Herning og Landbrugsskolen Sjælland var involveret i fup med udenlandske praktikanter.
I alt blev det til 50 mio. tilskudskroner over tre år, men mindst lige så forargeligt er det, at dette støttecirkus fortsætter, nu blot i en lovliggjort form.
Landbruget har tvunget Bertel Haarder til at udforme en bekendtgørelse, der blåstempler hele trafikken med dansk statstilskud til ufaglært arbejdskraft fra Ukraine. Uddannelsen er dog stadig ren proforma. Det handler stadig om billig arbejdskraft til de store svinefabrikker i Vestjylland - og ekstra tilskud til halvtomme landbrugsskoler.
Bertel Haarder, hvorfor skal danske skatteydere betale for fupuddannelse af ukrainske landarbejdere? Hvorfor lukker du ikke de overflødige landbrugsskoler? Det betrængte danske skolevæsen kunne sagtens bruge 50 mio. kr. ekstra. For eksempel til rene toiletter.

