Den hjemfaldne dansker
Afvisning af statsborgerskab for demokratifornægtelse bør udvides


 Et folketingsflertal nægtede forleden en ellers godkendt person dansk statsborgerskab. Begrundelse er vedkommendes opfattelse af demokrati som noget fis. Flere har på den baggrund allerede noteret sig ytringsfrihedens trange kår. Når ytringer smerter på den forkerte måde falder fars hammer. Andre konstaterer at Trykkefrihedsselskabet forholder sig tavs som en østers. I chok efter overgrebet? Selskabets egen forklaring er, at det afviste statsborgerskab jo ikke har konsekvenser for den afvistes ytringsfrihed. Selskabet kan måske ved uvant omtanke forestille sig lysten til at ytre mere om dansk demokrati som værende henregnet under det truede. Uanset afvistes foragt for demokratiet, der nu kan begribes.
Naser Khader (K) orkestrerede afvisningen. Khader lader sig ofte under mediebevågenhed gribe i følsomme frit fabulerende hyldesttaler om demokratiet, så man modvilligt må give gamle Søren Krarup ret: Nogle mennesker dyrker demokratiet som Vorherre i sin himmel.
Folkestyret har fra 1849, da der ikke var meget der lignede demokrati, været præget af sideløbende skepsis og modstand fra fortrinsvis konservative spidser. I 25 år under Estrup var forfatningen mere eller mindre suspenderet. Provisorierne rådede, mens blå gendarmer og fængsel for subversiv og højrøstet tale holdt ytringsfrækheden i skak.
Systemskiftet i 1901 knæsatte parlamentarismen. Men første forudsætning for et sandt demokrati – den lige og almindelige valgret – kom forsinket med kvindernes valgret for 100 år siden. Først ved afskaffelsen af Landstinget i 1953 sejrede én borger, én stemme, intet over og ved siden af Folketinget. Kort sagt: dansk demokrati.
’Duer kun på papiret’
Før og mens den ekskluderende Khader trådte sine barnesko i Syriens land, var ikke så få i hans senere kuldslåede nye hjem alt andet end benovede over demokratiet.
Denne signatur, der allerede var kvik som barn og kort tid efter, påhørte i de år og senere adskillige brave mænd og kvinder – ærkedanske af slægt, fødsel og navn med papir og pas på tilhørsforholdet – undsige demokratiet. Gerne i vågne drømme om oplyste mænd ved rigets bord frem for folkevalgte nuller i skikkelse af velpolstrede socialdemokratiske pampere og radikale noksagter.
Traditionen var lang, hensigten klar: demokrati duer kun på papiret.
A.P. Møller og en snæver kreds omkring ingeniør Højgaard bød sig til over for 10. Christian og foreslog uden overdreven beskedenhed at påtage sig den tunge byrde med kongens fætter prins Axel for bordenden at regere landet uegennyttigt uden forstyrrende indvendinger. Intet over og ved siden af de gode danske mænd. Den folkevalgte Stauning og demokratiets spilleregler? Op i røven. Det ville de have sagt, hvis de havde kendt udtrykket.
Christian 10. må i sit stille sind have haft sympati for disse mænd, eftersom han selv relativt få år før havde forsøgt sig i en sag der kunne være endt grueligt galt, hvis kongen havde kludret lidt mere. Og hvis Edvard Brandes, som den forholdsvis enkle Christian af en eller anden grund nærede respekt for, ikke var trådt til, fik lokket majestæten ned fra træet og – pudsigt for en radikal – reddet monarkiet.
Klummisten har i sit snart lange liv som antydet til Khaders orientering selv påhørt fine folk i pæne hjem tale grimt om demokratiet. Efter en god middag når højborgerne slog mave over cigar og cognac, fantaserede de selvbevidst om den bedste af alle verdener, hvor folket blev styret af fornuftshensynets almenvel uden særinteresser og krævementalitet.
Det var dengang der stadig var forskel på folk. Og middagsselskaber. Utvivlsomt kan man den dag i dag støde på lignende tanker om det eksklusive demokrati, hvor ævl forkastes for indsigt, kævl for handlekraft. Kunstnere skal i hvert fald ikke blande sig i politik. Det siger Khader selv. Det har de ikke forstand på.
Mærks på andre hænder
Nu er det man ydermere forestiller sig at Khader og hans flertal drager konsekvensen af kravet om et nøjere bestemt demokratisk sindelag hos nydanskere, det som Khader – nu med demokratitatovering – gør sit yderste for at andre lever op til.
Ud over afvisningen af en indstillet statsborgeraspirant, barnefødt i det danskeste Roskilde, bør Khader, såfremt det demokratiske sindelag har været vaklende, med tilbagevirkende kraft inddrage allerede eksisterende statsborgerskaber, hvad enten disse er opnået ved fødsel eller tildeling.
Dette betyder eksempelvis at Mærsk – A.P. Møller gik ind for fåmandsvældet – efter posthum fratagelse af afdøde A.P. Møllers statsborgerskab bør overgå på andre hænder, såfremt rederiet set i den tilbagevirkende krafts ånd skal forblive på danske.
Khader bør særligt være opmærksom på egne forgangne partifæller (i hans nuværende parti) der bør nægtes indfødsret. Med tilbagevirkende kraft.
I 1930’erne var KU’s og et utal af ældre konservatives betagelse af demokratiet til at overskue. KU i skrårem, spidsbukser og ridestøvler skævede i nationalistisk brunst over hegnet og fandt kæft trit og retning (se under Matador). Hitler havde beundringsværdigt styr på fagforeningerne, pressen, frisindet, de politiske partier og alt det andet demokratiske lort.
Endelig er der kongehusets specielle demokratiopfattelse, som sagt demonstreret af dronningens bedstefar i påsken 1920. Ud af Roskilde Domkirke med Chr. 10 og den 9. med!
Nu kan man selvfølgelig begynde med formelt at afskaffe indfødsret-søgendes ytringsfrihed, der som generalprøve blev suspenderet i afgørelsens time forleden.
Den, ytringsfriheden, er lige så meget værd som den panegyrik Khader & Co serverer, hver gang blåstemplede meninger hævdes truet i de sammenhænge der passer de frelste og Trykkefrihedsselskabets lille hyklerisk muntre flok, samt flertallet af ligesindede med den tatoverede Khader i spidsen.
Dét kan man kalde demokratisk fis i en hornlygte.

