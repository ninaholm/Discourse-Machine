Forhudsdebat forener tyske jøder og muslimer
Medlemmer af de to trossamfund står sammen i protest mod kontroversiel dom om omskæring.


 Hundredvis af tyske jøder og muslimer var søndag for en sjælden gangs skyld forenet, da de sammen demonstrerede i Berlin mod en omstridt afgørelse om at forbyde omskæring.
Afgørelsen ved en domstol i juni i Köln udløste en voldsom debat om religiøs frihed i et land, som er følsomt over for beskyldninger om intolerance på grund af sin nazistiske fortid.
Selv om forbuddet mod at omskære drengebørn kun omfatter regionen omkring domkirkebyen, har flere læger over hele Tyskland siden afvist at foretage indgrebet. Lægerne begrunder det med risikoen for at blive sagsøgt.
Omkring 300 muslimer og jøder var søndag forsamlet på Berlins Bebelplatz. Stedet, hvor nazisterne i 1930'erne foretog deres berygtede ceremonielle afbrændinger af bøger. Flere personer fra andre trossamfund deltog også i markeringen.
"Forhud? Nej tak" og "Endelig. Nu er Tyskland igen en kolonimagt" stod der blandt andet på demonstranternes bannere.
En tegning på et banner viste et barns forhud i rød, gul og sort - det tyske flags farver. Nogle af demonstranterne havde iført sig det israelske flag.
- Vi blev trætte og fik kvalme af al det ophedede og inkompetente sludder og vrøvl om omskæringer, siger Lala Suesskind, tidligere leder af Berlins jødiske samfund.
- I dag ønsker vi at præcisere et par ting om, hvad omskæring egentlig er, og hvilken betydning omskæring har i vores religion, tilføjede hun.
 Ifølge jødisk religiøs praksis skal drenge omskæres fra de er otte dage gamle, mens tidspunktet for indgrebet hos muslimer varierer alt efter familie, land eller hvilken gren af religionen, de tilhører.
Berlin besluttede i sidste uge, som den første af de 16 tyske delstater, at beskytte retten til at foretage det religiøse ritual, og delstaten fastslog, at læger lovligt kan omskære muslimske og jødiske drengebørn.
 Regeringen ønsker at indføre en ny lov, der skal lovliggøre operationen over hele Tyskland for dermed at underkende beslutningen i Köln. Der bor omkring 120.000 jøder i Tyskland og omkring fire millioner muslimer.
