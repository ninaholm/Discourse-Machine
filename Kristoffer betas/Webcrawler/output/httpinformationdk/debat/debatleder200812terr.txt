Terrorens rundgang



 Gammelkendte slogans poleres op i takt med antallet af dødsofre efter bombardementer af det israelske luftvåbens 'målbank' i Gaza - det være sig regeringsbygninger, politistationer, værksteder, moskeer, et distributionscenter for medicin, et bageri, kort sagt institutioner med relation til Hamas, den islamiske modstandsbevægelse. 
Og eftersom Hamas har haft magten i Gaza siden 2007, er der åben ende på israelernes trækningsret i 'målbanken'. 
Den israelske udenrigsminister og partileder, Tzipi Livni, har aflyst al ferie og orlov for staben af ambassadediplomater, der er sat til at arbejde over med en pr-offensiv, der skal forklare verdensopinionen, at 250 luftangreb med 290 dræbte, heraf ca. 100 civile, er et moralsk anstændigt svar på 3.000 Hamas-raketter det sidste år med en lille halv snes dræbte israelere som resultat. 
Forskellen er, forstås det, at Israels kampfly og missiler er 'selvforsvar' mens Hamas-brigadernes stort set uskadelige raketarsenal er 'terrorisme'.
Det sidste er korrekt. Raketter mod civile israelere i Negev-ørknen og byen Ashkelon er terrorisme, uanset at de ikke rammer så meget som en blå ladeport. Men at kalde Israels voldsomme gengældelse for 'selvforsvar' er umoralsk. Statsterrorisme er den eneste ædruelige betegnelse på det, der foregår i disse døgn, bakket op af USA og - i det stille - Egypten og Mahmoud Abbas' Fatah-hjemmestyre på Vestbredden, der oven i købet lader underforstå, at når Hamas-styret er væltet, er Fatah klar til retablering af PA-hjemmestyrets autoritet i Gazastriben.
For hensigten med denne konflikt er at knække Hamas' autoritet således 'palæstinensisk enhed' kan genskabes som den israelske besættelsesmagts 'partner for fred'. Derfor var Tzipi Livni i Kairo for nylig, Ehud Barak var i Jordan for at berolige kong Abdullah og Mahmoud Abbas var i Moskva i sidste weekend for at massere de genstridige russere i 'kvartetten' (med EU, FN og USA), der via sikkerhedsrådet har genstartet 'køreplanen for fred'. 
Hamas er den sten i skoen, der hindrer en aftale om et 'selvstændigt' Palæstina under israelsk overopsyn, frarøvet landområder (6,8 pct. ifølge den PA-chefforhandler Ahmed Qurei), og med et amputeret Jerusalem - hvis overhovedet et Jerusalem - som hovedstad. 
Denne model er dagsordenen for de luftbårne massemord i Gaza. Hamas har medansvar for lidelserne med den stædige og internt politisk begrundede gengældelse af 'israelske krænkelser'. Israel brød faktisk en skrøbelig våbenhvile, da kommandosoldater rykkede ind i Gaza den 4. november. 
Men de israelske kampfly - og meget snart også kampvogne - kæmper reelt Fatahs kamp for at genvinde kontrol med hele den palæstinensiske nation. De kæmper forgæves. Hamas knækker ikke, men styrkes for hvert israelsk terrormissil.
Den rundgang er så gammelkendt som selve konflikten. 

