DF holder danskerne for nar



 Dansk Folkeparti har givet ufinansierede gaver for mindst 170 milliarder kroner siden sidste valg. Intet mindre. De 170 milliarder svarer til gaver for mindst 160 millioner kroner hver evig eneste dag de sidste to et halvt år.
Hvor skal de 170 milliarder så komme fra? Jo, de kan jo bare tages fra ulandsbistanden, siger DF. Helt konkret vil DF skære ulandsbistanden med 2,5 milliarder kroner. Der skal dog ikke meget hovedregning til for at konstatere, at der er meget langt fra 2,5 til 170 milliarder. Faktisk skal DF bruge nedskæringen på ulandsbistanden hele 68 gange for at nå op på 170 milliarder.
Og det er lige præcis det tryllenummer, de er godt i gang med. Siden valget i 2011 har Dansk Folkeparti hele 29 gange brugt ulandsbistanden som forklaring, når journalisterne har afkrævet dem svar på, hvordan de ville finansiere deres mange dyre gaver.
Der er ikke den gode gave fra DF, som ikke kan betales af verdens fattigste. Jo, jo det er smart af DF – lidt for smart. Sandheden er nemlig, at Kristian Thulesen Dahl (DF) fører danskerne bag lyset, når Dansk Folkeparti uddeler gaver, som han udmærket godt ved ikke bliver til noget.
Det er rent ud sagt at holde danskerne for nar, når DF bilder alle ind, at ulandsbistanden er en magisk seddelpresse, som kan bruges igen og igen og igen.
Hvem skal betale?
Det må ærlig talt være slut med særbehandling til Dansk Folkeparti i dansk politik. Kristian Thulesen Dahl lover danskerne guld og grønne skove, men vil ikke fortælle hvad det koster, og hvem der skal betale.
Dansk Folkeparti må, ligesom alle andre partier, konkret præsentere en reel finansiering af deres forslag.
Det er måske store krav at stille til Dansk Folkeparti, det forstår jeg, men det er nu engang det krav alle andre partier mødes med.
Hvis DF kan uddele 170 milliarder kroner i gaver, så bør DF også være store nok til at erkende at man ikke har pengene til det.
Hvis DF’erne skulle have glemt, præcist hvad de har lovet, kan de se en samlet oversigt på hvorerpengene.dk.
Mette Gjerskov, formand for Udenrigspolitisk Nævn (S)

