Ledige skal i arbejde
De nye udviklingsforløb skal have en karakter, så vi ikke overlader nogen til sig selv, men tværtimod følger op, så vi hele tiden kan tilpasse indsatsen til den udvikling, som den enkelte gennemgår
Mange kan komme i job, hvis de får hjælp til at løse deres individuelle problemer.


 Inger Støjberg, beskæftigelsesminister (V)
Mine prioriteringer som beskæftigelsesminister er helt klare: Ledige skal i job.
Jeg bruger viden om, hvad der virker, til at skære menings- og nytteløs aktivering væk, så vi kan give de svageste ledige den hjælp, der gavner dem mest. Jeg bruger derimod ikke den økonomiske nedgang til at beskære indsatsen for de svageste ledige, som Emil Rottbøll påstår i Informations leder 13. december.
Der har altid været mange muligheder for at tilrettelægge virksomhedspraktik på en rigtig arbejdsplads, så det kan lade sig gøre for den enkelte. Man kan f.eks. begynde med nogle få timers arbejde om ugen. Det er muligt at kombinere timerne i virksomheden med andre tilbud, der er målrettet de udfordringer, som den enkelte har i forhold til at passe et job. Det kan f.eks. være helbredsproblemer, sociale problemer eller mangel på de rette kvalifikationer.
De nye regler om refusion ændrer ikke ved muligheden for, at kommunen kan få en høj refusion for få timers virksomhedspraktik, når det er dét, der kan lade sig gøre for den enkelte. Tværtimod understøtter reglerne brugen af de virksomhedsrettede tilbud, fordi vi ved, at også mange af de svageste ledige har gavn af at komme ud på en arbejdsplads med rigtige kolleger. Selvfølgelig under forhold, der er tilpasset det, den enkelte magter.
Ideen med virksomhedspraktik er, at den ledige kan blive opkvalificeret, men selvfølgelig ikke skal være helt på egen hånd. Det er tanken, at jobcentrene laver aftaler med virksomhederne om, hvordan en virksomhedspraktik skal forløbe, så den ledige får noget ud af det. Ofte vil virksomheden knytte en mentor til den ledige, så der altid er én at stille spørgsmål til. En mentor kan også blive opkvalificeret netop med henblik på at kunne løse opgaven med nye kolleger, der har været væk fra arbejdsmarkedet i længere tid.
Fokus på den enkelte
Vi ved, at psykisk syge ikke har godt af at blive overladt til sig selv. En stor del af dem kan tværtimod have gavn af at vende tilbage til arbejdsmarkedet. Det skal selvfølgelig tilrettelægges nøje i hvert enkelt tilfælde med udgangspunkt i den enkeltes situation. Nogle psykiske lidelser mildnes over tid, så personen hen ad vejen kan overskue mere. Den viden har vi også brugt i vores udspil til en reform af førtidspensionen. De nye udviklingsforløb skal have en karakter, så vi ikke overlader nogen til sig selv, men tværtimod følger op, så vi hele tiden kan tilpasse indsatsen til den udvikling, som den enkelte gennemgår.
Og så synes jeg, vi skal undgå at snakke svage mennesker endnu svagere. Nogle mennesker har bestemt barrierer og store udfordringer. Men vi skal passe på med at have fordomme om, hvad andre kan og ikke kan.

