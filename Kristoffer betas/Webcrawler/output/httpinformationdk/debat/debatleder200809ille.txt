De illegale



 "Som fagforbund skal vi beskytte arbejdsmarkedsrettigheder, uanset folks juridiske status i forhold til anden lovgivning."
Samuel Engblom, juridisk konsulent i det svenske fagforbund TCO
I SVERIGE som i andre europæiske lande verserer der i øjeblikket en debat om illegale indvandrere, som lever og arbejder under kummerlige vilkår udnyttet af bjærgsomme arbejdsgivere. De illegale arbejder hårdt og længe for at kunne klare sig for en dårlig betaling i brancher, hvor de ofte er svære at opdage. Og der er brug for dem, så hvorfor ikke gøre de illegale legale, eller som fagforening hjælpe dem til ordentlige vilkår? Et logisk spørgsmål men svaret er langt fra enkelt.
Der er mellem ni og 12 millioner af disse illegale i Europa, og især i de sydeuropæiske lande er de på den politiske dagsorden, fordi de er blevet uundværlige for økonomien. Sådan er det ikke i Norden - alligevel har svenske fagforbund taget handsken op, og vil rådgive og hjælpe de illegale, eller "papirløse," som de bliver kaldt med en velklingende eufemisme. 
Fagforeninger er jo til for at varetage lønmodtagernes interesser. Uanset om de er illegale eller ej, så skal de behandles ordentligt og have en ordentlig løn, lyder budskabet. Og herhjemme siger afdelingsformand Peter Kvist Jørgensen fra FOA til Information, at man ikke blander sig i, om de ansatte er her legalt eller illegalt. Det ligger i fagbevægelsens grundprincipper, at man hjælper de lønmodtagere, der kommer i knibe. Andre, som for eksempel i byggebranchen, henholder sig til, at der er masser af måder at komme legalt til landet, så hvorfor hjælpe de illegale? 
DET ER SÆREGENT, at det netop er i lande som Danmark og Sverige, at den diskussion får medvind, hvor fagbevægelsen og statsapparatet næsten er smeltet sammen. Fagbevægelsen er repræsenteret i råd og nævn og bestyrelser, rådgivende organer og lovforberedende kommissioner. Derfor er det en temmelig uvant rolle at udvise denne form for aktivisme og civil ulydighed, og derfor er det heller ikke en strategi, der vil brede sig til fagbevægelsens øverste lag, hverken i Danmark eller Sverige. 
Når Danmark og dansk erhvervsliv har brug for mere arbejdskraft, også af den ufaglærte slags, så er der ikke anden vej frem end at lukke mennesker ind i landet på legal vis. Fagforbundene må satse på de gammelkendte faglige metoder - at tvinge arbejdsgiverne til at tegne overenskomst på normale vilkår. 
At opmuntre til mere illegal arbejdskraft er ikke holdbart, uanset hvor stor sympati, man måtte have med dem. Som situationen er i dag, har de illegale arbejdstagere og deres arbejdsgivere en fælles interesse i at holde ansættelsesforholdet skjult. Og så længe det er skjult, kan arbejdsgiveren stort set selv diktere løn og arbejdsforhold. Men når den illegale kommer frem i lyset, er han eller hun enten ikke illegal ret længe eller vedkommende ender hurtigt på en transport ud af landet. Det er svært at definere nye mellemformer mellem legal og illegal. 

