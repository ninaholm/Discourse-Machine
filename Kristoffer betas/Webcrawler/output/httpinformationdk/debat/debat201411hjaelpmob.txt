Hjælp til den mobbede kvindelige politiker
Flere kvindelige politikere oplever grov, sexistisk hetz på de sociale medier. Information har nedsat et ekspertudvalg, der her kommer deres erfaringer og råd til, hvad de chikanerede kan gøre med problemet
 »Vi gik diskret klædt og sørgede for, at medierne ikke hæftede sig ved vores køn. Jeg troede, det kunne lykkes, men jeg blev klogere i 1973, da jeg blev minister for første gang. Forsiden på Ekstra Bladet lød: ”Ankers nye pinup”,« fortæller Ritt Bjerregaard


 Vibeke Vasbo: Var aktiv i 1970’ernes kvindebevægelse og har gennem hele sin karriere kæmpet mod patroniseringen af kvinder 
De her mænd siger til kvinderne: »Du er grim, du er dum og uvidende, og du skal forsvinde fra offentligheden. Måske ved at dø, og det kan vi hjælpe dig med.« Den slags var vi slet ikke udsat for i 1970’erne. Den chikane vi blev mødt med, gik ud på at sætte en kile ind mellem os og de kvinder, som de gerne ville bevare kontrollen over. De sagde, at vi ikke var rigtige kvinder, at vi ikke var attraktive og sikkert også lesbiske. De kunne for eksempel sige »Du er sgu da en sød pige at se på, hvorfor er det så nødvendigt?«  Kontaktformen var mere direkte dengang, hvorimod internettet giver mulighed for nogle fuldstændig gratis udbrud. Det er nærmest som at slå en skid, det er ikke noget mændene tænker over. Som om de ikke rigtig har kontrol over lukkemusklen. Det tager et minut, og så har de glemt det.
Ligheden er imidlertid, at udbruddene aldrig har været velovervejede. De er udtryk for en konsekvent patriarkalsk rygmarvsrefleks. Det, at kønne unge kvinder ikke er potentielt til rådighed for manden og hans lyster, er for galt. Han skal ligesom have ret til at komme op i alle kusserne. Det er reptilhjernen, der er i gang. De tænker slet ikke over det. Bagefter siger de så, »Det var jo bare spas og sjov, ikke noget personligt«. Det groveste, jeg har oplevet, var en mand, jeg kendte fra studentermiljøet. Vi passerede hinanden på gangen ved et møde, og så hvæser han: »Skaldede fisse!" Jeg blev simpelthen så rystet. Det var fordi jeg havde klippet håret af. Det tog han som en fornærmelse.
Jeg synes, kvinderne i dag er pissestærke. Jeg ville selv være blevet meget rystet og ked af det, hvis jeg var blevet udsat for det, de står model til. Det, de kan gøre, er snakke med hinanden og gøre det offentligt. Det kan godt være, at nogen vil kalde dem pjevsede og sige, at de må tage sig sammen eller gå ud af politik. Men det er netop derfor, de skal offentliggøre det. Når kvinderne holder chikanen privat, bliver det deres egen skam og sorg. Hvis de derimod går ud med det, kan man se, det er politisk. Partriarkatet lever af kvinders diskretion. Den chikane fortsætter, så længe kvinder lader sig intimidere til at holde den privat. Hvis man står frem med den i offentligheden, vil lorten falde tilbage, hvor den hører til. Måske er det lige i overkanten, når Öslem Cekic inviterer en skiderik ind til kaffe. Den strategi kan man jo ikke bruge hver gang. Underholde idioter i timevis resten af sit liv. I de grove tilfælde, synes jeg , at kvinderne skal gå direkte til politiet. Meget af det, de her mænd skriver, er jo ulovligt. Det kan lade sig gøre, og derfor bliver det gjort. Ligesom at slå en prut. Det er samme krybdyrshjerne, der er i gang. Jeg kan ikke fortænke nogen i at sige farvel til politik, når prisen er så høj. Men det er da virkelig et demokratisk problem.
Roger Matthisen: Er foredragsholder og skuespiller. Ser en række ligheder mellem den danske sexisme- og racismedebat
I går var jeg i Irma for at købe kaffe. Jeg kom i mit normale jakkesæt. En hvid kvinde går ind i den række, hvor jeg står. Hun kigger misbilligende og nedladende på mig og skynder sig væk. Lidt senere møder jeg hende igen i samme butik. Hun smider det, hun har i hænderne og skynder sig op til kassen og ud. Hun objektificerer mig til at være et skræmmebillede på noget, jeg repræsenterer for hende. Hvad enten det er en afrikansk mand eller en muslimsk mand. Vi kan alle sammen begynde at rationalisere over det og sige, at det kan være, hun har et problem med mænd eller er i socialt underskud. Men faktum er, at hun ikke reagerede sådan på de andre mænd i butikken, som var hvide ekspedienter. Eksemplet er et af de milde. Jeg har også gået på Strøget, hvor en hvid mand kom hen til mig og sagde: »hvad er ligheden mellem en cykel og en neger? De arbejder bedst med kæde på.« 
Ligesom med racisme er sexisme en objektificering, der rummer en dehumanisering. Racismen startede med, at man dehumaniserede for at retfærdiggøre, at man koloniserede. Sådan er det med alle stereotyper, de er opfundet for, at man nemmere kan fastholde et billede eller en bestemt magtstruktur. Dehumaniseringen i forhold til kvinder, sker fordi det er alene er hendes tilstedeværelse, som gør det muligt for den undertrykkende part at dehumanisere, verbalt eller fysisk. Det er en strukturel kamp. Vi mænd er nødt til at opgive det privilegium, at vi har et patriarkalsk samfundssyn. Vi er nødt til at lytte til kvinden. Hvis hun føler en objektificering, og hvis hun føler sig nedværdiget, skal det anerkendes. Men i stedet for at anerkende minoriteten og erkende, at vi mænd kan blive bedre, så forsvarer mange sig af frygt for at blive stemplet som sexist eller racist. Men der er forskel på at være racist eller sexist og begå raciale eller sexistiske handlinger. Det ene er en ubehagelig identitet, som vi  forsøger at tage afstand fra, mens det andet er enkeltstående handlinger, som kan erkendes og ændres i fremtiden. Den forståelse er en vigtig del af udviklingen, som samfundet skal igennem.
Men kvinderne kan samtidigt gøre noget selv. Sexisme skal tackles omgående. Den undertrykte part skal reagere i øjeblikket og sige: »det er ikke i orden«. Vi skal have fremelsket en kultur, hvor det er okay at sige fra. Og hvis det at sige fra over for sexisme er at være en viljestærk rappenskralde, såhar vi brug for mange flere viljestærke rappenskralder. Hvis vi bare stiltiende ignorerer forulempelserne, bliver den forulempende part ikke gjort opmærksom på, hvad det er for en struktur, han bidrager til at opretholde. Vi må altså sætte vores lid til opdragelse. Vi er nødt til aktivt at handle, og sådan er det med alle de skævvredne strukturer, vi har i vores samfund. 
Ritt Bjerregård: Tidligere socialdemokratisk minister, borgmester og EU-kommissær, der har tacklet sexisme gennem en lang karriere.
Jeg kom ind på Christiansborg i 1970, lige efter at Lene Bro havde optrådt i hotpants og lange, hvide støvler på talerstolen. Det var gået verden rundt, havde vi indtryk af, så vi andre var meget bevidste om, at vi var unge kvinder, og at det gjaldt om at passe på. Vi var omhyggelige med os selv. Vi gik diskret klædt og sørgede for, at medierne ikke hæftede sig ved vores køn. Jeg troede, det kunne lykkes, men jeg blev klogere i 1973, da jeg blev minister for første gang. Forsiden på Ekstra Bladet lød: ”Ankers nye pinup”. Der blev det fuldstændig klart for mig, at selvom jeg syntes, jeg havde gjort mig stor umage, så ville mit køn altid være i fokus. Så kan man sige, nå ja, det var Ekstra Bladet, men chefredaktøren på Berlingske Tidende skrev, at udnævnelsen af mig ledte tanken hen på kejseren, der gjorde sin hest til konsul. Den store fordel var, at jeg vidste hvem, der havde skrevet det. Jeg synes, det er meget ubehageligt, at de unge kvinder i dag skal stå model til anonymiseringen på Facebook.
Jeg har altid betragtet mit køn som en slags rød lampe, der lyste. Den var der altid. Jeg var meget opmærksom på, at vi havde brug for at være nogle stykker sammen. Jeg havde noget, jeg kaldte for strikkeklubben. Vi snakkede om de ting, så jeg ikke behøvede at gå og gemme dem i mig selv. Jeg har aldrig tænkt, at det var mig som person, der var noget galt med, og det, tror jeg, har været en meget stor fordel. Rigtig mange kvinder tror ikke, at de er gode nok, og hvis de så får sådan en skraldespand, som jeg fik i Berlingske, bliver de bekræftet. Hvis de til gengæld får snakket med andre om, hvad de har været udsat for, kan de gøre det til noget, der er knyttet til kønnet. Noget alment, der kan bekæmpes og verbaliseres.  
Hvis det var mig, der var ung politiker i dag, ville jeg først og fremmest lave sådan en gruppe omkring mig og aggressivt gå på dem, der skriver på Facebook. Det skal ikke være kvinderne selv, det skal være nogle andre, der reagerer og siger: det der gider vi overhovedet ikke høre på, hvad bilder du dig ind, vi forlanger respekt for de mennesker, der påtager sig et politisk arbejde. Jeg tror, man er nødt til at have sådan nogle andre folk omkring sig, som er med  til at beskytte den funktion, som en politiker har. Og så selvfølgelig, som de har gjort nu, eksponere det. Få det frem i det åbne, så nogle af dem, der synes, de kan sige hvad som helst, får tænkt sig om. Selvom det selvfølgelig er et forfængeligt håb.
Dorthe Rasmussen: Er antimobbekonsulent og arbejder til daglig med blandt andet digital mobning og mobning med seksuelle undertoner.
Jeg ser de her online kommentarer i et krænkerperspektiv. Det er mere chikanerier end det er mobning. De skyldes manglende forståelse hos krænkeren af, hvordan bestemte udsagn bliver afkodet hos modtageren. Dem, der skriver, står ikke face to face med kvinderne, men er gemt bag en skærm med en følelse, der har grebet dem. Nogle trykker send uden at have tænkt konsekvens ind i deres handling.
Mange trækker ’jokeren’ og siger: »det er bare for sjov«. Det er en klassiker, når vi kigger på mobbeland. På den måde bruges humoren magtfuldt til både at aflede og opløse grovheden eller de krænkende handlinger og putte dem ind under en anden hat. Eller ramme og degradere kvinden yderligere, for »har du ikke nogen humor? Så er du virkelig langt ude«. I børnehaver skelner vi faktisk imellem, når noget er sjovt for sjov, og når noget er sjovt for alvor. Den distinktion kan vi også bruge i kvindernes tilfælde. Rigtig mange af de her kommentarer er jo i virkeligheden ulovlige. Nogen vil sige, at de kvindelige debattører selv har sat sig i gabestokken, og så må de også kunne tåle mosten. Den køber jeg ikke. Det er i den grad et foragteligt argument. Tværtimod skal kvinderne behandles med værdighed, for det kræver utrolig stort mod og respekt at sætte sig på så udsat en post og sige sin mening.
Jeg tror ikke, at de her kvinder kan gøre voldsomt meget mere end at fortsætte troen på, at de har noget på hjertet. Der, hvor jeg synes, samfundet kan gøre noget, er ved at få tilskuerne og meddebattørerne på banen. Dem, der er vidner til, hvad der foregår, kan gå ind og sige: »prøv lige at hold tonen«. Vi kalder dem riddere i mobbeland. De går ind og siger at nu er der altså ved at ske noget, der ikke skal ske. Herudover synes jeg, at de her debatfora skal have nogle filtre, som fungerer sådan, at så snart man begynder at skrive negative ord og trusler som »fucking so, jeg nakker dig«, så kommer et eller andet stoplys. De røde, gule og grønne farver gør dig opmærksom på, at nu er du altså på vej ind i en zone, der gør dig til krænker, og du måske også er på vej til at begå lovbrud. Tanken er, at folk skal reflektere og ikke gribes af vrede eller forsmåelse. God stil er jo netop at tale om sagen og ikke om personen.

