Samtale om solen og dens hverv
Og andet julegøgl


 Dengang der var en gud med stort G, fordi der blev troet på ham – med stort H, blev Han også – og bliver det stadig i de officielle kristendom’er rundt om i verden – erklæret almægtig og alvidende og algod.
Hvordan forestillingen om almægtighed, altså i sidste instans også ansvaret for f.eks. drabene forleden på nogle mindreårige amerikanske skolebørn og for henrettelsen af seks millioner jøder før og under Anden Verdenskrig, overhovedet kan forbindes med algodhed, kræver en masse teologi. Og kirkemagt. For at sige det mildt. Men faktisk siges det hver søndag og hver eneste juleaftenseftermiddag i trosbekendelsen til Gud Fader Den Almægtige, Himlens og Jordens Skaber i den danske Folkekirke.
Som over 80 procent af den danske befolkning ikke blot tilslutter sig, men direkte betaler skat til. Hvilket er grunden til, at fru Nielsen fra Valby Langgade igen blander sig. For nok er hun, undskyld, Hun, ikke helt almægtig, og algod forbyder hendes beskedenhed hende at være, men alvidende…?!
»Nu skal du jo ikke tro, at du kan slippe udenom i år, bare fordi I ikke udkommer næste tirsdag. Netop på grund af ham Jesus og hans fødselsdag,« lyder det nok så sødt (og truende) i telefonen.
– Slippe udenom hvad?
»Dit sædvanlige julepræk. Jeg véd godt (ups: alvidenheden! el), at du allerede er i gang med at skrive om alt andet end det lille Jesusbarn, nemlig om Martin Lidegaard. Og hans optræden for nylig i DR’s »Hos Clement«, hvor han blev spurgt om, hvorfor han ikke fortæller danskerne, at de skal reducere deres forbrug?«
– Ja. Netop! Og hvor han svarede…
»…’Jeg tror ikke, at jeg kan overbevise dem om det.’ Ja, det svarede klima og energiministeren (Martin Lidegaard, red.) ganske rigtigt. Eller ganske forkert. Så til det kunne du hænge en rigtig Frie ord-guirlande op, så alle julegavenarkomanerne i deres rasende, ekstatiske forbrugsorgier rundt om i Føtex og Magasin, IKEA og SuperBrugsen, bilmesserne og rejsebureauerne øjeblikkelig begyndte at reducere deres naturødelæggende, herunder CO2-udpumpende forbrug. Ikke?«
– Æh
»Men det skal du bare ikke. Ikke fordi du jo heller ikke, ligesom Lidegaard, kan. Overbevise danskerne om noget som helst. Men fordi jeg virkelig vil vide (trods alt har selv alvidenheden åbenbart en grænse, el), om du egentlig er enig med de venstreorienteredes begrundelser for deres deltagelse i juleræset, som din kollega Malin Schmidt indhentede til sin artikel den 1. december ’Puritanisme er ikke særligt venstreorienteret’.«
– Hvad mener du? For resten kommer der alligevel Frie Ord i næste uge, hvis det kan glæde dig. Det kommer bare om torsdagen mellem jul og nytår. Hvad det efter nytår i øvrigt også gør. Men det er da rigtigt, at jeg i webtråden efter Malins artikel ikke mindst nød Dennis Baggers Laursen sige: ’Hvis Jesus vågnede af graven, og så, hvordan vi fejrer ham hver december, ville han få et hjertetilfælde – og dø igen’.«
»Var Jesus da ikke religiøs?«
– Hvad mener du?
»At mange af de venstreorienterede, som fejrer julen, kan gøre det, fordi de ikke mener, at det har noget med religion at gøre. Men at dømme efter dine mange juleprædikener i sprøjten her det sidste halve hundrede år, forbinder du netop fejringen af solhvervet eller Jeususbarnet med noget religiøst.«
– Ja, det gør jeg vel …
»Nu skal du ikke løbe fra, hvad du selv har skrevet. Bare fordi du er sur på de kristne og grundtvigianerne, fordi de ligesom Lidegaard har opgivet at sige og gøre, hvad der skal siges og gøres.«
– For resten kommer ’hverv’ i solhverv ikke af ’erhverve’, men af ’vending, omgang’, rent etymologisk …
»Nu ikke tale udenom!«
– Jamen, det er da rigtigt, at hvad det religiøse angår, har f.eks. Villy Sørensen …
»Nu ingen citater. Af andre end dig selv. Ikke engang af Grundtvig. Eller Shakespeare.«
– Ikke engang af Jesus? Eller Rune Lykkeberg?
»Nej.«
– Det er tarveligt. Nå, men altså: Hvad er religion? Noget meget forfærdeligt. Hvor folk bilder sig ind, at de taler og handler på Guds uimodsigelige og autoritære vegne. Eller religion er bare det, der slet ikke er bare, at forældre den dag i dag lader deres børn døbe i en kirke og lover at oplære dem i den kristne tro uden et eneste øjeblik at bilde sig ind, at de vil holde løftet. Det er ikke, fordi folk er hyklere, men fordi barnet og dets navngivning er en begivenhed. Noget, der begaves en. Som er. Fordi det er. Bare er. Og af sig selv udløser taknemmelighed ved og over sig selv. Hvad er det stik modsatte af narcissisme, da der jo her er noget helt andet end en selv på spil. I toner. Kunst. Arkitektur. Gebærder. Ord. Kald det g og u og d. Eller n og a og t og u og r. Det er jo kun ord. Teater. Men – som Julie forklarer Romeo oppe fra balkonen, hvis en enkelt henvisning må være tilladt – er det jo ligegyldigt, hvad rosen kaldes. Bare den dufter. Er. Og sådanne taknemmelige frydefester for det, der er, forud for al vores magt over og forbrug af det, kunne i al deres mulige såkaldte religiøsitet gerne gå hen og blive forudsætning for, at Lidegaard med flere overhovedet kan komme igennem med vores særdeles tiltrængte verdslige og sekulære anliggender.
»Og det er så det?«
– Ja. Som Margrethe Vestager siger.

