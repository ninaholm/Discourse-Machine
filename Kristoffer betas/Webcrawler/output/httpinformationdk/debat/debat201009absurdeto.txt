Det absurde totalteater fortsætter
Spørgsmålet om oprettelse af fixerum bør ikke være et spørgsmål om højre eller venstre i det politiske spektrum. Det er et etisk spørgsmål om, hvorvidt vi kan acceptere, at stofmisbrugere fortsat skal rende rundt på Vesterbro - syge, stressede og udstødte


Scenen er sat igen og igen med Vesterbro som kulissen, hvor stykket opføres både på Maria Kirkeplads, bag Hovedbanegården, i Kødbyen, i Lille Istedgade. Det absurde totalteater er iscenesat med stofmisbrugeren som aktør og beboere, turister, politi og socialarbejdere som tilskuere. Der indtages rusmidler åbenlyst på gaden på VesterbroKokain er slået igennem i på stofscenen på Vesterbro. I løbet af de seneste år er der sket en stigning i anvendelsen af kokain blandt de såkaldt tungere misbrugere, som har deres gang på Vesterbro i København. Det drejer sig om borgere, som opholder sig på Vesterbro i både kortere og længere perioder. Formodentlig ofte med det formål at erhverve sig illegale rusmidler og i særlig grad kokain. Vesterbro indtager en særstilling i forhold til omfang. Det er ikke det samme billede, man genfinder i f.eks. Århus eller Odense, som slet ikke har en åben stofscene som den, vi ser på Vesterbro, og formodentlig er omfanget af problematisk kokainforbrug blandt hårdt belastede stofbrugere væsentligt mindre i alle andre dele af landet.Det er på den baggrund meningsfuldt og nødvendigt at forholde sig lokalt til de problemer, som kokainforbruget medfører på den åbne stofscene på Vesterbro.Der findes ikke præcise tal for, hvor mange af Vesterbros stofafhængige som anvender kokain, men en mindre spørgeskemaundersøgelse på Mændenes Hjem viste, at 46 pct. af de 400- 600 mænd og kvinder, som kommer ind ad døren til Mændenes Hjem hver dag, har kokain som primært rusmiddel. Mange stofafhængige har en indtagelse, som er blandet af forskellige rusmidler f.eks. kokain, heroin, benzodiazipiner etc.Kokain kan indtages ved at drikke det, sniffe det, ryge det og injicere det. På Vesterbroscenen er de mest almindelige indtagelsesformer ‘at freebase’ (ryge) eller injicere kokainen. På Vesterbro forestår Mændenes Hjem udleveringen af omkring en million sprøjter og kanyler årligt. Med kokainens indtog oplever beboere på Vesterbro ofte larm og gener fra stofafhængige, som er vågne hele natten. Henkastede sprøjte og kanyler er et stort problem.Fremkomsten af kokainen aktualiserer behovet for et ‘stofindtagelsesrum’. Stofmisbrugere bør have mulighed for at indtage stoffer under betryggende og menneskelige forhold.Omsorg og motivationUnder de i dag eksisterende forhold er det yderst vanskeligt for de svageste og mest udsatte stofmisbrugere at opretholde en forsvarlig hygiejne. Af frygt for at få sit stof konfiskeret, handler det om at få placeret kanylen i venen så hurtigt som muligt. Dansk Folkepartis sundhedsordfører, Liselott Blixt, udtaler i Information (28. september), at »fixerum strider imod det, vores politi og vores sygeplejersker er uddannet til«.Sygeplejersker er uddannet til redde liv og lindre smerte. For de sygeplejersker, som arbejder på Mændenes Hjem med stofmisbrugere, er der ingen tvivl om, at det gøres bedst i et stofindtagelsesrum.Resultatet af de stressende omstændigheder er en øget risiko for smittespredning af alvorlige infektioner og risiko for injektionsskader eller livstruende overdoseringer. I et ‘stofindtagelsesrum’, som det også er blevet kaldt, vil der være mulighed for rolige og hygiejniske forhold, muligheder for opsyn af sygeplejepersonale og muligheder for at gribe ind ved overdosis og for radikalt at mindske risikoen for blodbåren smitte. Her kan man skabe kontakt og give omsorg og motivere til nedsat forbrug eller behandling.I Tyskland og Norge har man gjort det muligt at oprette stofindtagelsesrum. Erfaringerne med oprettelsen af sådanne rum synes at være gode. På et studiebesøg i Hamborgs ‘Drop inn’ (fixerum) informerede det lokale politi om deres tilfredshed med dette stofindtagelsesrum. Området bag Bahnhof er ryddet for åbent stofindtag, og der var ingen beboerklager længere, og politiet støtter ‘Drop inn’.Samtidig gav politiet udtryk for, at det gav større mulighed for at koncentrere indsatsen mod pushere og bagmænd. Mange betjente med deres daglige virke på Vesterbro har en lignede holdning.Spørgsmålet om oprettelse af stofindtagelsesrum bør ikke være et spørgsmål om højre eller venstre i det politiske spektrum. Det er et etisk spørgsmål om, hvorvidt vi i det danske samfund kan acceptere, at stofmisbrugere fortsat skal rende rundt på Vesterbro, syge, stressede og udstødte eller om, hvorvidt det ikke er mere humant og acceptabelt, at det er os som samfund, der udvikler og ændrer rammerne for social- og sundhedspolitikken, som skaber rum og mulighed for stofmisbrugerens indtagelse af stoffer under betryggende og menneskelige forhold.Forslaget løser ikke alle problemer med stoffer og stofhandel, men accept af og forståelse for stofmisbrugerens situation og leveform er første skridt i retning af en dialog med en gruppe af mennesker, som i dag føler sig jagede og sat udenfor.Robert Olsen er forstander, Mændenes Hjem på Vesterbro
