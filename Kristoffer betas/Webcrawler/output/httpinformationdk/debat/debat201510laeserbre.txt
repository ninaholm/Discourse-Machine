Læserbreve



 Hjælp de lidende
Hanne Holst Rasmussen, sygeplejerske
Under overskriften »Vil du behandle dine kære, som var de hunde?« har formand for, Det Etiske Råd, Jacob Birkler den 1. oktober skrevet, at mennesker ikke er dyr, da vi ikke afliver mennesker. Han mener, at vi skal hjælpe de af vores medmennesker, der lider, således at de ikke føler sig til besvær. Men han ved – lige så vel som vi andre – at der findes mennesker, der lider, og som ikke kan hjælpes.
Når Jacob Birkler som argument imod en legalisering af aktiv dødshjælp fremfører, at vi får travlt, hvis alle med et uværdigt liv skal aflives, er det en overdrivelse af dimensioner. Det har aldrig og vil aldrig komme på tale. Jacob Birkler får med det yderligtgående argument tilhængere af aktiv dødshjælp til at fremstå som foragtelige. Jeg må indrømme, at jeg end ikke har lyst til at være hans hund.
Skråsikkert vrøvl fra Youssef
Uwe Max Jensen, kunstner
I anledning af 10-året for publiceringen af Muhammed-tegningerne talte Information med rapperen Zaki Youssef (den 2. oktober). Interviewet lader meget tilbage at ønske.
Zaki Youssef forsøger sig med en slem omgang relativisering, når han siger, at debatten om ytringsfrihed »er fuldstændig ude af proportioner«, og at det også kan »være totalt lige meget med IS, som er småting ved siden af klimakatastrofen«.
Fordi der er store problemer i verden, er debatten om ytringsfrihed og IS åbenbart ligegyldig. Med den type relativisering melder spørgsmålet sig, om det giver mening at fokusere på et eneste problem, da solen alligevel brænder ud, og verden går til grunde på et tidspunkt.
Zaki Youssef kritiserer desuden »ytringspligtforkæmpere« for at være selektive med, hvad de kæmper for: »Man kunne også tage fat på, at da Dalai Lama besøgte Danmark, mødtes ingen politikere med ham, fordi de var bange for at fornærme Kina.« Ifølge DR mødtes 16 folketingspolitikere med Dalai Lama, da han besøgte Danmark i februar 2015.
Zaki Youssef mener, at hverken islamkritikken eller politisk satire er truet, og han mener, at »rent kunstnerisk er der også en masse kritik af og satire om islam hos eksempelvis Charlie Hebdo, Uwe Max Jensen og Dan Park«.
Men når Information ikke tør trykke Muhammed-tegningerne i anledning af jubilæet, er der vel nogen, der truer ytringsfriheden? Og Charlie Hebdo mistede otte ansatte, da redaktionen blev angrebet. Dan Park blev sendt fem måneder i fængsel, flere af hans værker er dømt til destruktion, og han er blevet overfaldet flere gange, ligesom hans bolig er blevet udsat for hærværk.
Jeg finder min kunstneriske ytringsfrihed truet, når mødet på Krudttønden bliver angrebet af en islamist, og når jeg i timerne efter det dødelige angreb sammen med Lars Vilks Komiteens anden grundlægger Helle Merete Brix blev truet på livet af en islamist, der skrev, at vi ville »blive snigmyrdet, inden året 2015 er omme«.
Zaki Youssef forsvarer Yahya Hassans ret til at kritisere islam, fordi »kritikken kommer fra et ståsted, som mener det godt« og bevæger sig dermed ud i en problematisk gruppetænkning på det identitetspolitiske overdrev, når han antyder, at muslimer har en særlig ret til at kritisere islam.
Det er desuden en fejl, når Zaki Youssef udtaler, at undertegnede og andre ytringsfrihedsforkæmpere kun kritiserer islam. Charlie Hebdo kritiserer alle religioner og har en overvægt af satire rettet mod katolicismen. Dan Park laver satire, der omfatter både jødedom, kristendom og islam. Undertegnede har skrevet om Jens Jørgen Thorsen og dennes murmalerier af Jesus med stiv tissemand. Jeg skrev også om Pussy Riot, der opførte en happening i en kirke, mens de råbte »helligt lort«. Og som medlem af Lars Vilks Komiteen inviterede jeg Inna Shevchenko fra Femen til Danmark.
Spar ikke på arbejdsmiljø
Jan Toft Rasmussen, miljøkonsulent, Dansk Metal
Regeringen nedlægger 140 stillinger i Arbejdstilsynet med den kommende finanslov. Det betyder, at de virksomheder, som har det ringeste arbejdsmiljø i de farligste brancher, går fri.
En stabil økonomi til Arbejdstilsynet koster 500 millioner kroner om året. Det er peanuts, i forhold til hvad dårligt arbejdsmiljø koster samfundet, virksomhederne og ikke mindst lønmodtagerne. Der er penge nok i arbejdsmiljøsystemet – forsikringsselskaberne tjener kassen på arbejdsskadeforsikringer, staten opkræver over 500 millioner kroner årligt i arbejdsskadeafgift, som ikke bidrager til forebyggelsen, og så er der forsikringsselskabernes tilskud til parternes fælles arbejdsmiljøindsats på ca. 90 millioner kroner. Hele dette cirkus er for de langt over 50.000 lønmodtagere, som kommer til skade på arbejdet hvert år, en pinlig affære.

