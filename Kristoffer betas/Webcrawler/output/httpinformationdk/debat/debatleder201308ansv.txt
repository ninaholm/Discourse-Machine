Ansvarsfralæggelse



 
	Det virkede som en bekvem løsning.

	Ved at hyre gennem eksterne leverandører, kunne Danmark fralægge sig det juridiske ansvar for, hvad der blev af de afghanere, der har arbejdet som tolke for danske styrker.

	Men ét er jura, noget andet er moral.

	Der er bred politisk enighed om, at Danmark har et moralsk ansvar for at sikre, at tolkene ikke lider overlast som følge af deres tilknytning til den danske indsats.

	Det ansvar kan dog blive meget svært at leve op til. Og det skyldes i høj grad den i udgangspunktet bekvemme udlicitering af tolkeopgaver. For som sagen om det private firma Mission Essential Personnel, der har leveret flere af Forsvarets tolke, viser, er det langt fra givet, at eksterne leverandører er villige til at hjælpe den danske regering med at overholde sine løfter om hjælp til tidligere ansatte.

	Firmaet reagerer ikke på Forsvarets forespørgsler om informationer, som er nødvendige for at behandle tolkenes sager og give den relevante hjælp.Det er en ulykkelig situation for de 37 tolke, der kan være kommet i Talebans søgelys, fordi de har arbejdet for danskerne.Derfor er det helt på sin plads, at forsvarsminister Nick Hækkerup (S) nu vil forsøge at få amerikanerne til at lægge pres på det tavse tolkefirma, når han senere på måneden tager til USA.

	Men sagen kalder på en mere principiel debat af forsvarets brug af eksterne leverandører.

	Det oplagte ville være helt at gøre op med den hidtidige praksis. Hvis politikernes moral alligevel dikterer dem et ansvar over for tolkene, hvorfor så ikke også tage det på sig formelt?

	Hvis det af praktiske hensyn er umuligt, må man som minimum have nogle klare retningslinjer, der sikrer, at fremtidige medarbejderes skæbne ikke kommer til at afhænge af, hvorvidt et udenlandsk firma kan finde ud af at tage telefonen.Det kunne forsvarsministeren passende tænke over på sin tur over Atlanten.

