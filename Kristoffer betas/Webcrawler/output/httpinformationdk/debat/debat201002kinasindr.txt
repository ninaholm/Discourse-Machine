Kinas indre udfordringer har førsteprioritet
Kinas udenrigspolitik kan forekomme vanskelig at forstå, men er konsekvent, forudsigelig og gennemskuelig. Det er en fortsættelse af indenrigspolitikken for at holde sammen på det store rige
Den kinesiske ledelse ser
 udlandets rolle som potentiel katalysator for destabilisering, hvilket forklarer følsomheden over for f.eks Dalai Lama,
 Uighur-befolkningen (bill.)
 og Taiwan.


 Singapore -  I begyndelsen af 1990'erne lagde Deng Xiaoping vejmærker ned for sine efterfølgere med ordene 'Pas os selv og vis beskedenhed på den globale scene'. Denne hovedsætning udmøntes i fem påbud: 'Stik ikke hovedet frem, prøv ikke at lede, vær ydmyg uden at blive trådt på, men om nødvendigt: Lev med mindre ydmygelser, fokuser på økonomien, dan venskabelige forbindelser med alle lande i verden'. Målet var at udvikle Kina økonomisk, derefter skabe indre harmoni, for endelig, når disse forudsætninger var på plads, indtræde som en profileret magt på den internationale scene.
Den ledetråd har hans efterfølgere nøje fulgt. Til trods for, hvad der i kinesiske øjne var amerikanske provokationer som Hainan episoden med et amerikansk spionfly i 2001 og bombningen af den kinesiske ambassade i Beograd i 1999, er ikke-konfrontations kursen fastholdt. I konkret, diplomatisk perspektiv betyder det, at Kina hver gang er bøjet af eller kommet USA i møde. Baggrunden for denne konsekvente opfølgelse af Deng's linje, er de kinesiske ledere's erkendelse af landets svagheder i modsætning til den monolit, som Vesten ofte afbilder. Det sætter grænser for udenrigs- og sikkerhedspolitikken. Under Tsunami-katastrofen i 2004 var Kina ikke i stand til at yde reel bistand som følge af manglende logistik og transportfaciliteter. I 2003 udtalte chefen for USA's Stillehavsstyrker, at Kina militært 'was no match' for the USA inden for det næste tiår. Det kinesiske militær er stort set udelukkende beregnet til forsvar med den præcisering, at den ydre forsvarsperimeter skydes frem i Stillehavet. Den store frygt er, at den amerikanske flåde i en krisesituation blokerer for tilførsler af olie fra Afrika og det mellemøstlige område. Det kan ikke løses ved en militær oprustning, men ved omlægning af energiforsyningen fra olie indkøbt de nævnte steder til olie og gas indkøbt i det centralasiatiske område kombineret med brug af dets kulreserver samt en begyndende optrapning af vedvarende energikilder. Og det sker.
Fastholde vækst
Enhver udenrigspolitisk analyse må derfor starte med at vurdere, hvor stærk Kinas økonomi er, og hvor harmonisk samfundet er, set - ikke med vestlige briller - men med kinesiske målt efter Deng Xiaopings alen. Kun svaret herpå kan fortælle, om Kina er på vej som geopolitisk magt.
I 2010 overhales Japan som verdens næststørste økonomi. Tidspunktet for, hvornår USA passeres fremrykkes for hver ny prognose. Det er imidlertid ikke det samme som en økonomi uden problemer. De kinesiske ledere ved, at selv om de kom igennem både den asiatiske finansielle krise i 1997-1998 og den globale recession 2007-09, venter der vanskeligheder forude. I 2015 falder arbejdsstyrken med konsekvenser for det kinesiske lønniveau og dermed konkurrenceevnen. Der er ret stor enighed om, at den i massemedierne optrappede påstand om eksport som drivkraft bag Kinas vækst er forkert; men der er større usikkerhed omkring stabiliteten af den indenlandske efterspørgel herunder, om Kina kan fastholde en vækst på 8-10%, der anses for nødvendig for 'udvikling og harmoni'.I vestlig sprogbrug forekommer 'harmoni' lidt mærkeligt; men det skyldes, at vi ikke kan tune ind på den kinesiske bølgelængde. Der er store indkomstforskelle mellem land og by. Målestokken for ulighed - Ginikoefficienten - har for længst passeret OECD's markør for urovækkende og ligger i toppen internationalt set. Befolkningens aldersfordeling ændrer sig med en større andel over 65 år med pres på pensioner, boliger og omsorg af forskelllig art. Miljø- og forureningsproblemer er enorme. Det samme gælder uddannelse. Alt dette vil næppe blokere for fortsat vækst; men det er ressourcekrævende.
Social uro
Truslen mod det kinesiske samfund kommer ikke udefra; den kommer indefra i form af tilløb til social uro, som i et land med 1,3 milliarder mennesker lynhurtigt kan antage ukontrallable dimensioner. Den kinesiske ledelse ser udlandets rolle i denne optik som en potentiel katalysator for destabilisering, hvilket forklarer følsomheden over for Dalai Lama, Uighur-befolkningen i det vestlige Kina, Taiwan og konflikten i januar 2010 omkring Google. Kinas reaktion overfor USAs våbensalg til Taiwan og Præsident Obama's bebudede modtagelse af Dalai Lama er i tråd med dets politiske linie. Set fra Beijing er det USA, som skifter kurs - ikke Kina.
Det forklarer den kinesiske tøven med indgreb over for Irans formodede udvikling af atomvåben. Selvfølgelig kan den kinesiske ledelse se, at det ikke er ønskeligt. Den sidder bare, hvor den sidder for at varetage Kinas interesser og på dets nuværende udviklingtrin er en indsats for at hindre dette ikke en prioritet. Når der tales om kinesisk økonomisk og diplomatisk offensiv i Afrika og Latinamerika for at sikre sig adkomst til råvarer, er det igen indlysende, at set med kinesiske øjne, er det nødvendigt af hensyn til 'økonomisk udvikling og harmoni'.
I den vestlige diskussion kritiseres Kina ofte for sin laden stå til eller direkte afvisende holdning over for internationale skridt omkring Iran og repressive regimer i Afrikanske lande. Kina kan ikke og vil ikke i dets nuværende fase påtage sig et ansvar for andre lande og ej heller gøre sig klog på, hvorledes de skal regeres.
Kina lever med verden, som den er og forsøger ikke at stable et alternativt samfundssystem på benene, som Sovjetunionen gjorde, eller etablere en modvægt til det etablerede globale system. Det deltager i det internationale system uden endnu at være parat til rollen som ansvarlig 'stakeholder', jfr USA's viceudenrigsminister Robert Zoellick's opfordring i 2005.
Kina er måske verdens mest standhaftige status quo magt. Igennem de seneste tiår er det indtrådt i stort set alle de internationale organisationer, som er oprettet under den amerikansk ledede verdensorden siden 1945. Og Kina spiller efter reglerne, i hvert fald lige så godt som alle andre, måske bedre. Den kinesiske ledelse har for længst draget den konklusion, at det etablerede globale system, som det er, er i landets interesse. Det er der mange grunde til.
Den vigtigste er måske, at FN's Sikkerhedsråd har fem faste medlemmer med vetoret, og Kina er et af dem - den eneste asiatiske magt - med Japan og Indien udenfor.
Udvikling og harmoni
Hvad vi så under bl. a. COP15-mødet, er ikke ensbetydende med afvisning af al indsats over for klimaændringer. Egne miljø- og forureningsproblemer er af en sådan størrelse, at det indlysende er i dets interesse at sætte ind.
Og det sker i enormt omfang med massive programmer. Noget helt andet er afvisning af at trækkes ind i internationale aftaler, der kan begrænse handlefriheden til at fastlægge egen politik. Ordene 'økonomisk udvikling og harmoni' klinger højest.
Nogle vil indvende, at Kina igennem de seneste år har skærpet sin udenrigspolitiske profil. Det er rigtigt. Det afspejler nok en nuancering eller fortolkning af 'Pas os selv og vis beskedenhed på den globale scene'; men ikke en fundamental ændret prioritering. Kina vil i hvert fald indenfor det næste tiår og måske endda længere føre udenrigs- og sikkerhedspolitik i overensstemmelse med Deng Xiaopings dictum. Der er intet ønske om at forstyrre det internationale samfunds funktion eller gå uden om dette; ændringer afvises ikke, men indenfor systemet og forsigtigt samt gradvist. Det er endnu ikke stærkt nok til en lederrolle, som kræver tilsidesættelse af egne interesser for at få andre med til en løsning. Det vil tage mange år. Indtil da kan Kina udmærket være besværlig, men styret af indrepolitiske motiver. Når Kina til sin tid kommer ud af den fase, vil der tegne sig et anderledes Kina; men det er alt for tidligt at gætte på, hvorledes det vil manifestere sig. Brikkerne til en vurdering kommer i overgangen fra den nuværende fase til den fremtidige dvs. inden for de næste tiår med en politisk ledelse, der er opvokset under andre vilkår end dem, der kendetegner den nuværende ledelse.

Jørgen Ørstrøm Møller er visiting senior research fellow på Institute for Southeast Asien Studies i Singapore. Han er tidl. ambassadør i Singapore og forfatter til flere bøger om bl.a. Asien


