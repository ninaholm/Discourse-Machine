EU og NATO bør kigge mod Sydkaukasus
LEDER


 Konflikterne mellem Rusland og Tyrkiet om Syrien involverer nu også Sydkaukasus, de tidligere sovjetrepublikker Georgien, Armenien og Aserbajdsjan. Rusland opruster nemlig massivt i Armenien ved Tyrkiets grænse og i løsrivelsesrepublikkerne Sydossetien og Abkhasien i Georgien.
Armenien er det eneste land i Sydkaukasus, som officielt rummer russiske baser. I Georgien er der tale om illegale baser, men de deltager nu i en offensiv imod Tyrkiet og NATO. Tyrkiet er Moskvas vigtigste mål, for det vil sætte Tyrkiet ud af spillet som regional konkurrent.
Ruslands økonomiske sanktioner imod Tyrkiet efter nedskydningen af et russisk kampfly ved den tyrkisk-syriske grænse i november sidste år og den nu igangværende oprustning har helt ændret regionens økonomiske og sikkerhedspolitiske situation.
I Armenien er nye våbensystemer og mandskab strømmet til fra Rusland, siden konflikten med Tyrkiet brød ud i lys lue. Gyumri, en af de russiske baser i Armenien, ligger under ti kilometer fra grænsen til Tyrkiet.
Tyrkiet og Rusland støtter jo hver sin part i Syrien, henholdsvis sunni-oprørere imod Bashar al-Assads syriske regime og regimet. De to lande har også hver sine interesser i Sydkaukasus, hvor aserbajdsjanernes flertal – azerierne – er et tyrkisk folk med tætte bånd til Tyrkiet.
