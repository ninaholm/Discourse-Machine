Al den fortid



 Direktør Morten Meldgaard fra Statens Naturhistoriske Museum er bekymret. Til TV 2 News siger han, at han ikke længere tør tage ansvaret for museets samling på 12 millioner organiske genstande. Politikerne bør træde til. Ikke nu, men NU! Ellers risikerer man, at f.eks. hvalskeletter går til grunde, fordi de opbevares i magasiner under for dårlige forhold.
Han argumenterer med, at samlingen er danskernes, ja, hele verdens natur- og kulturhistorie, en af de ti største samlinger, der findes, og med, at forskere ved at studere de hundredevis af kranier, specielt isbjørnenes, har kunnet påpege, hvordan forureningen gennem årene har udviklet sig til det værre.
Hvad man/han også risikerer, er, at den helt almindelige dansker studser over tallet 12 millioner. Jamen, det er jo et svimlende tal! Kunne man ikke lige så godt ’nøjes’ med seks millioner?
Nationalmuseet har de sidste ti år råbt op om samme problematik. Det har bugnende magasiner, hvor man tilmed forsøger at komme fremtiden i forkøbet ved at modtage nutidige genstande, så man har dem til senere udstilling. Rettidig omhu, som da Noah tog to eksemplarer af hver dyreart med i sin ark for at redde dem fra Syndfloden?
I 2017 forventes et nyt supermuseum for naturhistorien at stå klar i Botanisk Have, men indtil da har uddannelsesminister Morten Østergaard (R) klogeligt henvist til, at Københavns Universitet, som museet sorterer under, selv må klare problemet. Det betyder, at der må prioriteres, flyttes om, nytænkes, og noget måske kasseres. Ligesom museumsdirektøren blot passer sit arbejde ved at råbe op, passer politikerne også deres ved at opstille bevillingsmæssige rammer. Det er alt sammen et spørgsmål om, hvor lidt eller meget, der er værd at gemme, og på det findes ikke et entydigt svar.

