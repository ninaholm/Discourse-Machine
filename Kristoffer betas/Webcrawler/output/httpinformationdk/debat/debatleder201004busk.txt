Buskrise



 Hovedparten af den fremtidige trafikvækst skal foregå i den kollektive trafik
Regeringen 2009
Det ser godt ud på tryk, sådan en målsætning, som den regeringen fremlagde sidste år om den fremtidige trafikudvikling. Der er bare ikke noget, der tyder på, at det vil lykkes. Passagererne svigter, ruter nedlægges og af et svar fra transportminister Hans Christian Schmidt (V) til Folketinget, refereret i Jyllands-Posten i går, fremgår det, at priserne på den kollektive trafik er steget med hele 58 procent på 10 år. Det er to en halv gange så meget som den generelle prisudvikling i samfundet og en tredjedel mere end prisen for at køre i egen bil. Trafikforsker Henrik Harder, Aalborg Universitet siger til avisen, at Sjælland er den sidste bastion for den kollektive trafik plus en smule omkring de store byer, Århus, Aalborg og Odense. »I resten af landet kan man ikke længere basere et normalt dagligliv på kollektiv trafik,« tilføjer han.
I løbet af 10 år er en busbillet steget fra 10 til 21 kroner i hovedstaden, en udvikling der står i slående kontrast til priserne i en række andre europæiske storbyer.
Der er tale om en ond cirkel, som skal brydes, fordi færre passagerer fører til højere priser og færre ruter. Så hvis man virkelig mener noget med, at flere skal tage  bussen og toget, så er det nødvendigt at gøre noget aktivt og konkret for det. Den stigende privatbilisme er både en trussel mod sundheden og klimaet og trængsel, og køer på vejene betyder direkte tab af milliarder omregnet i spildtid.
Dertil kommer, at det for de pensionister og andre uden bil, som bor uden for de store byer, betyder et voldsomt tab af velfærd, at de ikke har mulighed for at blive transporteret derhen, hvor de vil og hjem igen samme dag. At sørge for en velfungerende offentlig transport til lave priser kan ikke overlades til regionerne. Det er velfærdspolitik og fordelingspolitik, der kan mærkes.

