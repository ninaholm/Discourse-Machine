De onde og de pæne



 DET VAR DET underlødige ugeblad mod den folkekære politiker. Se og Hør bragte under valgkampen 2007 en historie om, at politikeren Naser Khader havde fået foretaget sort arbejde. "Svin," kaldte Khader på tv Qvortrup. Khader tog kontakt til Qvortrups arbejdsgiver Bettina Aller for at få hende til at fyre ham. Med samme opfordring kontaktede han Danmarks Radio, hvor Qvortrup var ansat som kommentator. Det blev på daværende tidspunkt taget for givet, at Ny Alliance ville kunne bestemme, hvem der skulle være statsminister. Naser Khaders magtposition kulminerede. Medierne overtog Khaders udlægning af historien. Der blev talt om en 'smædekampagne' og 'karaktermord'. Berlingske Tidende skrev den 11.oktober, at sagen var endt som "en afsikret håndgranat", der eksploderede i "afsenderens egne hænder". Qvortrup trak sig selv fra sit engagement på DR og pålagde sig karantæne som kommentator under resten af valgkampen. 
Khader, som var blevet en folkehelt under 'tegningekrisen', fordi han insisterede på ytringsfrihedens ukrænkelighed, satte selv Qvortrups ytringsfrihed under pres. Fra en enestående magtposition gjorde han akkurat det samme, som han halvandet tidligere bekæmpede. Og det virkede: Qvortrups troværdighed blev anfægtet, så han selv måtte tage konsekvensen. Det var netop en pointe under 'tegningekrisen': Pres på specifikke ytringer i liberale demokratier fører ikke til autoritær censur, men til selvcensur. 
EPISODEN ER karakteristisk for det massive medløb, som længe kendetegnede den journalistiske dækning af Ny Alliance. Khader hævdede, at partiet var grundlagt på et 'værdifællesskab': Det blev sjældent anført, at Gitte Seeberg og Naser Khader faktisk under 'tegningekrisen' stod som diametrale modsætninger, hvor Khader tog Jyllands-Postens parti, mens Seeberg kritiserede den provinsielle "kolonihavementalitet". Under tumulten omkring den italienske kommissær Buttigliones udsagn om homoseksuelle stod Anders Samuelsen og Gitte Seeberg igen på modsatte positioner. Ny Alliances selvmodsigende fremstilling af sig selv som både et pragmatisk midterparti og et utopisk projekt blev heller ikke anfægtet. Det er symptomatisk, at det ikke var en journalist, men en civil kvindelig spørger fra et vælgermøde i Kalundborg, som stillede det spørgsmål, der afslørede, at den formodede kejser ikke havde noget tøj på. Et banalt spørgsmål fra salen viste, at lederen ikke kunne redegøre for sit egets partis skattepolitik. 
Nu har Pressenævnet vurderet Se og Hørs historie om Naser Khader og fundet den i overensstemmelse med god presseskik. Der var ikke tale om en underlødig smædekampagne. Det burde i tilbageblik give anledning til selvransagelse, at Ny Alliance blev dækket andægtigt som en religiøs vækkelseskult, indtil partiet selv knækkede. Det er svært at forestille sig, at sagen havde fået samme forløb, hvis det havde været det pæne Politiken, som afslørede en politiker fra Dansk Folkeparti for at få udført sort arbejde. Det er umuligt at forestille sig, at det skulle betyde, at Tøger Seidenfaden ikke måtte udtale sig om politik under en valgkamp.

