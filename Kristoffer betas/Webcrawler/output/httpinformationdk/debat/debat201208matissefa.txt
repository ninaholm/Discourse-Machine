Matisse får os til at forstå, hvordan vi ser på verden
Information behandler mageløs udstilling om Matisse som værre end ingenting


 På Statens Museum for Kunst viser de for øjeblikket en mageløs udstilling om Matisse. Den har da også udløst flotte og saglige anmeldelser i landsdækkende, danske aviser, herunder Politiken og Weekendavisen. Men Information? Ingenting – eller rettere: værre end ingenting, nemlig en klumme af Kristen Bjørnkjær om, at han ikke bryder sig om Matisse, og at der i øvrigt allerede har været en overflod af Matisse-udstillinger i Danmark.
Hvorfor er udstillingen mageløs? Det er den, fordi den tvinger alle os, der forbinder Matisse med papirklip, Ikea og Marimekko, til at genoverveje Matisses betydning.
Det, udstillingen interesserer sig for, er kunstnerens blik. Det, den demonstrerer med overbevisende styrke, er, at Matisse ikke malede verden, som den forelå, så følsomt eller ekspressivt som muligt. Det, han interesserede sig for, var, hvordan verden tager sig ud, hvis man kaster forskellige blikke på den. De billeder, vi møder på Statens Museum for Kunsts udstilling, spørger ikke om, hvordan verden ser ud, de spørger om, hvordan vi ser på verden.
Prikkerne
I et fantastisk næsten identisk billedpar af æbler i en skål ser vi, hvordan lyset ser ud, hvis det males med sort og med hvid farve. I to billeder af bugten ved Saint-Tropez demonstreres det, hvordan denne bugt tager sig ud, hvis den ses igennem en klassisk impressionistisk optik, og hvis man anskuer den pointillistisk. Især det pointillistiske billede er interessant, fordi prikkerne forstørres til små, malede firkanter. Det, Matisse interesserer sig for, er ikke bugten ved Saint-Tropez, men pointillisternes prikker. Derfor er det dem – prikkerne – han zoomer ind på. Billedet forestiller ikke længere bugten, men pointillismen som formalisme.
Men er forskellen mellem de to billeder ikke bare et resultat af, at Matisse udviklede sig igennem livet? Nej, de to billeder ligger ikke fjernt fra hinanden i hans historiske oeuvre, men er frembragt samme år – i 1904. Det samme gælder for de to billeder fra 1906 af en ung sømand. Det ene er plastisk og demonstrerer en psykologisk interesse for motivet. Det andet stiliserer former og farver, så de bliver til flader: Igen bliver impressionisme til formalisme. Eller se de to billeder af sofa, stol og bord fra Sevilla fra 1910-11. Det ene skildrer rummet med møbler i, i det andet forvandler rum og møbler sig til dekorative felter. Det er helt klart, at mønstrene i møbelbetræk og duge har ’erobret’ billedet, så det ikke længere afbilder møbler med mønstre, men fremviser mønstrede felter, hvori en række møbler kan anes, men uden længere at spille hovedrollen. Figur og grund har så at sige byttet plads.
Fornemt museumsarbejde
Mest markant bliver det måske i en serie af nøgenmodeller fra 1930’erne, hvor kropsdelene selvstændiggøres som geometriske former. De peger direkte frem mod serien »Blå model« fra 1950’erne, det vil sige de berømte og for nogle berygtede papirklip. Alt dette sammenstiller og anskueliggør Statens Museum for Kunst med et overbevisende greb, som demonstrerer, at ideen med udstillingen er krystalklar. Bag den må ligge et kolossalt arbejde, for her har man ikke ’bare’ skullet samle 50 af de bedste Matisse-billeder. Her har man skullet have fat i helt bestemte billedpar og billedserier, fremskaffet fra de fineste offentlige samlinger verden over, men også fra en lang række private samlinger. Det er fornemt museumsarbejde og flot formidling.
Men hvad er det, Matisse har gang i? Er det formøvelser? Er det undersøgelser af, om impressionisme, kubisme, pointillisme og så videre bedst kan yde motivet retfærdighed. Er det udvikling af en æstetisk udtryksform mod større og større mesterskab? Nej, alle disse billedpar er helt tydeligt komparative eksperimenter, hvor fokus ikke er på motivet, men på det æstetiske udtryk. Hvor ét blik på verden sammenlignes med et andet blik på verden, så det er det æstetiske blik, der bliver til selve sagen.
Peger frem
Her befinder vi os et helt andet sted end i serier af skildringer af åkander, kirker eller landskaber i forskellig belysning. Her gøres kunstværket til et objekt, der undersøges som det, det er, nemlig en genstand. Disse værker peger ikke tilbage, men frem mod den kunst, der undersøger, hvad der gør ’noget’ til kunst, for eksempel mod Duchamp, det vil sige mod objekt- og installationskunst.
Men samtidig arbejder Matisse også i dialog med tidens erkendelsesteori. Den indsigt, som Matisse malede sig frem til, var, at der ikke findes nogen udtømmende sandhed om verden. Der findes iagttagelser af verden. Og hvis man sammenligner disse iagttagelser, får man en iagttagelse af det blik, der skaber sandhed.
Sjovt nok falder udstillingen tidsmæssigt stort set sammen med udgivelsen af Ole Thyssens bog Filosofiens blik, en bog der måske burde have benyttet sig af flertalsformen og kaldt sig selv Filosofiens blikke. For i bogen behandler Thyssen filosofiens historie som et sortiment af blikke på verden: magtens blik, skønhedens blik, markedets blik og så videre. Og ved at sammenligne disse mange filosofiske blikke af verden vender Thyssen opmærksomheden væk fra verden og ind i filosofiens blik, fuldstændig ligesom udstillingen med Matisse gør os opmærksom på kunstnerens blik. På side 726 sammenfatter Thyssen bogens pointe, at »verden bliver et blikspil. Det handler ikke om, hvad verden er, men hvordan den iagttages«.
Det er præcis det, Matisse-udstillingen er: Et blikspil.
 
Lars Qvortrup er professor på Institut for Læring og Filosofi, Aalborg Universitet

