Det er skidebenhamrende møghårdt at have børn
Endnu engang har det slået mig, hvor benhårdt det er at have børn. Og i hvor høj grad det er noget, man skal holde kæft med for ikke at blive betragtet som en klynker, eller – gys, endnu værre, det værste af det værste – en egoistisk og dårlig forælder


 I går aftes eksploderede det hjemme hos os. Det hele gik op i limningen. Børn og forældre, der var sure og trætte. Aftensmad, der ikke blev spist. Lidt for høje (ok, meget for høje) stemmer. Gråd og tænders gnidsel. En stor pærevælling. Det var ellers meningen, at jeg skulle have skrevet på denne klumme. Når den yngste var faldet i søvn, den ældste aktiveret med et eller andet, og der var ro i lejren. Sådan blev det ikke. I stedet blev familielivet kørt over af en damptromle. Igen. Og det slog mig, hvor benhårdt det er at have børn. Igen. Og i hvor høj grad det er noget, man skal holde kæft med for ikke at blive betragtet som en klynker, eller – gys, endnu værre, det værste af det værste – en egoistisk og dårlig forælder.
For forældreskabet er skammens holdeplads, både i den offentlige debat og hos velmenende venner og familie. Og det kræver sgu militær præcision og ikke mindst tårnhøj disciplin ikke at træde ved siden af. Enten er børnene for meget i institution. Det er noget skidt. Eller også er de slet ikke i institution. Det er også noget skidt. Hvert år, når sommerferien rammer, trækkes den gamle travhest ud af stalden, og vi hører om forældre, der – the horror! – holder et par dages ferie uden deres børn. Hvad fanden bilder de sig egentlig ind?
Børn får lov til at hænge for meget foran iPad’en, men skal også være tunet ind på nye teknologier. De skal ikke overbeskyttes, for så bliver de curlingbørn, men heller ikke cykle selv til skole, før de rammer tredje klasse, for så er vi ude i ligegyldighed og tenderende omsorgssvigt. Forældre har for travlt med at realisere sig selv, og børnene lider under det, får vi at vide. Vi fodres med Morten Korch’ske fantasier om det lykkelige børneliv i gamle dage, hvor forældrene altid havde tid, i modsætning til samtidens egotrippere og fejlslagne fidusmagere. Vi skulle skamme os.
Og det gør vi også. I dén grad. For realiteten er, at det er skidebenhamrende møghårdt at have børn. Selv om det selvfølgelig også er dejligt. Og sådan har det nok altid været. Men i vores performance- og »du kan altid gøre det lidt bedre« kultur er der ikke plads til at stemple ud. Heller ikke bare i et kvarter. Med dæmpede stemmer snakker veninder og jeg om, at jo, det kan sgu også sejle hjemme hos os og jo, jeg kom også engang til at kyle en tallerken på gulvet i arrigskab. Samtidig okser vi på cykel gennem byen for ikke at hente børnene senere end klokken 16. Det forjættede tidspunkt, efter hvilket selv den mest velmenende forælder bliver forvandlet til den dummeste skid, for hvem vil udsætte sit barn for institutionens omklamrende favntag mere end allerhøjst nødvendigt. Også selv om de vist faktisk har det meget fedt i den der børnehave.
Mistænkeliggørelsen er til at tage og føle på, hvilket er paradoksalt, for man skulle jo tro, at langt de fleste forældre vil deres børn det allerbedste og handler ud fra de bedste overbevisninger. Selv om de så også indimellem kommer til at træde i spinaten. Det gør vi jo for fanden allesammen. Trods alt. Og vi prøver faktisk. Det bedste vi har lært. At balancere iPad’en med ture i skoven. At skabe rum til både højtlæsning og hyggestunder. At finde den gyldne mellemvej mellem broccoli og bland-selv slik. Og så holder vi kæft med de dage, hvor barnet får lov at se Netflix hele dagen. Eller få syv Sun Lolly-is. De dage, hvor en almindelig livsnedsmeltning rammer, og vi bliver mere gale i skralden, end godt er. Hvor selv ikke smugsmøger ud ad køkkenvinduet kan redde følelsen af, at man har spillet fallit. Igen. For ingen vil jo være en taber i det evige forælder-bingo, som fordrer fuld plade non-stop.
Løsningen: At vi giver os selv og hinanden noget livline. At vi tror på, at vi vil og gør det bedste. At vi snakker lidt højere om, at det også kan være svært, og at vi også kan være skiderikker. På trods. At forældrelivet ikke er svulstige regnbuer og absolut lykke 24/7. For sådan er livet generelt bare ikke. Og det kommer aldrig til at blive det.
I går aftes, da damptromlen havde været der og var kørt igen, kastede vi alle dyner og puder, børn og voksne ind i dobbeltsengen. Sov i en stor bunke. Sammen. For lige at finde hinanden igen. Som de gode forældre vi så gerne vil være. Og for det meste også er. Selv om vi fejler. Heldigvis.
Katrine Arnfred er cand.mag. og skribent. 
Klummen er udtryk for skribentens egen holdning

