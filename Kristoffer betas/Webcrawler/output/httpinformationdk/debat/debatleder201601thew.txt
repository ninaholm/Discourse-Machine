The winner takes it all
LEDER


 I Warszawa mener regeringen ikke at demokratiet er i fare, og regeringsleder Szydlo kalder det for en regulær smædekampagne, at EU-Kommissionen nu vil kulegrave Polen.  
Spørgsmålet fra Bruxelles lyder i sin korthed, om Polen fortsat praktiserer den magtdeling, der kendetegner en retsstat? Gør Polen ikke det, kan EU i sidste ende kan komme med anbefalinger til, hvilke nye polske love der siden skal korrigeres.  
Men demokratiet har det da godt, lyder det frejdigt fra Szydlo, og peger på demonstrationerne mod regeringen, uden dog at komme ind på, at protesterne retter sig mod svækkelsen af forfatningsdomstolen og medierne. Det næste bliver at nedlægge statsadvokaturen og Ombudsmanden og at indsætte nye loyale støtter overalt, hvor det er muligt.
Skal man blive klog på selvopfattelsen hos de facto-statslederen, Jaroslaw Kaczynski, er staten og dets institutioner et instrument for vinderen af et valg efter princippet the Winner takes it all. Efter at Lov- og Retfærdighedspartiet har vundet præsidentposten, regeringsmagten og absolut flertal i de to kamre, Sejmen og Senatet, skal magten cementeres med en langsigtet strategi.
De seneste 25 års demokratiske udvikling i landet risikerer at blive sat tilbage til tiden før 1989, hvor kommunisterne rådede, og som Kaczynski mener, var den mørke tidsalder. Vel er der ideologisk langt fra kommunismen til regeringens nationalkonservative profil, men metoderne og den manglende respekt for oppositionen er på slående vis den samme. Det er som et mareridtslignende tilbagefald til en sygdom, man troede var udryddet.    
Polen skal efter otte års liberalt styre under det hidtidige regeringsparti Borgerplatform renses for al indflydelse fra denne periode, er logikken. At heller ikke Borgerplatform holdt sig tilbage med at udpege flere dommere til forfatningsdomstolen end de måtte, og fyrede ledere i de statslige medier, som Kaczynski selv indsatte, da han var regeringsleder i 2006-2007, bruges nu som påskud for udrensningerne.Jaroslaw Kaczynski har imidlertid ikke sine ideer fra fremmede; hans nært forbundne partner, Ungarns regeringsleder Victor Orban, har vist vejen. I sidste uge havde Kaczynski og Orban et seks timer langt møde, hvor den polske partichef kunne få inspiration til, hvordan genstridige modstandere kan lægges på is.
Helt konkret fik Kaczynski også lovning på, at Orban i alt fald ikke vil stemme for de sanktioner, der ligger for enden af den vej, som den såkaldte retsstatsmekanismen udgør. For selv om det stadig er helt åbent, hvad den kommende EU-granskning af Polen fører med sig, rækker det uden EU-enstemmighed hverken til politiske sanktioner eller til beskæring af de knap 100 milliarder tilskudskroner, der hvert år flyder mod Polen.
Der er dog en vis nervøsitet i Bruxelles og Berlin, fordi Polen er et helt anderledes vigtigt EU-land end Ungarn, der sidste år var skyld i, at reglen om retstatssmekanismen overhovedet blev indført. Polen er den førende stemme i den østlige del af EU, har en solid økonomisk styrke, og har hidtil været en forholdsvis loyal EU-partner, som under tidligere regeringsleder og nuværende EU-præsident, Donald Tusk også har nærmet sig nabolandet Tyskland i en grad, at forholdet aldrig har været bedre.
Med den nye regering kan Polen på kort tid gå fra at være et EU-kerneland til at være en mulig ny bannerfører for den opløsningstendens, der truer EU indefra. Polen vil ikke true med udmeldelse, som Storbritannien gør det, dertil er polakkerne for begejstrede europæere. Men landet kan i en hævnaktion blokere for de kommende års politiske tiltag, der skal gøre EU-samarbejdet tættere, dybere og mere modstandsdygtigt over for politiske og økonomiske kriser.
Med udredningen af Polen går EU på en meget smal sti, hvor man berettiget ønsker at løfte stemmen, men alligevel ikke vil skræmme med procedurer, som i sidste ende kan skubbe Polen i modsatte retning af et tæt EU-samarbejde – og endnu værre; trække andre lande med sig, hvilket er det scenarie, som især Tyskland vil forsøge at undgå. Den polske regering vil sandsynligvis bruge EU-forehavendet som den oplagte prügelknabe, der udadtil tjener som den perfekte afledningsmanøvre, mens man i kulisserne kan fortsætte med at rulle magtambitionerne ud.     

