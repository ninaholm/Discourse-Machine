Ude af syne …
LEDER


 Det danske boligmarked er en underlig størrelse. På Østerbro i København står der lige nu en treværelses ejerlejlighed på 96 kvm til salg til 4,5 mio. kroner. 150 km derfra – lidt øst for Nakskov på Lolland – venter en treværelses villa på 79 kvm og en stor grund ligeledes på en køber. Her er prisen 99.000 kroner.
Som man kunne læse i gårsdagens Information, bliver Danmark i stigende grad et opdelt land. Den fri prisdannelse på boligområdet har fået boligpriserne i byerne – særligt i København og Aarhus – til at himmelstorme i en sådan grad, at det kun er samfundets øverste tiendedel, der har råd til en storbylejlighed.
Samtidig er antallet af rigmandskvarterer eksploderet. I 1985 var der seks velhaverghettoer i Danmark, i dag er der 45.
Mens eliten boltrer sig i Risskov i Aarhus, Hunderup ved Odense og på Østerbro i København, klumper landets dårligst stillede sig sammen i billige udkantsrønner og forstædernes betonbyggerier.
Konsekvensen er, at de forældremøder, vejfester og børnefødselsdage, hvor advokaten og gymnasielæreren kunne møde SOSU-assistenten og tømreren, er blevet sjældne. Over- og underklassen ser ikke hinanden.
Udviklingen kan især ses i folkeskolen, hvor hele 43 pct. af hovedstads-elitens børn i dag går i skole med børn fra deres egen socialklasse. I 1985 var det kun 17 pct. Folkeskolens funktion som social smeltedigel er ved at forsvinde, og ’klassekammeratseffekten’ – hvor de stærke børn gør de svage bedre – udebliver.
Når kontakten mellem de sociale klasser bliver mindre, bliver den sociale arv tungere.
Adskillelsen på boligområdet er et symptom på en generel udvikling: Afstanden fra top til bund bliver større i Danmark – toppen svæver op, bunden synker ned. Fra 2008 til 2012 har de bedst stillede to pct. således fået 12 pct. flere penge at rutte med – det er dem, der kan købe lejligheden på Østerbro – mens den nederste femtedel af danskerne blot har fået 0,5 pct. mere. De kan passende sætte tæring efter næring og flytte til Lolland; de har i hvert fald ikke råd til at bo i byen.
Når blandede boligområder forsvinder og erstattes af segmenterede livsstilsenklaver, bliver top og bund usynlige for hinanden. Ude af syne, ude af sind. Det påvirker følelsen af fællesskab og solidaritet i samfundet, for man kan ikke have solidaritet med nogen, man ikke ved noget om. De andre. Dem dér.
Det udfordrer den danske velfærdsmodel, der bygger på et fundament af solidaritet på tværs af samfundet. En høj grad af økonomisk omfordeling og en stor offentlig sektor kræver en tro på, at indbetalingerne til den fælles kasse er et fælles gode. Men hvorfor skal man egentlig betale al den skat, når den går til ’dem dér’?
Den nordiske velfærdsstat har vist, at vækst og velstand kan gå hånd i hånd med social og økonomisk lighed, tillid mellem mennesker og social mobilitet. Hvis vi vil bevare denne samfundsmodel, er kontakt på tværs af sociale klasser nødvendig. Det skaber sammenhængskraft.
I dag lever storbyeliten – meningsdannende og beslutningstagende – en stadig mere afsondret tilværelse på sikker afstand af samfundets svageste. Det skal der gøres noget ved.
Det danske socialdemokrati – regeringspartiet, som allerede har omfavnet konkurrencestaten, uddelt top- og selskabsskattelettelser og udpint flexicurity-modellen – har lige nu en mulighed for at genoplive en gammel mærkesag: At tøjle de fri markedskræfters drift mod ulighed og sociale skel.
I forbindelse med finansloven for 2015 forhandler regeringen netop nu med SF og Enhedslisten om en ændring af planloven, så kommunerne kan kræve, at private byggematadorer ikke bare plastrer byerne til med dyre ejerlejligheder. De skal også bygge almene boliger med en billig husleje. Radikale har tidligere strittet imod, men det ser ud til, at der er en opblødning på vej hos det lille regeringsparti.
Lovændringen bør gennemføres nu, inden den sidste pædagog, håndværker og kontanthjælpsmodtager i stilhed glider ud af byen. Ude af syne og ude af sind.

