Assange og den store fortælling



Det er et misbrug af asyl, som er et redskab til at beskytte mennesker, der risikerer tortur og forfølgelse. Det er ikke dét, der er sagen her. Han risikerer ikke at blive udleveret til USA for at blive torteret eller udsat for dødsstraf. Det her er fuldstændig absurd– Claes Borgström: Forsvarsadvokat for de to kvinder, som Julian Assange beskyldes for at have krænket seksuelt.Når Ecuadors udenrigsminister Ricardo Patiño tilbyder politisk asyl til WikiLeaks’ grundlægger Julian Assange, der af svensk politi ønskes udleveret til afhøring i to sager om seksuelle krænkelser, er det meget svært at få øje på det saglige i begrundelsen.Skal der være grundlag for asyl, skal der som minimum være et potentielt offer. Dertil skal personen være i fare i sit hjemland – hvilket i Julian Assanges tilfælde vil sige Australien, der gentagne gange har hævdet, at Assange vil blive beskyttet i henhold til alle gældende konventioner og love – og ikke mindst, som australsk statsborger.Derfor virker hele grundlaget for, at Ecuador skulle komme den nødstedte WikiLeaks-stifter til undsætning som falsk. Men Ecuadors regering har også andre hensyn at tage, og i den sammenhæng er Julian Assange en appelsin i turbanen på Ecuadors præsident Rafael Correa.I Ecuador foregår en permanent strid mellem en lang række medier og Rafael Correa, der gentagende gange har fået Amnesty International, Human Rights Watch og ikke mindst Journalister Uden Grænser til at advare mod en meget uheldig udvikling, hvor medier lukkes på stribe, journalister præsenteres for sagsanlæg i millionklassen og trues med fængselsstraffe.Derfor handler tilbuddet fra Ecuador ikke nødvendigvis om ytringsfrihed eller om at beskytte Assange som politisk offer. Det handler derimod om, at historien om Julian Assange passer særdeles godt ind i en større fortælling, som præsident Rafael Correa og Julian Assange deler. &nbsp;Det skyldes, at historien om Assange er ved at spinne ud af kontrol. Fra at være en sag om Julian Assange, der måske - måske ikke - risikerer en sigtelse om voldtægt og seksuelle krænkelser i Sverige, er sagen i dag blevet til et spørgsmål om, at Julian Assange via de svenske myndigheder skulle være på vej i den elektriske stol i USA. En konspiration, der lever i bedste velgående blandt en række af internettets mest prominente journalister. Som eksempelvis Amy Goodman, fra det amerikanske venstreorienterede medie Democracy Now, der har skrevet i The Guardian:»Assange kan ende i amerikansk varetægt, kort efter han er landet i Sverige. Han kan blive sigtet for spionage og kan få livstidsfængsel eller blive henrettet.«Man skal imidlertid ikke kende meget til det svenske retssystem for at afvise argumentationen som absurd. Ydermere ville en eventuel udlevering fra Sverige til USA skulle igennem de britiske domstole, eftersom Julian Assange ankommer til Sverige derfra. Og ville briterne udlevere Assange til andre end Sverige, har der allerede været rig mulighed for det.Men der foreligger ikke en amerikansk anmodning om udlevering, men derimod en anmodning fra svensk politi om udlevering til afhøring i Sverige. En anmodning, som Julian Assange har fået prøvet ved tre retsinstanser i England, og som står ved magt.Alligevel er det nemt at forstå, at Julian Assange frygter USA. Det ville de fleste ved tanken om at have bragt verdens største supermagt i forlegenhed ved at lække fortrolige dokumenter og afsløre en lang række tilfælde af tortur under krigene i Afghanistan og Irak. Og når eksempelvis USA i deres kamp mod WikiLeaks bruger internationale kreditkortselskaber som Mastercard og Visa til at blokere for Wikileaks’ finansielle muligheder – som det var tilfældet efter de omfattende afsløringer i 2010. Eller når Storbritannien truer med at storme den ecuadorianske ambassade. Så træder de udenfor det acceptable og giver grobund til konspiratorisk tankevirksomhed om det, der er værre.
