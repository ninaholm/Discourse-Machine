Buh i Strasbourg



 Europa-Parlamentets ledelse vælger i dag, om de vil skyde med skarpt eller med løst krudt mod det danske EU-formandskab. Derfor er Europa-minister Nicolai Wammen (S) på overarbejde i Strasbourg. Han er oppe mod stærke følelser i forsmåede europæiske sjæle, der tirsdag tildelte justitsminister Morten Bødskov (S) verbale tæsk i hans egenskab af repræsentant for det danske EU-formandskab. Tæskene var en reaktion på beslutningen om at holde parlamentet uden for indflydelse i spørgsmålet om EU’s ydre grænser.
Men det var ikke Danmark som formandsland, der havde lagt sig ud med Europa-Parlamentet. Beslutningen om de ydre grænser var truffet i enighed af de 27 EU-lande.
Det er traditionel forfatningskamp, der er tale om. Parlamentet har altid grebet efter ny magt og værnet om tildelte beføjelser. Sideløbende er selvforståelsen gødet så voldsomt, at en del medlemmer i dag svæver på en blå dug med 12 gyldne stjerner udenforbindelse til den europæiske virkelighed.
Selvfølgelig skal de folkevalgte ikke snydes for indflydelse gennem juridiske fiflerier fra de 27 EU-landes side. Men er der tvivl om, hvorvidt de 27 fifler med reglerne, løser det ikke problemet at afbryde samarbejdet med det land, der taler på de 27 landes vegne. Man må følges ad til EU-domstolen og love hinanden gunst som tilforn – eller indlede en dialog om,hvorvidt parlamentet skal have en anden rolle ved næste revision.Grænsekontrol er kernen i nationalstatens suverænitet, så justitsministrene kan meget vel have ret i deres synspunkt. Men grænsekontrol er også en mekanisme til sortering af mennesker, og her er tilliden til Europa-Parlamentet højere end til en del regeringer. Så slagsmålet er reelt, men proportionerne skal alligevel holdes.
I forbindelse med gældskrise og rednings-planer har Parlamentet følt sig kørt over. Men det vidner ikke om stor politiske realisme, at man nu forsøger at trække en streg i sandet ved at skyde på ministerrådets budbringer.Tiden er ikke til institutionel magtkamp. Parlamentarikerne bør bringes til at forstå, at buh eller politisk obstruktion af de sidste vigtige sager på Danmarks dagsorden ikke er adgangskort til mere indflydelse.

