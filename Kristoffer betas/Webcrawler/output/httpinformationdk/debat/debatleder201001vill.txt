Villy Vendekåbe



 »Der vil blive ført socialdemokratisk politik og ikke en tøddel mere.«
Per Hækkerup (S) om samarbejdet med SF
i det røde kabinet 1966-67
Når SF i dag freder boligejerne for yderligere beskatning og freder efterlønnen. Når man kræver hårdere straffe for våbenbesiddelse, når Villy Søvndal beder medlemmer af Hizb ut-Tahrir »skride ad Helvede til«. Når man mener, at de forskansede irakere i Brorsons Kirke bare skal udvises og ikke kan se noget synderligt kritisabelt i politiets fremfærd i forbindelse med den store klimademonstration, eller når SF er parat til at ofre støtten til Tibet for at tækkes Kina og for første gang deltager i et forsvarsforlig, der opretholder det nuværende budget og dansk deltagelse i krigen i Afghanistan. Og når SF støtter EU- og NATO-medlemskab og stemmer for finansloven, er det så fordi SF er så ivrig efter magten og en plads i en kommende regering, at man er parat til at sælge ud og ofre sin gamle bedstemor, hvis det er det, der skal til? Eller er det, som Villy Søvndal i går skrev i en kronik i dagbladet Politiken, en del af hans fornyelse af SF? En moderniseringsproces, som han har stået i spidsen for, siden han blev formand i 2005?
Villy Søvndal er træt af at blive beskyldt for populisme og højredrejning og langer ud efter den gængse analyse af partiets »nyorientering«, som kommentatorer og politiske modstandere fremfører med stor selvfølgelighed. 
Ifølge den er Villy Søvndal en vendekåbe, der tilpasser sig og kun har et mål for øjet, nemlig en dag at kunne sætte sig på bagsædet af en ministerbil. Kritikken er »lige så besnærende simpel, som den er overfladisk og forkert«, skriver Søvndal og kommer så alligevel med den indrømmelse, at SF’s udmeldinger det seneste år naturligvis er et udtryk for et ønske om at rykke stemmer og regeringsmagt til venstre. Men de er først og fremmest et udtryk for, at SF har rykket sig politisk, slår formanden fast. Hvis man vil indgå i politiske aftaler og have indflydelse, så må man indgå kompromisser, Og »at gå på kompromis med sine idealer er ikke det samme som at give afkald på dem«, skriver Søvndal. Punkt for punkt forsvarer han herefter SF’s nyorientering i udlændingepolitikken, retspolitikken, forsvarspolitikken og den økonomiske politik. »Hvor god er tolerancen, hvis den forhindrer, at man siger fra over for det intolerante?« spørger SF-formanden retorisk i et forsvar for SF’s nye værdimæssige orientering. 
Skal man summere op, er der altså ifølge Villy Søvndal tre hovedforklaringer på det nye SF. For det første en nødvendig tilpasning til især Socialdemokraterne i det fælles projekt, for det andet en erkendelse af, at man kun opnår indflydelse ved at være pragmatisk og for det tredje en nødvendig modernisering og fornyelse af SF. SF har ikke stået rigtigt, heller ikke i fortiden – og heller ikke i helt grundlæggende spørgsmål, erkender Villy Søvndal, som lægger den overvejende vægt på den sidste forklaring.
Men det holder ikke. SF’s nyorientering er først og fremmest drevet af tilpasning. Socialdemokrater ynder med et skævt smil at beskrive deres nuværende samarbejde med SF med ovenstående citat af salig Per Hækkerup. 
Det kan ikke udelukkes, at der også har været et gran af selvransagelse, men i så fald er det ikke noget, der er foregået på partiets landsmøder. Til gengæld er der ingen tvivl om, at det tætte samarbejde mellem SF og Socialdemokraterne aldrig var blevet til noget, hvis ikke SF havde tilsluttet sig den socialdemokratiske politik på vigtige områder som justits, skat og udlændinge. Det var Villy Søvndal, der tog initiativet til at etablere det tætte samarbejde. Helle Thorning-Schmidt kvitterede med løfter om ministerposter i en fremtidig socialdemokratisk ledet regering. Villy Søvndal så rigtigt, og for alle har det indtil videre været en succesfuld alliance. Protesterne fra SF’s bagland har været få og spagfærdige, der er næsten fuld opbakning til tilpasningsprojektet, fordi målet er det vigtigste – en ny regering. Partiet har formået at bevare sin store fremgang i meningsmålingerne, og Søvndal er populær som aldrig før. Så hvorfor ikke åbent erkende, at vejen til magten går over et vis antal slugte kameler, frem for at påstå at man har flyttet sig som led i en planlagt moderniseringsproces, som i øvrigt har været helt styret fra toppen i partiet?  
Det, man kan undre sig over, er at SF har fået så forholdsvis lidt i det fælles samarbejdsprojekt mellem S og SF. Det lader til, at Per Hækkerups ord fortsat gælder i vid udstrækning for samarbejdet i den røde blok. Blot skal man huske på, at målet for den gamle socialdemokratiske frontkæmper var at knuse SF, som han anså for at være en flok forklædte kommunister. Øvelsen lykkedes for så vidt, at SF i 1967 blev sprængt og en udbrydergruppe dannede VS. SF var trukket så langt til højre, at bukserne ikke længere kunne holde.
I dag er situationen en helt anden, men tilpasningen til gengæld for magt er den samme, og det er der måske ikke noget galt i.

