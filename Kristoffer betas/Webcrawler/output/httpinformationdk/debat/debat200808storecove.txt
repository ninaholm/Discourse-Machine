Det store cover-up

Regeringen forsøger at fjerne fokus fra det, der måske kan blive en ny -Tamil-sag-, hvis oppositionen og medierne ikke lader sig narre og trække med ind i en EU-diskussion.


 Sagen om dansk udlændingepolitik og dens EU'ske dimension er ret prekær. Nok er konsekvenserne af EF-Domstolens politikskabende virke en reel udfordring. Men ligenu tjener den ét praktisk formål for regeringen: At fjerne fokus fra den skandale, der har ramt såkaldt Udlændingeservice. Dét, der måske kan blive regeringens Tamil-sag, hvis opposition (og presse) ikke lader os narre og trække med ind i en EU-diskussion.
Vi må holde tingene adskilt: Jeg undrer mig såre over, at man kan være 'overrasket' over EF-Domstolens praksis og aktivisme. Ingen, der har beskæftiget sig blot lidt med EU, kan være uvidende herom. Og de i denne sag højtråbende politikere har - fra Folketinget og omegn - i en række folkeafstemninger anbefalet diverse EU-traktater. Ligesom Venstres MEP Karin Riis-Jørgensen i forbindelse med servicedirektivet udtalte, at hun hellere var fri for direktivet, hvis det ikke liberaliserede nok: "Så kan vi åbne markedet via EF-Domstolen," sagde hun til JP 24. marts 2005.
Ligkistepind 
Dernæst den konkrete EU-dom. Ifølge flere eksperter er den lov-udmøntende og ikke politikskabende. Jeg hører blandt dem, der gerne ser politisk vilje til at fjerne Domstolens politik-skabende praksis af demokratiske grunde. Men den debat må adskilles fra, hvilke holdninger man iøvrigt har til konkrete sager. Har Fogh & Co. faktisk en ambition om et andet set-up, kræver det Lissabon-traktaten genforhandlet og det indre markeds Fadervor (de fire friheder) underlagt andre hensyn. Dét har Fogh ikke udvist begejstring for i forhold til overenskomst-pligt og serviceydelser. 
Så er der Danmarks retsforbehold. Det kommer næppe til afstemning foreløbig og ønsker man en total afskaffelse, må man se langt efter legekammerater. Lige nu peger det i retning af, at et fremtidigt afstemningstema bliver det i mine øjne uspiselige indvandrer- og flygtninge-forbehold. Jeg er faktisk - af især demokratiske og retssikkerhedsmæssige grunde - skeptisk over for en afskaffelse af det retlige forbehold i det hele taget. Men i en sådan situation er der for mig at se ingen anden mulighed end at kræve en total afskaffelse, Danmark skal ikke have et flygtningeforbehold. Vi har ikke folkeafstemning om enkelte befolkningsgrupper.
Endelig er der retssikkerheden: Fortielse, misvejledning og misbrug af embedsværket i en politisk sags tjeneste. Rønn og Fogh må ikke lykkes med at fjerne fokus fra det, der er (endnu) en pind til regeringens ligkiste.

