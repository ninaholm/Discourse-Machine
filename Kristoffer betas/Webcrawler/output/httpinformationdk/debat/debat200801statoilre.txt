Statoil reducerer CO2-udledning



 NOAH har i Information den 15. januar et debatindlæg, hvor organisationen anklager Statoil for at vildlede om biobenzin. Det gør vi ikke. Vi har sammen med Miljøministeriet regnet på, hvor meget CO2 en gennemsnits-bilist kan spare ved at køre på 5 pct. bio-ethanol i tanken som markedsført af Statoil i Danmark. Bilisten reducerer udledning af CO2 med 120 kg. per år, og derfor siger vi, at det er bedre for klimaet. 
Men diskussionen er en udmærket anledning til at understrege, at der globalt produceres og anvendes en lang række forskellige bio-produkter til henholdsvis benzin og diesel. Der er store forskelle i fremstillingsteknologier og i hvilke energiafgrøder, der anvendes. 
Samtidig er der en bred debat i både forskningsmiljøer og blandt beslutningstagere om bioethanolens sammenhæng med bla. fødevarepriser, afskovning og betydningen for udviklingslandene. På den baggrund arbejder både nationalstater og EU med opstilling af bæredygtighedskriterier, der sikrer, at alle lever op til en høj standard – og det haster.
Det store spørgsmål – også helt aktuelt i Danmark – er, hvordan vi bremser transportsektorens stigende CO2-udledning. Hvilke instrumenter kan overhovedet tages i anvendelse – vel at mærke nu og ikke om 10 eller 20 år? 
NOAH er helt afvisende over for biobrændstof som en del af løsningen på transportsektorens CO2-udledning, og det er fair nok, men ikke desto mindre uforståeligt. 
Biobrændstof er den CO2-besparende teknologi, som er til rådighed i dag, og i takt med, at markedet etableres, forbedres teknologien hen imod endnu højere CO2-fortrængning. 
Det bedste må ikke blive det godes værste fjende. De få alternativer til biobrændstof, som nævnes i debatten, ligger teknologisk langt ude i fremtiden – eller betragtes af beslutningstagerne som urealistiske. 
Produktion og anvendelse af biobrændstof skal ske med omtanke, og derfor er debatten helt igennem legitim og ønskelig. Men med global opvarmning og en stigende udledning fra transportsektoren er handlingslammelse det sidste, kloden har brug for. 
Statoil er involveret i en række udviklingsprojekter i forventning om, at politikerne stiller krav til nedbringelse af CO2-udslippet fra transportsektoren, og at der dermed bliver en løftestang for innovation af løsninger i en sektor, der desværre hidtil har været overset i Danmark. 
Vi står naturligvis ved vores budskab om, at Bio95 bidrager til at dæmme op for klimaudfordringen.

