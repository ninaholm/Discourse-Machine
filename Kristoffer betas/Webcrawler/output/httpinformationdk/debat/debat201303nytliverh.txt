Nyt liv til erhvervsskolerne



 Ingen erhvervsskole skal ende som social skraldespand, som lederskribent Mette-Line Thorup frygter den 5. marts. Erhvervsskolerne tager allerede i dag godt imod unge, der måske er skoletrætte eller har sociale eller faglige problemer. Ligesom erhvervsskolerne tilbyder faglige uddannelser på højniveau til de stærke unge. Derfor har vi mange dygtige unge inden for fag som design, byggeri, butik, salg og sundhed. At være ung på kontanthjælp er ikke det samme som, at man ikke kan tage en uddannelse. Men fælles for de alt for mange unge under 30 år på kontanthjælp er, at de af meget forskellige grunde ikke har fået gennemført en uddannelse. Og det skal de selvfølgelig have en mulighed for. Det er deres bedste adgangsbillet til gode, faste job.
Det skal vel at mærke være unge, der er parate til at starte på en uddannelse. I det konkrete udspil fra regeringen sikrer vi en styrket visitation for de unge på kontanthjælp. Hvis den unge ikke er i stand til at starte på en erhvervsuddannelse eller en gymnasial uddannelse, skal kommunen tilbyde andre muligheder. Det kunne eksempelvis være erhvervsgrunduddannelsen (egu) eller en opkvalificering af den unges grundlæggende færdigheder i f.eks. dansk og matematik.
Med den nye praktikaftale vil unge, der optages på en erhvervsuddannelse, kunne gennemføre med praktik enten i virksomheder eller i de nye praktikcentre, som vi opretter i år.
En ny fleksuddannelse
Ikke alle kan gennemføre en ordinær ungdomsuddannelse. Derfor er vi på vej med et nyt tilbud til de unge i form af en fleksuddannelse, der skal være kompetencegivende og starte i sommeren 2014, som det hele tiden har været planen. Det er alene fremlæggelsen af lovforslaget og ikke starten på fleksuddannelsen, der er blevet flyttet. Vi er i samarbejde med arbejdsmarkedets parter ved at se på, hvordan vi både kan skabe bredere indgange til erhvervsuddannelserne til de uafklarede unge kombineret med tydeligere højniveauspor til de afklarede unge. Vi ønsker også med en reform af erhvervsuddannelserne at tiltrække flere unge elever – gerne elever, som i dag vælger gymnasiet, men siden dropper ud og måske ender på kontanthjælp frem for at få en attraktiv erhvervsuddannelse, der giver adgang til gode job.
 

