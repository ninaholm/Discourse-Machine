En humanist resignerer
Da jeg begyndte på humaniora, var jeg fyldt af tanker om et studie, der skulle være med til at forme mig som menneske, og som var rigt på tanker, diskussion og indsigt. Der ville udvikle mig til at tage del i samfundet, så jeg kunne være med til at løfte vores konkurrenceevne, produktivitet og velfærd ud af den aktuelle krise. Men jeg tog fejl
Få undervisningstimer er en hån med de studerende, mener Malte Kjems, som ikke kan se, hvorfor en universitets-studerende f.eks. skal have tre måneders sommerferie.


 I slipstrømmen på den seneste tids debat om kvaliteten af de humanistiske uddannelser kommer her et whistleblow fra en insider, der heldigvis snart bliver outsider. Når jeg om godt et halvt år afleverer specialet, bliver det ikke med den stolthed, jeg havde forestillet mig, da jeg begyndte min akademiske karriere for fem år siden. Der var ellers lagt i gryden til det helt store dannelsesprojekt. Jeg var fyldt af tanker om et studie, der skulle være med til at forme mig som menneske, og som var rigt på tanker, diskussion og indsigt. Der ville udvikle mig til at tage del i samfundet, så jeg kunne være med til at løfte vores konkurrenceevne, produktivitet og velfærd ud af den aktuelle krise.
Ført bag lyset
Men jeg tog fejl. Tja, man kan vel næsten sige, at jeg blev ført bag lyset. Det er i hvert fald den fornemmelse, jeg sidder tilbage med i dag. Unge mennesker bliver tudet ørene fulde af vigtigheden af at tage en uddannelse, og jeg er faktisk virkelig taknemmelig for at have muligheden for at uddanne mig gratis på et universitet  endda med tilskud i form af SU. Jeg troede, det var vigtigt for samfundet. At vi skulle satse på højtuddannede for at klare os i den globale konkurrence. At der blev forventet hårdt arbejde af de studerende for at gøre sig fortjent til den luksus. Men det er en forloren luksus, i hvert fald på de humanistiske studier.
En væsentlig del af den seneste debat har handlet om antallet af timer, så lad os tage det først: De sidste to år af mit studie har et semester bestået af to timer to gange om ugen i 12 uger. Overvej lige det engang. Fire gange 45 minutters ugentlig undervisning i 12 uger og bum, så er det semester overstået, tillykke og videre. Jeg mener  12 ugers undervisning? Det er jo ikke engang halvdelen af et halvt år.
Hvad skal jeg med tre måneders sommerferie? Så få undervisningstimer om ugen er en hån mod de studerende og de beklemte undervisere, der må bilde sig selv ind, at deres arbejde giver mening.
Tidskrævende interesser
Jeg kunne have gennemført mit studium på halv tid. Uden problemer. Jeg tror ikke engang, at det ville have gjort det til et fuldtidsstudie. Alt, hvad jeg har skrevet, alt, hvad jeg har læst, og alle de timer, jeg er blevet undervist, ville fint kunne have fundet sted i løbet af min bacheloruddannelse. Det ville have gjort mig for fem år klog på tre år, hvilket både ville være en samfundsgevinst og en personlig tilfredsstillelse. Jeg ville have følt mig taget alvorligt på min uddannelse, noget jeg desværre ikke kan sige, at jeg gør nu.
Efter et års tid på universitetet gik et op for mig, at et humaniorastudie kræver nogle tidskrævende fritidsinteresser. Jeg overvejede i et svagt øjeblik at engagere mig studiepolitisk og arbejde for et meningsfyldt humaniora. Det burde jeg måske have gjort. Men med erfaringer fra elevråd i både folke- og gymnasieskolen kunne jeg ikke overskue at tæve flere dyner i det, der har udviklet sig til uddannelsessektorens pseudodemokrati.
Og det var sådan set afmagt og desperation over manglende udfordringer, at jeg begyndte at kigge mig om efter et arbejde at fordrive tiden med. Her var jeg heldig at få noget, der supplerede mine studier på en meningsfuld måde, og som mødte mig med de krav, forventninger og udfordringer, jeg håbede at finde på universitetet. En fuldtidspraktik blev det også til, men hvor ville jeg ønske, at alle mine fem år havde været på fuld tid.
Det er tankevækkende, at nogle af de bedste universiteter i USA forbyder deres studerende at arbejde, fordi det tages for givet, at studierne alene kræver fuld opmærksomhed. I Danmark kan arbejdet være nødvendigt for at skabe mening i livet som studerende.
Værd at holde i live?
Da jeg begyndte på humaniora, måtte jeg lægge øre til en del kærligtkritiske kommentarer fra de af mine venner, der valgte den naturvidenskabelige vej for at blive læger, kemikere eller ingeniører. De stillede spørgsmålstegn ved, om der overhovedet var brug for sådan nogle humaniorauddannede, som jeg ville gå hen og blive. Det provokerede mig voldsomt, og jeg kastede mig glødende ind i diskussionen, forsvarede vigtigheden af at engagere sig i kultur og sprog og argumenterede for, at humanister er en grundsten i vores samfund. Ja, der er ligefrem brug for os!
Men mit forsvar forstummede med tiden og blev til et træk på skuldrene og et forsøg på at ignorere kritikken. I dag må jeg med stor ærgrelse tilstå, at jeg har svært ved at svare igen. Hvis det studie, som jeg har oplevet, er, hvad humaniora er i dag, så er der grund til, at overveje, om det overhovedet er noget, der er værd at holde i live.
Og her kommer så den virkeligt sørgelige slutning. For selv om jeg ikke kan svare ja til at min uddannelse har været tiden og pengene værd, så er min tro på vigtigheden ved humanistiske uddannelser ikke død. Det kunne have været vigtigt, men forholdene er så ringe, at det er ligegyldigt.
Humaniora er berettiget, men rammerne er så elendige, at berettigelsen aldrig bliver realiseret. Det kunne have været fem intense og krævende år, som havde gjort mig til en stolt studerende. Men det var det bare ikke.

Malte Kjems er en fortvivlet humaniorastuderende på Københavns Universitet


