For systemet er min datter bare en ’den’
Jo mindre det offentlige kender til de personer, det skal servicere, des mindre ondt gør det at skære i det, som vi kalder velfærd, men som i mange tilfælde er livsnødvendig hjælp. Så socialsystemet gør alt for at reducere samfundets svageste til navne på et stykke papir


 Har den et meget stort hoved?« … spørgsmålet fra en af mine bekendte var møntet på min dengang nyfødte datter, Siri. Ved fødslen blev det konstateret, at hun havde haft en hjerneblødning, og hun er derfor født med hydrocephalus – bedre kendt som væske i hovedet. Og ja, den havde et lidt større hoved end andre nyfødte.
Jeg kan godt afsløre, at bekendtskabet med hende, der stillede spørgsmålet, ikke sidenhen udviklede sig til et venskab, og Siri er ikke siden blevet omtalt som den. Alligevel dukker netop det spørgsmål ofte op i min bevidsthed.
Qua Siris hjerneskade og hendes mange diagnoser har vi i snart 18 år haft vores faste gang i både social- og sundhedsvæsen. To væsner med samme funktion; at afhjælpe følgerne af hjerneskaden, men også to væsner med vidt forskellige tilgange til opgaven.
I sundhedsvæsnet er det helt utænkeligt, at jeg møder op uden Siri. Selv når der ikke skal undersøges, tages prøver, testes eller andet, er det altid en forudsætning, at hun deltager. Tro mig; der har været samtaler, jeg ville ønske, hun ikke havde overhørt, og der er spørgsmål, jeg ikke har stillet af hensyn til hende. Men selvfølgelig har hun deltaget i alle konsultationer.
I socialvæsnet forholder det sig anderledes. I 17 år har vi haft vores gang i forskellige enheder i Handicapcenter København. Eller det vil sige, jeg har haft min gang. For Siri har aldrig deltaget. Ikke en eneste gang.
Jeg har til gengæld mødt et utal af sagsbehandlere. Nogle har været meget kompetente, andre mindre kompetente, men fælles for dem alle har været et ikkeeksisterende behov for at møde hende, det hele drejer sig om. Eller den, som det drejer sig om. For det er i mødet med socialvæsnet, at min datter igen reduceres til den.
I al fairness skal det siges, at socialvæsnets opgave er at hjælpe os som familie – ikke blot Siri. Og at der bestemt også i det regi afholdes møder, hvor det ikke er hensigtsmæssigt, at hun deltager. Men det forklarer ikke, at det i samfulde 18 år har været fuldstændig ligegyldigt at møde sagens hovedperson.
Lunkne hænder
Hvad er det for et system, der kan have klienter, man ikke har behov for at kende?
Det er et system, der langsomt, men sikkert har skabt en gigantisk distance til dem, de er sat i verden for at servicere. Ordet servicere vil sikkert støde nogle. For det er ikke længere almindeligt anerkendt, at vores velfærdssystem er en serviceydelse, som vi alle finansierer via skatten. Skat er noget, vi skal betale. Velfærd er noget, vi måske kan bevilliges. Og det gælder ikke kun for handicappede børn. Det gælder ældre mennesker, der skal tage til takke med ugegammel vakuumpakket mad og spændes fast om natten; børn, der i deres institutioner skal passes af frivillige i ydertimerne; hjemløse, der ligger hjælpeløse på gaden og dør, før ambulancen ankommer – eksemplerne er mange. De varme hænder er blevet lunkne.
Og jo mindre man kender til de personer, det drejer sig om, des mindre ondt gør det at skære i det, som vi kalder velfærd, men som i mange tilfælde er livsnødvendig hjælp. Siri og andre af samfundets skrøbelige borgere er ofte blot navne på et stykke papir; en den, som vi ikke længere ser det som vores fornemmeste opgave at holde hånden under.
Jeg har for længst erkendt, at min relation til socialvæsnet er et bekendtskab, der aldrig udvikler sig til et venskab. Om lidt skrives jeg ud af historien; Siri bliver 18 år og skal overgå til det, der hedder voksenenheden.
Men min tillid til, at vores velfærdssystem passer på hende, er begrænset, og jeg frygter, at hun med tiden kommer til at leve af vakuumpakket mad, at blive passet af frivillige og i værste fald vente så længe på en ambulance, at det ender fatalt.
Derfor har jeg et stille håb om, at vi, der har overskud på alle livets konti, fremover vil insistere på, at de, der har mest brug for hjælp, skal have først. Og at de ikke blot skal have et tåleligt liv, men et godt og værdigt liv.
Hvis vi som (velfærds)samfund vil kendes på, hvordan det behandler de svageste, er vi på vej i den forkerte retning.

