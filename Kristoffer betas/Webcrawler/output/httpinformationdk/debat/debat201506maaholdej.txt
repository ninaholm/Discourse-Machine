Må I holde jeres sti ren og jeres CV fri for huller
Tillykke, I dygtige, angste, hudløse vidunderbørn. Jeg ser, at nogle af jer overvejer at tage et år fri efter gymnasiet. Det nytter ikke noget. Husk, at gennemsnittet forpligter. I kan ikke spilde det på sabbatår, bartenderskole eller RUC. I er trods alt Danmarks fremtid.


Nogle vil rulle øjnene ad jeres høje snit, jeres renskurede ansigter og jeres lyse fremtid. De er som regel født før år 1990, og de romantiserer blot en tid, som snart er forbi. Som en forløber for jeres generation gik jeg den lige vej fra gymnasiet til universitetet, og jeg opdagede til min rædsel, at alle mine medstuderende var ældre end jeg. Må I forskånes for dette; I vil finde dem umulige at føre en samtale med, og I vil harmes over, at de betragter jer som børn, idet de konstant fremhæver deres såkaldte livserfaring på bekostning af jeres karakterblad.Nyd jeres velfortjente druktur, og husk at brække jer ud over rækværket på studentervognen. I vil aldrig blive mere fri end lige nu, og gudskelov for det. Vi har brug for jer på universiteterne, i erhvervslivet og hos tænketankene. Må I holde jeres sti ren og jeres CV fri for huller. Må den hellige treenighed Bourdieu, Foucault og Habermas våge over jer, og må I anvende deres begreber uden nogensinde at reflektere over dem. Husk, at akademia intet er uden erhvervserfaring, og at praktik bærer lønnen i sig selv. Må I gå fra vugge til grav på normeret tid, og i den forbindelse opfinde de ekstra timer i døgnet, I måske vil komme til at savne.Ifølge medierne lider halvdelen af den danske ungdom af angst og depression. Den anden halvdel må så være jer. Skulle I alligevel føle jer presset, skal I være mere end velkomne til at krænge sjælen ud i dagbladenes debatsektion. Vi vil føle stærk empati og entydigt istemme, at det da også er for galt over for de unge mennesker, og I kan herefter trygt vende tilbage til studierne. Husk at lytte til den lille stemme i baghovedet, når den hvisker, at det er jer og ikke systemet, der er noget galt med.Hverken Mozart eller Bobby Fischer havde specielt morsomme liv; til gengæld blev de legender, og hvem vil ikke gerne være en legende? Vi har afskaffet middelmådigheden for jeres skyld. Med store kræfter følger som bekendt stort ansvar. Må I aldrig blive tilfredse med et 10-tal, thi det er blot tabermentaliteten, der leger med jer. Husk, at en kunstner aldrig er bedre end sit sidste album, og at I heller ikke er mere værd end jeres sidste karakter. I er uddannelsessystemets maratonløbere og elitegymnaster, og der er da aldrig nogen, der har holdt hånden over et balletbarn, vel?Man kan, hvad man vil. Det er I det levende bevis på. Må andre følge jeres gode eksempel og lade sig inspirere, frem for at klynke over urealistiske forventninger, fjumreår og fremdriftsreform. Til næste år kommer et nyt kuld superstudenter med et endnu højere snit, og når I mærker dem snappe jer i hælene, er det blot et tegn til, at I skal begynde at løbe hurtigere. Må I blive ved med at smile, mens I gør det, og berolige os med, at det er det hele værd, og at I ikke giver afkald på noget. Grin, som om alle kan høre jer, og dans, som om alle stirrer. Lad jeres selvdisciplin gøre sig gældende i alle aspekter af jeres liv, jagt idealerne, accepter kun perfektion. For nu at citere et af vor tids pædagogiske ikoner: &raquo;There are no two words in the English language more harmful than &lsquo;good job&rsquo;.&laquo; Det kunne vi lære meget af her i Danmark.Husk, at gøre, som vi siger, og ikke som vi gjorde. Må janteloven aldrig få jer ned med nakken, og må I lukke ørene for reaktionære røvhuller, der spildte deres ungdom på backpacking og musiker-drømme og havde for travlt med at ryge pot og jagte drenge til at score mere end et middelmådigt snit. Det er de samme røvhuller, der har skabt det system, der gjorde jer til superstudenter. Må I skabe min fremtidige arbejdsplads og trække os ud af krisen. Vi regner med jer.Mikka Tecza er studerende ved IT-Universitetet og medredaktør påDenFri.dk. Klummen er udtryk for skribentens egen holdning
