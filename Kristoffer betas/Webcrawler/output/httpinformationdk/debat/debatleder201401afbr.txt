Afbrydelser
LEDER


 
	Du må ikke afbryde. Det er en af konversationslovens mest centrale paragraffer, og fra middagsselskaber til kantinesnak og skænderier fordømmer vi folk, der afbryder og dømmer dem med de sociale normers hårdeste straffe.

	Men der findes et lovløst land, hvor afbryderen er stjernen i sit eget show. På tværs af nyheds- og debatprogrammer, kanaler og sendeflader er det blevet hotteste mode at afbryde, hvis samtalepartneren ikke holder sig strengt til den bane journalisten har kridtet op.

	Det er nødvendigt alt den stund, at det er politikere med uld i munden og et panser af medietræning, der møder op for at forfægte deres egne dagsordener. Men når det ikke længere kun er politikerne, men også eksperter og almindelige mennesker, der afbrydes før de får fuldendt deres sætninger, falder den kritiske ramme fra hinanden og afslører sig som en forloren form, der tjener journalistikkens eget selvbillede mere end seerne og debatten.

	Vi hjælper kilderne med at blive skarpere, forklarer DR udviklingen i artiklen om samme emne i dagens avis. Men på den måde hjælper man også den udvikling på vej, som man samtidig forsøger at bekæmpe. Vi får ikke mindre spin og flere ærlige og visionære politikere af at afskære dem fra muligheden for at forklare deres politik.

	Tværtimod får vi en forfladiget offentlig debat, hvor det i endnu højere grad handler om at kunne levere den perfekte punchline i studiet, mens nuancerne efterlades i makeuppen.

	Journalistikken er også facilitator af en demokratisk samtale, der kun giver mening, hvis man giver plads til at nogle ting bare er så komplicerede, at de ikke kan forklares uden ledsætninger og omveje.

	Afbrydelserne giver underholdende, effektfuldt og dramatisk tv, men der er næppe nogen, der bliver specielt meget klogere, og det er en skam, nu når vi har tv-formater, hvor der er afsat tid til fordybelse og indsigt.

