Hep, Heinesen!



 
	Erfaren mand er god at gæste. Måske skulle statsminister Helle Thorning-Schmidt (S) og hendes finansminister Bjarne Corydon (S) cykle hen og ringe på hos en erfaren mand, der bor i hendes københavnske Østerbro-opstillingskreds.

	Manden er Knud Heinesen. Han er så meget klassisk socialdemokrat, som man kan være uden at blive balsameret i levende live og lagt i montre på Arbejdermuseet. Heinesens første ministerudnævnelse kom fra Jens Otto Krag i 1971, og siden var Heinesen den, der som finansminister 1975-79 søgte at styre Anker Jørgensen bort fra afgrunden.

	Heinesen er det modsatte af letsinding, hvad angår den økonomiske politik. Derfor er det bemærkelsesværdigt, at han i et Politiken-indlæg i weekenden skriver:

	»Regeringens seneste afvisning af Det Økonomiske Råds (vismændenes, red.) anbefaling af en finanspolitisk lempelse, selv om væksten er svag, og Danmark har nogle af Europas sundeste offentlige finanser, er et uforståeligt signal fra en centrum-venstre-regering.«

	Thorning og Corydon, så gør dog, som Anker Jørgensen burde have gjort! Gør som Heinesen siger. Der er ifølge vismændene 10-12 milliarder, staten kan gøre godt med. Brug dem socialdemokratisk: Brug dem til at skabe købekraft og job til dem, der har mindst.

	Fjollet er det, at regeringens lovforslag til offentlig vækst for de kommende år lader væksten stige mindst (0,4 procent) i 2014 og mest (0,7 procent) i 2017. Som det fremgår af gårsdagens Information, er overvismand Hans Jørgen Whitta-Jacobsens råd, at regeringen bytter rundt til: mest stigning nu, mindre sidenhen.

	Regeringens fodslæberi kan føre til samme flovser som i dagpengesagen: Thornings og Corydons passivitet, mukken og frafald i regeringslejren, politisk sejr for Enhedslisten. Derfor, Thorning og Corydon, spørg Knud Heinesen, hvordan I kommer den kattepine i forkøbet. Og åbn for kassen, som han siger, I skal.

