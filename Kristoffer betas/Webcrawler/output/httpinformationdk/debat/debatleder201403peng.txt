En pengeblues
LEDER


 
	I Danmark har vi de seneste år lært at synge en ganske vidunderlig sang med omkvædet: »Det har aldrig gået så godt for dansk dokumentarfilm. Tralalalala.« Vi synger den ofte i danske medier, og vi sang den særligt højt, da det danskproducerede mesterværk The Act of Killing blev nomineret til en Oscar i år. Og for hvert år, den danske filmfestival CPH:DOX vokser i format og anseelse, nationalt som internationalt, synger vi sangen højere og stoltere. CPH:DOX giver dokumentarfilmgenren liv og et stigende publikum. Og den har aldrig været bedre. Af samme grund modtog arrangørerne i år en Sær-bodil af De Danske Filmkritikere. Og netop filmkritikerne begyndte for alvor at synge med på »Det har aldrig gået så godt for dansk dokumentarfilm«, da man for få år siden ikke længere blot uddelte en Bodil for årets dokumentarfilm, men nu også nominerede en håndfuld. Man kan ikke kun fremhæve én god film om året, når nu der er så mange.

	Det har altså aldrig gået så godt for dansk dokumentar. Tra la la la la.

	Ser man derimod på økonomien i dansk dokumentarfilm, bør vi snarere synge en stille blues. For dansk dokumentarfilm kan ikke betale sig i kroner og øre, og størstedelen af de filmselskaber, der i dag producerer nogle af landets bedste af slagsen, kan ikke få det til at løbe rundt. Det viser en ny, endnu ikke offentliggjort undersøgelse lavet i samarbejde mellem Producentforeningen og Det Danske Filminstitut. 61 procent af de filmselskaber, der producerer danske film, svarer i undersøgelsen, at de for fremtiden enten regner med at få det dårligere økonomisk eller akkurat at holde status quo. Og dårlige regnskaber har nu fået Cosmo Film, som bl.a. står bag en af det sidste årtis vigtigste og mest populære film, Gasolin, samt Fridthjof Film, der har lavet den internationalt anerkendte Armadillo, til helt at droppe deres dokumentarfilmproduktion.

	En dokumentarfilm er tidskrævende. Finansieringsmulighederne er svære. Og selv om flere og flere danskere gider se dokumentarfilm i biografen, så sælger selv de største succeser ikke noget, der reelt kan sammenlignes med spillefilm. Og som Fridthjof Films direktør, Ronnie Fridthjof, har udtalt, så opvejer selv de store succeser ikke for de gange, hvor selskabet har satset, men ikke er lykkedes.

	Dokumentarfilm kan laves billigt, men visse er af gode grunde blevet dyrere at lave i en inspireret tid, hvor ambitionsniveauet er steget. For at lave The Act of Killing tilbragte Joshua Oppenheimer otte år i Indonesien. Han kunne ikke have lavet den samme film med samme intensitet uden. Og han kunne ikke have lavet den samme film uden filmens storslåede visuelle tableauer.

	At det altså ikke kan betale sig at lave danske dokumentarfilm, er på den ene side ikke så uforståeligt. Men når vi synger vores vidunderlige sang, »Det har aldrig gået så godt for dansk dokumentarfilm og tralalala«, så føles det mere og mere kontraintuitivt. For sangen og den stolthed og inspiration, som vi synger den med, handler ikke om målelig økonomisk profit, men om det radikalt interessante og vigtige, som disse mange film giver os, og om den kunstneriske kreativitet og greb om virkeligheden (og fiktionen), som de danske dokumentarfilm bidrager med. Vi får et helt nyt slags udsyn af at se Andreas Johnsens Ai Weiwei: The Fake Case og af at se The Act of Killing, som har reel mulighed for at ændre verden og verdens syn på Indonesien, og Indonesiens syn på Indonesien. Og vi gives et blik indad med en ny slags intimitet takket være instruktører som Christian Sønderby Jepsen og Mira Jargil.

	Cosmos’ direktør, Rasmus Thorsen, kræver politisk indgriben. Og selv om samproduktioner med andre lande er én af flere overlevelsesstrategier, så har han til syvende og sidst ret. Kulturminister Marianne Jelved (R)vil tænke over det, har hun sagt under Oscar-festlighederne. Det løfte bør materialisere sig til et ordentligt skæp i kassen til dansk dokumentarfilm, når der nu snart skal forhandles om ny filmaftale. Det ville være et utilgiveligt kulturelt tab at miste de blik på verden, som dokumentarfilm giver, fordi det – endnu – ikke kan betale sig, når nu det betaler sig på alle andre måder.

