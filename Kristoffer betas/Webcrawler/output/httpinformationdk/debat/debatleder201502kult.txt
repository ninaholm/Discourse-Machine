Kulturarv
LEDER


 Det er ikke bare arkæologiske genstande, der smadres af IS i Mosul. Det er kulturarv. Det forholdsvise nye begreb (i hvert fald i udbredelse) er vigtigt for forståelsen af den bestyrtelse, hele verden føler, når islamisterne retter mukkerter mod stenfigurer fra Nineve og brænder historiske skrifter fra Mosuls bibliotek. Det er ikke fortidslevn, det er symboler på den menneskelige kultur og vores fælles arv. Vi bruger det til at forstå, hvem vi var, men også til at definere hvem vi er. Vi lader arkæologiske genstande med værdier.
I oktober fastslog FN i en rapport, at ødelæggelse af kulturarv bør anses for at være et advarselstegn, der indikerer, at en voldelig konflikt kan være under opsejling. Og historisk set er der også altid sket ødelæggelse af forfulgte folks fortidsminder i forbindelse med etniske eller religøse konflikter. Men det opfattes ikke længere udelukkende som et angreb på en enkelt etnisk gruppe og et forsøg på at udradere alle beviser på deres eksistens. Det er et angreb mod menneskeheden.
Med oprettelsen af organisationer som UNESCO, har vi institutionaliseret den opfattelse, at visse fortidsminder kan være universelt betydningsfulde for den menneskelige kultur og civilisation – på tværs af kulturer og etnicitet. At bevare dem er at bevare vores menneskelighed. Derfor føles det som den totale dehumanisering, at IS smadrer dem. Derfor gør det næsten fysisk ondt, når vi ser buddha-statuer synke i grus for Talebans fødder og statuer fra Nineve blive møjsommeligt mejslet til småstykker.
Vi opfatter det som en frasigelse af, at der skulle være en universel forbindelse mellem mennesker. IS vil ikke være en del af en humanistisk civilisation og tager ingen menneskelige hensyn. Vi skal ikke skamme os over, at disse billeder af faldne statuer påvirker os i lige så høj grad som billeder af bombede byer. Det er grundlæggende det samme, vi ser.

