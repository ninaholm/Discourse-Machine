Indfør kvotesystem for børnefødsler



 Tak til Information for artiklen om befolkningsvækst den 10. juni. Det er på tide, vi tager denne tabuprægede debat. Jeg har i snart 15 år følt mig alene og modtaget drøje hug, når jeg har fremført det synspunkt (faktum!), at i forhold til klimakrise, overforbrug, krig om begrænsede ressourcer, forurening, fattigdom m.m. er en begrænsning af befolkningsvæksten eller en decideret reduktion i antallet af mennesker på planeten den vigtigste faktor.
Det er svært at bestemme det optimale antal mennesker pr. planet. Hvert menneskes økologiske fodspor er afhængig af forholdet mellem forbrugsmønstre og tilgængelig teknologi. Regnestykket er også afhængigt af, hvilken fremtid vi ønsker or vores børn
Hvis vi ikke frygter  klimaforandringer, naturkatastrofer, sygdomspandemier, krig om ressourcer, håbløs ulighed eller fattigdom, så er 9-10 milliarder mennesker eller flere helt fint. Så kan vi leve som bevidstløse sild i en tønde, indtil naturen regulerer vores antal.
Bare husk at naturen ikke har den fjerneste forståelse for menneskerettigheder. En naturlig regulering vil ramme langt mindre ligeligt og retfærdigt, end hvis vi selv implementere nogle konstruktive regler.
Ønsker vi derimod en fremtid på en sund planet med god biodiversitet og økologisk balance med rigeligt materielle goder til alle, så ligger den øvre grænse på ca. to milliarder mennesker på vores nuværende teknologiske niveau.
Det er altså ikke nok at begrænse væksten med en global tobarnspolitik. Nej, vi er nød til aktivt at begrænse det samlede antal mennesker. I denne situation må individets ret til forplantning ad libitum begrænses. I hvert fald midlertidigt.
Spar op til et barn
Jeg vil her foreslå et kvotesystem, der måske kan bruges: Lad os sige at hvert menneske har 'ret' til trefjerdedele barn. To mennesker i partnerskab har så halvandet barn til rådighed.
Er et enkelt barn nok, kan de sælge retten til det halve barn og dermed finansiere det ene barns opvækst og uddannelse eller købe hjælpemidler (til landbrugsfamilier), der kan gøre det ud for flere hænder. Brænder de derimod for at få barn nummer to, kan de spare op og købe retten til et ekstra halvt barn. Prisen fastsættes på en slags børs efter udbud og efterspørgsel.
Ud over effektivt at reducere det samlede antal mennesker, vil denne metode skabe en ny økonomisk fordelingsnøgle og derigennem modvirke den dynamik, der mange steder er den primære årsag til den enorme befolkningsvækst og fattigdom.

