Kinas kvarte århundrede rinder ud
Indiens vækstrater har i år overhalet Kinas – og på længere sigt står landet til at erobre positionen som Asiens største økonomi


 Hvis man skal visualisere Asiens to giganter, tænker de fleste mennesker vel på Kina, der ræser af sted i verdensøkonomiens absolutte førerfelt, mens et stadig dysfunktionelt Indien ikke kan holde trit, men halter bagefter. Ofte tales endog om det 21. århundrede som »Kinas århundrede«, på samme måde som det 20. århundrede er blevet kaldt »det amerikanske århundrede«. Nu viser det sig, at Kina muligvis kan blive nødt til at nøjes med blot et kvart århundrede.
En af de største økonomiske nyheder i år er, at Indiens økonomi nu vokser hurtigere end Kinas. Bevares, ikke ret meget hurtigere endnu. Ifølge de officielle tal er Indiens årlige vækstrate nu 7,5 mod 7,4 procent for Kina, men der grund til at tro, at den reelle kinesiske vækst ligger betydeligt lavere.
Ser vi nøjere på de to lande, falder det i øjnene, hvor enormt meget Indien har at indhente. Navnlig er kontrasten i infrastruktur slående: Kina har 100.000 km flersporede motorveje, Indien sølle 1.000 km. Men også forskellene i indkomst og produktivitet er ganske store: BNP per indbygger i Kina er mellem tre og fem gange højere end i Indien, afhængigt af hvordan man beregner det.
Men dette øjebliksbillede skal vi ikke lade os forvirre af. Vi skal kun 35 år tilbage, før meget forholdt sig anderledes: Dengang var indkomsten pr. indbygger i Indien stadig højere end den i Kina. Det var den daværende kinesiske leder Deng Xiaopings beslutning i 1978 om at åbne den kinesiske økonomi, der udløste de seneste tre-fire tiårs spektakulære økonomiske vækstrater. I den periode voksede Kinas med godt 10 procent om året.
Rundt regnet betyder dette, at Kinas økonomi er blevet næsten tyvedoblet siden 1978, og heri finder vi forklaringen på, at kineserne er så langt foran nu. Indiens vækstrate lå i det meste af denne periode på ganske respektable tre eller fire procent, hvilket resulterede i en fordoblingstid for indisk økonomi på næsten 20 år. Det svarer blot svarer til en tredobling for hele perioden.
Indien overhaler
Der er imidlertid ikke nogen naturlov i, at Indien skal være kronisk fattigere end Kina. Inderne forsømte bare at hoppe på vækstbussen.
Og nu er næste bus ankommet, og Indien har ikke blot indhentet, men overhalet den kinesiske vækstrate. Antagelig med et større forspring, da flere forhold antyder, at Kinas erklærede vækstrate kan være ren fiktion.
Kina undgik den globale recession efter finanskrakket 2008 ved at skrue maksimalt op for sine kredithaner og iværksætte den største udbygning af infrastruktur – veje, boliger, jernbaner og lufthavne – verden endnu har set. Det siges således, at Kina alene inden for de seneste tre år har brugt mere cement, end USA gjorde i hele det 20. århundrede. Men kapitalistiske økonomier kan ikke undgå recessioner for altid. Landet er nu fuld af tomme boligblokke, den private gældssætning er fordoblet på fem år, og recessionen er på vej.
Under alle omstændigheder ville Kinas periode med højhastighedsvækst have været begrænset. Japan havde også et kvart århundrede med vækstrater på næsten 10 procent fra 1955 til 1980 og nåede i et stykke tid op på at være verdens næststørste økonomi. Men da indkomsten pr. capita først var nået op på den højtudviklede verdens niveau, faldt Japans vækstrater til de niveauer, man kendte herfra: mellem to og fire procent. (I dag er de tæt på nul.)
Faktisk har alle østasiatiske økonomier (undtagen Nordkorea, naturligvis) fulgt samme mønster: et langvarigt udbrud af højhastighedsvækst, fulgt af et fald til et stabilt niveau, der svarer til normen for højtudviklede lande, så såre en vis grad af velstand var opnået.
Kina har også haft sit kvarte århundrede med 10 procents vækst, og nu klinger væksten tilsyneladende kraftigt af. Det officielle tal for økonomisk vækst sidste år var stadig over syv procent, men ser vi alene på de mindre, let manipulerede tal for jernbanegodstransport, elproduktion og bankudlån, bliver indikationen, at den reelle vækstrate kun var på omkring tre procent. Det vil sige under halvdelen af ​​Indiens.
Kina gråner
Yderligere et forhold vil holde Kina tilbage i fremtiden, nemlig det konstante fald i befolkningen af personer i arbejdsdygtig alder. Indiens fødselsrate er stadig på 2,7 børn pr. kvinde (om end den falder hurtigt). Kinas er højst på 1,7, og etbarnspolitikken betyder, at det endda kan være lavere end det. Så færre og færre unge kinesere glider ind i arbejdsstyrken, mens der ikke vil være nogen knaphed på unge indere.
Indiens samlede befolkning vil overhale Kina inden for de nærmeste fem år (lige nu er begge på omkring 1,3 milliarder) – derefter vil kløften vokse støt. For mens Kinas befolkning skrumper, og dets økonomiske vækst aftager, er Indien kun lige på vej ind i sit gyldne kvarte århundrede med økonomisk højhastighedsvækst. Det betyder, at inden for 25 år vil Indien kunne være tilbage i den position, det har holdt i det meste af de seneste 2.000 år: Det vil igen være Asiens største økonomi.
© Gwynne Dyer og InformationOversat af Niels Ivar Larsen

