Københavns Kommune svigter boligløse studerende
Københavns Kommune forringer optagelsesprocedurerne på flere kollegier. Det er en desperat lappeløsning på manglen på studieboliger – og værst af alt: Det skaffer ikke én eneste ekstra bolig til de nye studerende


Som beboer på Rigshospitalets Kollegium (RHK) nyder man godt af et unikt fællesskab bestående af unge engagerede mennesker, som alle deler ambitionen om et kollegium baseret på frivillighed og socialt samvær.Det har gjort RHK til et af Københavns mest eftertragtede kollegier, og hver måned modtager vi 100-200 ansøgning til mellem fem og 20 ledige værelser.Fra 1. januar 2014 har Københavns Kommune besluttet at ændre optagelsesprocedurerne til kollegiet. Den nuværende model, hvor man kan indsende en motiveret ansøgning, som et ansøgningsudvalg vurderer ud fra en række objektive kriterier såsom folks boligsituation, afstand til studiet og økonomi, vil kommunen droppe.Kommunen har i stedet besluttet, hen over hovedet på alle kollegianerne, at RHK skal indgå i det normale ventelistesystem over studieboliger i København. Det samme gør sig også gældende for bl.a. Otto Mønsted Kollegiet og Kollegiet Solbakken.Københavns Kommune tager skridtet for at imødekomme manglen på studieboliger. På papiret skaffer kommunen 400 nye kollegieboliger ved at indlemme RHK i ventelistesystemet. Men det er spil for galleriet for at få det til at se ud, som om at man fra kommunens side rent faktisk forøger antallet af studieboliger, hvilket desværre ikke er tilfældet.Tværtimod kommer der ikke en eneste ny studiebolig ved manøvren. Det er pinligt, at Københavns Kommune underminerer nogle af Københavns mest velfungerende kollegier i stedet for at tage problemet med manglende studieboliger seriøst.Dræber engagementetMens de ændrede optagelsesprocedure ikke på nogen måde nedbringer antallet af hjemløse studerende, får de stor betydning for de kollegier, som kommunen har valgt at angribe. Grunden til, at RHK fungerer ekstremt godt, er, at ansøgningsudvalget, som står for optaget af nye beboere, vægter socialt engagement utroligt højt. Derfor er der et blomstrende udvalgsarbejde på kollegiet. Det medfører, at RHK koster væsentlig færre penge at drive end andre tilsvarende kollegier.Hvis RHK indlemmes i ventelistesystemet, risikerer kollegiet at blive oversvømmet af folk, der egentlig helst vil bo alene og vælger kollegiet som en sidste udvej. Det går stik imod det mantra, som vi stolt står ved – at RHK er mere end blot et sted at bo.Gennem de sidste 40 år har RHK opbygget en solid social og faglig profil. Mangfoldighed og diversitet på tværs af studier bygget på en fælles ambition om frivillighed gør RHK til et unikt fællesskab.I kommunens desperate forsøg på at maskere manglen på studieboliger, fjernes de velfungerende kollegiers mulighed for selvbestemmelse og det til trods for, at det er os på kollegierne – ikke kommunens embedsmænd – der ved, hvordan man skaber de bedste rammer for et godt og effektivt studieliv.Vi mister retten til at sørge for, at der er en lige fordeling af drenge og piger på hvert køkken, vi mister muligheden for at flytte internt til et bedre værelse, og vi kan ikke længere fordele folk fra forskellige studieretninger jævnt.Ændringen fra kommunens side betyder også, at folk fra RUC og DTU ikke længere er velkomne på kollegiet, hvilket ligeledes er et angreb på kollegiets mangfoldighed. Derudover er der heller ingen tvivl om, at administrationen af optaget på RHK og andre kollegier bliver en ny dyr administrativ byrde for kommunen.Ikke kun for elitenVi vil på det stærkeste appellere til Københavns Kommune om, at vi kan beholde vores nuværende optagelsesprocedure, hvor vi i både juli og august udelukkende optager folk fra kommunens venteliste, og hvor ansøgningsudvalget naturligvis også i deres valg af nye kollegianere gør deres ypperste for at hjælpe folk, der akut mangler et sted at bo. Men der mangler tusindevis af studieboliger, og selv om vi gør, hvad vi kan for at hjælpe de akut boligløse, er det i sidste ende Københavns Kommunes ansvar. Løsningen er simpel: byg nogle flere studieboliger hurtigst muligt.Vi ønsker ikke at være elitære eller ekskluderende, vi ønsker blot at viderebringe den helt specielle ånd, der hersker på RHK.Kommunen bør skynde sig at bygge nogle flere studieboliger og lade være med at hive effektløse – og i dette tilfælde skadelige – regler ned over byens mest velfungerende kollegier. Det hjælper ikke de boligløse studerende, tværtimod.Sandra Elizabeth Strandberg er formand for beboer/kollegianerrådet på Rigshospitalets Kollegium (RHK), Kristoffer Pind Levison er formand for ansøgningsudvalget på RHK, og Andreas Dinesen er beboer på RHK
