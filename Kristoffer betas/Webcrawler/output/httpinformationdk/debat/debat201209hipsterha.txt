Hipsterhad er selvhad
Hipsteren er blevet tidens store klovn, som den urbane middelklasse elsker at foragte og gøre grin med. Men hipsterens evige jagt på at være unik deles af de mennesker, der foragter ham


 Det er for meget det her. Vi bliver nødt til at gå, siger en af mine venner, mens hans blik er låst fast på en ung mand, der sidder i et hjørne og taler med en veninde. Vi står med hver vores fadøl i hånden på Harbo Bar i starten af Blågårdsgade, og jeg ved lige, hvad han mener. Fyren er lige så håbløs, som han er skamløs. Han har et lille fikst overskæg, en alt for lille hue og en skovmandsskjorte på. Han er åbenlyst en hipster. Og ved siden af ham sidder der en fyr, der er nøjagtig magen til. Vi bliver nødt til at gå.
Den episode er symptomatisk for mange i mit segment og min generation. Hipsteren er blevet tidens store klovn, en latterlig skikkelse. I hvert fald hvis man befinder sig i den urbane middelklasse. Her kan vi alle enes om at gøre grin af ham. Klovnekarakteren er endda trådt ind i journalistikken. Se bare, hvordan Information dækkede fødselsdagsfesten for den kinesiske grillbarejer på Istedgade, Mr. Lee, i sidste måned.
Det var ikke denne interessante immigrantarbejders historie med at drive forretning over flere årtier på en af byens mest historierige gader, der var fokus for journalisten. I centrum af historien stod derimod de totalt kiksede hipsters med deres pinlige autenticitetsdyrkelse og spiste ribbenstegssandwiches.
Frygten for det ordinære
Men hvad er egentlig det sjove ved hipsterkarakteren? Det sjove er, at der her er tale om et segment, der ikke vil segmenteres. Hipstere er mennesker, der hver især føler sig unikke, kreative og specielle. Det er en ydmygelse for dem at blive udpeget som ordinære stereotyper. Derfor taler man meget om hipsters, selv om ingen vil kendes ved betegnelsen.
Men hvordan ved vi, at det er så ydmygende for hipsteren at blive sat i bås?
Det gør vi naturligvis, fordi vores foragt for hipsteren udspringer af nøjagtig den samme kilde. Hipsterhaderen og hipsteren er én og samme person. Begge er de produkter af en evig positioneringskamp i den urbane middelklasse.
Hipsterhadet udspringer af et monumentalt lavt selvværd i denne klasse. Her er den største frygt at være et ordinært og almindeligt menneske. At sidde konformt midt i sin samfundsklasse som den kiksede hipster med det lille, irriterende overskæg inde på Harbo Bar, svarer til at sidde omkring kakkelbordet og drikke kaffe, mens kronhjortene brøler fra maleriet oppe på væggen. Normalitet er en kilde til skam.
Hipsterhadet reproducerer en i grunden afsporet forbrugerideologi, hvor individualisme handler om det tøj, du har på, den musik, du lytter til, og den cykel, du kører på. Hvis du ligner alle mulige andre, er du ikke længere et individ, men en pinlig klovn, vi griner af. Når folk peger på hipsters med foragt, er det, fordi man deler denne opfattelse af, at det er skamfuldt at kunne sættes i bås, at man er banal og latterlig, hvis man tilhører et segment.
I virkeligheden er det bare det samme fænomen, vi har kendt i årtusinder: snobberiet. Ved at lægge afstand til hipsteren viser man, at man har mere tjek på det end ham. Man er hævet over denne grinagtige, kiksede karakter, der ikke har gennemskuet koderne og har været så fjollet at anlægge sig et lille overskæg. Man er i modsætning til hipsteren ikke sådan lige at sætte i kategori. Man er selv et unikt individ.
Hipsteren er harmløs
Jeg synes, det burde give stof til eftertanke, at stort set ingen almindelige mennesker uden for den urbane middelklasse aner, hvad en hipster er. Hipsteren er så uendelig ligegyldigt et socialt fænomen, at det kun giver mening at hade ham, hvis man er meget tæt på ham.
Men hipsterne generer faktisk ikke sine omgivelser. De er gode og ordentlige samfundsborgere, der bare gerne vil finde noget genbrugstøj, lidt forloren autenticitet, drikke en kop kaffe og tale lidt om den musik, de lytter til i denne uge. De er ingen trussel mod hverken kulturen eller demokratiet. Så hvorfor dog overhovedet foragte eller hade dem? Hvorfor gøre det til noget suspekt, at de holder en fest for en ældre grillejer på Istedgade?
I sidste ende er det bare narcissisme. De eneste, de generer, er folk, der fra tid til anden kigger sig i spejlet og af frygt for at være ordinær og latterlig stiller sig selv det uhyggelige spørgsmål: Er jeg mon selv en hipster?
Søren K. Villemoes er journalist

