Det kollektive svigt i Irak



 Venstresudenrigsordfører, Mic-hael Aastrup Jensen, erkendte her i avisen mandag, at den irakiske regerings mishandling af titusinder af tilbageholdte irakere mistænkt for terroraktiviteter er uacceptabel.
»Det internationale samfund skal sige klart og tydeligt til den irakiske regering, at vi ikke vil finde os i overgreb på fanger i deres varetægt,« pointerede Aastrup Jensen.
Det lyder jo meget godt. Giv den irakiske regering en ordentlig opsang. Så skal de nok makke ret! Men det er desværre en naiv tilgang. Venstre agter ikke at true Irak med skære i den årlige danske økonomiske bistand på 25 mio. kr., hvis ikke regeringen i Bagdad lever op til international humanitær ret.
Nu kan man selvfølgelig indvende, at Danmarks røst og vores beskedne bilaterale bistand næppe kan tjene som hverken gulerod eller pisk. Men pointen er en anden: Hvis ingen regering siger tydeligt fra over for de umenneskelige overgreb på tusinder af irakiske fanger, dokumenteret i en rapport fra Amnesty International i denne uge, vil endnu et skamfuldt kapitel blive føjet til den tragisk forfejlede amerikanske krig i Irak. Uden trusler om sanktioner mod Bagdad vil protester blive overhørt.
Ikke alene det: USA og dets tidligere allierede i Irak vil hermed og endnu engang have demonstreret, at deres respekt for de internationale krigskonventioner, FN's konvention mod tortur og FN's konvention om borgerlige og politiske rettigheder (der bl.a. garanterer tilbageholdtes ret til advokatbistand og hurtig fremstilling for en domstol) er relativ frem for absolut. Man vælger at lade 30.000 irakiske fanger - hvoraf 10.000 indtil fornylig var tilbageholdt af amerikanske myndigheder i Irak - gå en krank skæbne i irakiske fængsler i møde alene, selv om deres tilbageholdelse på ubestemt tid kan skrives tilbage til en krig, som blev indledt af USA og dets allierede, herunder Danmark.
For det bærer vi et juridisk og moralsk medansvar.
I den slags situationer er det altid værd at gå tilbage i historien og se, hvor forudseende vores forfædre var. Nogle få år inden udbruddet af Første Verdenskrig samledes 25 lande i Haag for at blive enige om et sæt regler for krigsførelse. Heraf opstod
Haager Landkrigsreglementet, der bl.a. fastlægger en besættelsesmagts mange pligter over for den besatte befolkning. I Genéve-konventionerne, der fulgte Første Verdenskrig, blev ansvarsområdet udvidet til at omfatte behandlingen af tilbageholdte personer. De skal behandles humant og må ikke udsættes for mishandling og tortur. Deres civile rettigheder under det besatte lands forfatning og straffelov skal endvidere overholdes.
Det giver sigselv, at en besættelsesmagt ikke sådan uden videre kan trække sine kampstyrker tilbage og lade tingene sejle deres egen sø. Det er dens pligt at sørge for, at befolkningens fundamentale rettigheder overholdes af den nye regering. Under torturkonventionen er det herudover ulovligt at overlade fanger i besættelsesmagtens varetægt til myndigheder, som bevisligt har mishandlet andre tilbageholdte, og som efter alt at dømme vil fortsætte den praksis. Det er desværre, hvad USA netop har gjort. Man kan læse sig til i Amnesty Internationals rapport og Informations historie, hvad det helt konkret vil betyde for de 10.000 fanger, som tidligere var i amerikansk varetægt. Størsteparten har aldrig set en advokat, mange er endnu ikke blevet forhørt og stillet for en domstol; nu risikerer de at blive udsat for tortur, hvis grusomhed er barnemad i forhold til de velkendte amerikanske overgreb i Abu Ghraib-fængslet.
Det erkarakteristisk for den hast, hvormed USA under præsident Barack Obama stikker halen mellem benene og rykker ud af Irak over stok og sten, at amerikansk presse ikke har nævnt den omtalte Amnesty-rapport med et eneste ord. Man har fået nok af den krig.
Engang var det anderledes. I 2005 offentliggjorde USA's udenrigsministerium en rapport, hvori man udtrykte bekymring for den humanitære situation i irakiske fængsler og hemmelige detentioner. Human Rights Watch gjorde opmærksom på systematiske overtrædelser af torturkonventionen. Den amerikanske journalist Peter Maas beskrev i The New York Times Magazine, hvorledes irakiske kommandostyrker under indenrigsministeriets ledelse og ledsaget af amerikanske rådgivere med erfaringer fra nedkæmpelse af oprørshære i El Salvador tog irakere mistænkt for oprørsvirksomhed til fange og mishandlede dem fysisk i en hemmelig detention i Samarra.
En dag får Maas overraskende adgang til forhørscentret, hvor han møder en tilbageholdt saudiaraber, der har indvilliget i at samarbejde med kommandostyrken. Men han ser blod overalt, også på andre fangers ansigter. »Under interviewet begyndte en mand i et andet værelse at skrige. 'Allah', råbte han. 'Allah! Allah!' Det var ikke et ekstatisk skrig. Det var isnende som råbet fra et menneske, der er ved at blive drevet til vanvid.«
Det skrev Maas i 2005. Siden er intet ændret.

