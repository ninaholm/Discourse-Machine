Fra ugens netdebat: Google og det onde



 I de sidste par uger har der været meget debat om internetmastodonten Google. Først kom det frem at Google ikke ville tilbyde sin service i Kina på grund af den censur, som staten kræver af alle udbydere af søgemaskiner og portaler i Kina. En holdning som dog siden er blevet kritiseret som 'gratis', eftersom Google reelt ikke har megen succes på et kinesisk marked, der er fuldstændig monopoliseret af tjenesten Baidu. Efterfølgende har der også i Tyskland været megen debat, efter Googles tyske direktør Eric Schmidt i nogle meget uheldige udtalelser banaliserede en udbredt bekymring for, at virksomheden med sin opsamling af personlige data gennem forskellige services i realiteten er til fare for borgernes privatliv, hvilket blandt andet har ført til en sammenligning med DDR's sikkerhedstjeneste, Stasi. Eksempelvis igennem den nye tjeneste Goggle, hvor enkeltbrugere får mulighed for at tilføje private billeder til korttjenesten Google Maps.
Karsten Aaen påpeger, at Amazon.com gør det samme. På basis af hvad man har købt eller set på, foreslår den selv, hvilke film, spil og DVD'er man kan være interesseret i.
Han finder dette meget praktisk, fordi det er ham selv, der har afgivet de oplysninger, der skal til. Han minder om, at man, for at deltage i debatten på eksempelvis information.dk, skal være registreret bruger, og at al teknologi kan misbruges. Det vigtigste er derfor, at folk selv har givet tilladelse.
Kristoffer Nilaus Olsen er mere skeptisk, og han mener, at den tyske advarsel mod Googles indsamling af massive mængder af data om individet er en kærkommen påmindelse om, at der ude i Europa stadig findes liberale kræfter, som ikke har glemt, hvad de liberale frihedsidealer går ud på. I Danmark, skriver han, er de fleste liberale tilsyneladende optaget af en mere merkantil tilgang til liberalismen. Han nævner den kommende svenske kommissær for juridiske anliggender, Cecilia Malmström, som endnu et eksempel på en europæisk liberal, der har indset den snigende fare ved akkumulering af store mængder data om borgernes færden og søgen på nettet.
»Tyskernes reaktioner på Google er i mine øjne reaktionære,« skriver Henrik Moltke: »Ja, Google indsamler data, og ja, Google scanner gamle bøger, og ja, Google fotograferer gader og byer. Men det sker med helt andre motiver end Stasi, og i det hele taget er sammenligningen en anelse tarvelig. Paranoia hjælper ingen.«
Carl Marksen undres over, hvorvidt det overhovedet kan være så vigtig information, Google sidder inde med, hvortil Karsten Aaen tilføjer, at de som mener, at man ved at scanne en persons ansigt kan få adgang til alle informationer om vedkommende, nok har læst for meget science fiction.
Information bringer hver fredag på denne plads et uddrag af ugens mest interessante kommentarer fra debatten på information.dk

