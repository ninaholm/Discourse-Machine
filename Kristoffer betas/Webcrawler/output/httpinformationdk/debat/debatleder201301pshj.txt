P.S. fra Hjørring



 Det blev gjort til det store opgør med de bankdirektører, der havde revet lokalbanker i afgrunden. Nu skulle direktørernes metoder og moral endelig for en dommer, og ingen sag tjente det formål bedre end retssagen mod ledelsen i EBH Bank i Fjerritslev.
Det var alle enige om, og det nationale pressekorps var derfor på plads i byretten i Hjørring i begyndelsen af januar. Danmarks Radio sendte så mange reportere, at de kom til at snuble over hinanden på P-pladsen foran retsbygningen.
TV-Avisens reporter viderebragte demonstranter som virkelighed, selv om der var tale et andet tv-holds iscenesættelse med udlånte tuschpenne og plancher. Resten af historien kom til at handle om DR snarere end bankdirektørernes metoder og moral.
Mandag faldt de første af en lang række domme i retssagen mod EBH Banks tidligere adm. direktør Finn Strier Poulsen og direktør Jens Nielsen. Den mest alvorlige anklage handler om grov kursmanipulation, men i første omgang tog Vestre Landsret stilling til det rimelige i, at de to direktører fik udbetalt 6,5 millioner kroner i bonusordninger i perioden fra 2004-2007.
Af frygt for nordjyske bankkunders protester blev millionerne skjult som udbetalinger fra bankens fond. Netop uigennemskuelige transaktioner og eksorbitante bonusordninger er årsag til forståelig vrede hos kunderne i de krakkede lokalbanker.
Dommerne fandt bonuspakkerne helt i orden, men det var ikke i orden, at millionerne blev udbetalt af bankens fond. Det ændrer dog ikke på konklusionen: De to bankdirektører kan beholde de 6,5 millioner kroner.
Hvis de lokale bankkunder havde regnet med moralsk oprejsning, må de stå skuffede tilbage. Dels over dommen, men også over pressens dækning af det, den selv udråbte til et af de vigtigste retsopgør under finanskrisen.
Det kan således undre, at kun ganske få medier – heriblandt ikke TV-Avisen – har fundet det relevant at fortælle om Vestre Landsrets dom.

