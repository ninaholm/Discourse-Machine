We are all individuals

Helle Thorning-Schmidt vender hjem fra ferie for at tage sig af beskyldningerne om skattesnyd. Den slags sager burde være en privatsag, mener Troels Nørgaard Skadhauge.


 For mere end 20 år siden udtalte daværende premierminister i Storbritannien Margaret Thatcher: »There is no such thing as society. There are individual men and women, and there are families«. Det udsagn siger meget om vores samtid. Det er nemlig ikke kun den offentlige sektor, der er blevet privatiseret de sidste 20 år. Selve den offentlige sfære er i dag ved at blive privatiseret.
Skellet mellem privat og offentligt er afgørende for, at vi kan agere som samfundsborgere uden at skulle udlevere hele vores privatliv. Samtidig skal vi også kunne agere som privatpersoner, uden at offentligheden blander sig i det. Et gruopvækkende eksempel på manglen af privatsfære er totalitarismen, der netop ophævede skellet mellem den private og den offentlige sfære. Da nazisterne allerede stod med den endelige løsning i hænderne, var der ikke længere behov for en privat sfære.
Men den offentlige sfære undergravede i virkeligheden også sig selv ved at invadere privatlivet. Da skellet mellem privat og offentligt forsvandt, forsvandt samtidig den offentlige debat.
Fra privat til offentligt
I dag er problemet det modsatte. Hvor det før var den private sfære, der var under angreb, er det nu den offentlige sfære der bliver beskudt. Det offentlige rum er således fyldt med reality-tv, som f.eks. Paradise Hotel og De unge mødre. Og det politiske liv er i dag gennemsyret af forhold, der burde høre til privatlivets fred. Et eksempel er Helle Thornings skattesag. Chefredaktørerne på de store danske morgenaviser mener tilsyneladende, at det mest interessante ved socialdemokratisk politik er Helle Thornings mands skatteforhold.
Ligesom den offentlige sfære undergravede sig selv under totalitarismen, ser vi i dag tendenser til, at den private sfære udhuler sig selv. Offentlige personer må kæmpe for at afskærme en vis del af deres liv fra mediernes søgelys.
En scene fra Monty Pythons film Life of Brian illustrerer på fornemste vis det paradoksale forhold mellem det private og det offentlige, individet og kollektivet. En folkeskare af disciple står samlet foran deres åndelige leder for at høre hans visdomsord. I et forsøg på at slippe af med dem råber han: »We are all individuals!« Hertil svarer folkemængden i kor: »We are all individuals!«, hvortil en enkelt i mængden udbryder: »I'm not!«.
Eksemplet viser, at den eneste måde vi i dag kan være individuelle på, er ved at insistere på det kollektive! For at forsvare privatlivets fred må vi netop insistere på at holde det offentlige rum fri for det private. Alle chefredaktører er interesserede i politikeres privatliv. I'm not!

