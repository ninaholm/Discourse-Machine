Mere sort arbejde
LEDER


 Det er fornuftigt, når regeringen og skatteminister Karsten Lauritzen (V) nu vil gøre en borgerlige mærkesag – afskaffelsen af SKAT’s adgang til private haver – til virkelighed. I dag kan SKAT gå ind på en almindelig borgers grund og udføre kontrol uden en retskendelse fra en domstol og uden at skulle leve op til noget mistankekrav.
Kontrollen kan vel at mærke ikke ske inde i en bolig på grunden, og den kan kun forekomme, hvis SKAT kan konstatere, at der udføres udendørs arbejde af professionel karakter. Det kan eksempelvis være, hvis håndværkere renoverer et hus udvendigt. SKAT’s kontrol vil i så fald rette sig mod håndværkerne – ikke mod den borger, der får arbejdet udført.
Alligevel kan virksomheder og borgere, der får udført arbejde, opleve sådanne uregulerede kontrolbesøg som krænkende. Det er dermed et initiativ fra regeringens side, som der forelægger gode argumenter for.
Imidlertid har skatteministeren i samme omgang fremlagt et lovudkast, som går længere end blot at fjerne SKAT’s beføjelse til at gå ind på privat grund. Regeringen vil også fritage virksomheder for pligten til at opstille et skilt med oplysninger om virksomheden, hvis der udføres arbejde på en byggeplads, som består i eksempelvis nybyggeri eller modernisering af fast ejendom.
Det tenderer nærmest det latterlige, at regeringen mener, at der tale om en uoverstigelig byrde for virksomhederne at opstille et sådant skilt, så myndigheder og borgere kan aflæse, hvem der udfører arbejdet. Det har heller ikke noget med retssikkerhed at gøre. Initiativet må i stedet forstås som et rent ideologisk ønske om et mere frit marked.
Regeringen vil samtidig fratage SKAT muligheden for at kræve gyldig legitimation og cpr-nummer af arbejdende. Selv om politiet ikke har samme beføjelse, er det svært at se, at det er særligt betænkeligt at lade SKAT kunne kræve at se eksempelvis et sygesikringskort.
Derfor bør regeringen holde sig til det første forslag om at afskære SKAT fra muligheden for at bevæge sig ind i private haver og derudover makulere de to øvrige forslag. Særligt når regeringen selv vurderer, at de tre forslag samlet kan have den effekt, at der vil blive foretaget mere sort arbejde, som der står i lovudkastet.

