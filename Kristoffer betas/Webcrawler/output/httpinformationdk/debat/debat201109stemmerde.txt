Jeg stemmer, derfor er jeg
Ved folketingsvalget stemte jeg for allerførste gang  endda i mit stiveste puds. At sætte mit kryds var ren eufori. Efter bureaukratiske kolbøtter i en kafkask føljeton var det nemlig lykkedes mig at blive statsborger i Danmark. Med en dansk far og en svensk mor havde jeg aldrig troet, at det skulle tage mig flere år at blive dansk
For de fleste danskere er adgangen til de stemmeboksen en selvfølge. Men hvis man først har prøvet at kæmpe for sin stemmeret, er det en fantastisk følelse at sætte sit blyantskryds.


 Det var vigtigt for mig at blive dansker. Her er jeg født, her er jeg vokset op, her vil jeg bo med min familie. At høre til der hvor jeg er, at have en stemme der hvor jeg bor, betyder alt. Ligegyldigt, hvor det måtte være.
Undervejs i min årelange rejse mod det danske statsborgerskab var jeg til samtale hos politiet, jeg svor Danmark evig troskab hele to gange og mistede al min tilknytning til Danmark, fordi jeg læste et år i Paris. Heldigvis kunne jeg få den tilbage igen efter syv år i Danmark.
I min første ansøgning til politiet skrev jeg under på, at »Jeg lover troskab og loyalitet over for Danmark og det danske samfund«. Nu er jeg født på Rigshospitalet og vokset op i en kedelig forstad til København, så det voldte mig ikke uoverkommelige kvaler at skrive under.
Og så alligevel: hvad betyder det, at jeg har lovet troskab? Altså, hvor loyal skal man være? Og hvordan loyal? En egentlig stolthed over mit land, må jeg nok erkende, at jeg ikke rigtig så nogen grund til at have på det tidspunkt.
Politisk var Danmark drejet skarpt til højre, og over for mine undrende venner udenlands måtte jeg smide håndklædet i ringen: nej, jeg fattede heller ikke, hvorfor Danmark havde lukket sig om sig selv og kun kiggede indad og tilbage.
Men stemmeretten, den var min. Den ville jeg have. Så af sted med ansøgningen.
Nøjagtig seks måneder senere kom en konvolut ind ad brevsprækken fra politiet. Du kan »opnå dansk indfødsret på en meget nemmere måde«, skrev de, du skal bare søge hos Københavns Overpræsidium. En, to, tre så er du dansk.
Afslaget fra Overpræsidiet kom hurtigt: bevis, at du ikke har andre statsborgerskaber, så kigger vi på din ansøgning. Jeg havde et svensk pas min mor er svensker men Migrationsverket i Sverige sendte uden tøven en Befrielse Från Svenskt Medborgarskap.
Jeg har aldrig boet i Sverige og har derfor heller ikke haft stemmeret der. Så min tilknytning rækker ikke længere end til skønne somre og juleaftner, en svaghed for tyttebær og mange svenske navne i min bogreol.
Ingen tilknytning
Næste afslag fra Overpræsidiet kom en måned senere. »Da De ikke har boet her i riget de sidste syv år, opfylder de ikke betingelserne. Søg igen om syv år, eller prøv at søge politiet.«
Et år i Paris på en udvekslingsaftale mellem Aarhus Universitet og Université Paris-Sorbonne havde slået en streg over de 26 år, jeg havde boet i Danmark, før jeg rejste.
Men selv om min tilknytning til Danmark forduftede, da jeg betrådte den franske jord, har jeg selvsagt aldrig fortrudt det år, hvor jeg andægtigt lyttede til filosofiske ikoner, mødte til sene litterære symposier hos mænd med hentehår og drak uendelige mængder espresso.
Min horisont sagde kapow! Det siger sig selv, at jeg ikke ville have været det foruden. Så jeg sendte min klage til ministeriet: Kan det virkelig passe? spurgte jeg.
Et år senere kom svaret fra Ministeriet for Flygtninge og Indvandrere. Der er ikke mulighed for at dispensere fra betingelserne. Det kan godt være, at din far er dansk, at du er født her og vokset op her. Men du har været ude af landet i mere end tre måneder, så desværre. Men prøv at søge hos politiet.
Dokumentationscirkus
Af sted med en ny ansøgning til politiet. »Jeg lover troskab og loyalitet over for Danmark og det danske samfund« (som ikke engang vil have mig. MIG! Tsk tsk). Sara Alfort.
Få uger senere kom svaret fra politiet. De bedes møde på stationen kl. 9.00 og medbringe pas, opholdstilladelse, dokumentation for danskundervisning og 1.000 kroner i gebyr. Der modtages ikke kreditkort.
Woops. Opholdstilladelse? Har jeg sådan en? Burde jeg have sådan en? Kan man ringe og spørge uden at blive smidt ud? Huha, lidt research viste, at nordiske statsborgere født her i landet godt må være her uden.
Men hvad så med dokumentation for danskundervisning? Altså kan jeg bare tage beviset på ni års overstået dansk folkeskole med? Eller måske mit diplom på, at jeg er magister i litteratur fra Aarhus Universitet? Er det mon nok? Decideret danskundervisning kan jeg vel egentlig ikke dokumentere.
Med pas og dokumenter, gebyr og en barnevogn med min søn trillede jeg til samtale hos politiet. Har de begået kriminalitet i Danmark? Nej. Har de begået kriminalitet i udlandet? Heller ikke. Den venlige politidame roste mig for mine fine karakterer, kvitterede for gebyret og lod mig bestå.
Grinagtig
Rejsen mod det danske statsborgerskab var efterhånden så absurd, at den var fornøjelig. Men jeg kan slet ikke forestille mig, hvordan det må være at foretage den rejse, hvis det danske sprog er svært, hvis hele min tilværelse afhang af at få det svar.
Telefonsamtaler med damer, der forarget udbrød, »Jamen, planlæger du at rejse!?«, når jeg satte spørgsmålstegn ved, om det nu også var nødvendigt at aflevere mit pas, mens de kiggede på min ansøgning. Længden af sagsbehandlingstiden taget i betragtning.
Den slags samtaler må være knap så underholdende på et fremmed sprog, i et fremmed system og med en helt anden alvor i processen. For nok var det vigtigt for mig, men altså, jeg skulle nok klare den. Selv med et svensk pas.
Min ansøgning var nu sendt til Folketinget. De ville kigge på det, og om otte måneder kunne jeg forvente et svar. Næste skridt: prøven i dansk kultur og politik. Året efter kom svaret: du er dansk, hvis du beviser, at du ikke har andre statsborgerskaber.
Ophævelsen af det svenske statsborgerskab, som var blevet bevilget mere end to år tidligere, var for længst forældet. Så af sted med en ny ansøgning til Migrationsverket, der igen løste mig fra mit svenska medborgarskap.
I juni 2008 fik jeg brev fra Birthe Rønn Hornbech. Helt uden at gå til prøven i dansk kultur (som jeg ærlig talt var en smule nervøs for), kunne jeg sige: JEG ER DANSKER!
Stoltheden er tilbage
Tre måneder senere flyttede jeg til Californien og blev væk i tre år. Under Obamas faner bankede jeg på døre i forbindelse med hans kampagne, for som sagt er det afgørende at være medborger der, hvor man er. Uanset hvor man måtte være.
Og selv om jeg hverken slæbte lakridser med i kufferten til USA eller opsøgte tyske slagtere til jul for at få flæskesteg, så var jeg hele tiden fast besluttet på, at den dag valget blev udskrevet i Danmark, sad jeg på det første fly hjem.
For stemme det skulle jeg. Også selv om jeg havde haft en lille fling med et andet land.
Og nu bor jeg her i Danmark igen. Torsdag trak jeg gardinet for stemmeboksen med min femårige søn. En demokratisk opdragelse er nødvendig. Vi skal vælge, hvem der skal bestemme, forklarede jeg. Må jeg vælge, mor? Nej, i dag er det mor, der vælger.
Selv om jeg har prøvet selve seancen før ved hvert eneste kommunal- og EU-valg har jeg krydset og selv om det var ret hurtigt overstået at sætte dette kryds, så var det alligevel meget højtideligt og en anelse euforisk for mig at gå fra stemmeboksen.
Jeg har stemt. Det er her jeg hører til. Jeg har sat mit kryds. Og var ikke et øjeblik i tvivl. Det sidste kryds er talt op (og mit er talt med!) og resultatet giver mig gåsehud: nu kan jeg også være stolt af mit land.
Og måske vil min stemme endda jævne vejen til stemmeboksen for andre danskeraspiranter.
 
Sara Alfort er freelance journalist og mag.art. i litteraturhistorie

