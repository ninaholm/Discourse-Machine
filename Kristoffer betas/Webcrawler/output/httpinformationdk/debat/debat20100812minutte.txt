'12 minutters længere arbejdstid er det værst tænkelige scenarie'
Udspillet 'En fair løsning' blev lanceret af S og SF i maj. Men 'løsningen', der beder danskerne om at arbejde 12 minutter mere om dagen, bliver karakteriseret som en omgang varm luft, en overskrift eller et markedsføringstrick
'Vi handler dybt ansvarligt og lægger alle kortene på bordet,' siger Henrik Sass Larsen.


 »Vi kommer til at skulle arbejde mere, men om det lige præcis bliver 12 minutter, det er ikke endeligt afgjort,« forsvarede Socialdemokraternes politiske ordfører, Henrik Sass Larsen, i går S og SF's fælles 'en fair løsning'-udspil. Et udspil, der skal lede Danmark ud af den økonomiske krise.
»Hvis du har 12 minutter, så har vi en løsning. En fair løsning«. Sådan har budskabet lydt på adskillige opklistrede plakater rundt omkring i landet. Og nu går Sass Larsen ud og forsvarer budskabet, som er kommet i heftig modvind fra flere sider.
Venstres gruppeformand Kristian Jensen kaldte blandt andet udspillet for »en flot indpakket omgang varm luft«. Og SF's finansordfører, Ole Sohn, erkendte i går over for Ritzau, at de 12 minutter »bare er en overskrift«.
Ikke effektivt
Og i et indlæg i gårsdagens Berlingske Tidende skrev tre af de store fagforeninger, at 12 minutters længere daglig arbejdstid ikke var eneste løsning til at hente de 15 milliarder kroner, som S og SF ellers havde lagt op til i deres 'Fair løsning'-udspil.
Poul Erik Skov Christensen fra 3F, Kim Simonsen fra HK og Thorkild E. Jensen fra Dansk Metal, alle tre formænd for deres respektive fagforbund, skrev således i indlægget:
»Overskriften har tiltrukket sig temmelig stor opmærksomhed, men sikringen af et stigende arbejdsudbud hviler ikke blot på at øge arbejdstiden. Det vil næppe heller være særlig effektivt, da mange i forvejen arbejder langt over de 37 timer,« skriver de tre fagforeningsformænd og fortsætter senere i indlægget:
»Vi skal sikre en effekt, der svarer til de 12 minutter, gennem en bred vifte af mulig- heder, der tilsammen sikrer de 15 milliarder kroner. Et af de bærende elementer vil være, at vi samlet set skal arbejde mere.«
De tre forfattere til indlægget skriver dog, at de stadig bakker op om S og SF's udspil.
Politisk ordfører for Socialdemokraterne, Henrik Sass Larsen, mener dog ikke, at de to partier står med et forklaringsproblem. Kommer der en ny S-ledet regering efter næste folketingsvalg, skal der arbejdes længere for at undgå nedskæringer i den danske velfærd. De 12 minutter er ikke afgjort, men derimod et udtryk for »det værst tænkelige scenarie«, som Sass Larsen udtrykker det.
»Den endelige udformning er stadig til diskussion, og vi kan heller ikke foretage den egentlige trepartsforhandling, før regeringsmagten har skiftet fløj. Men nu har vi lagt alle kortene på bordet og givet danskerne det værst tænkelige scenarie; de 12 minutters ekstra arbejde om dagen,« fortæller Sass Larsen.
På hjemmesiden for 'Fair løsning' beder partiformændene Helle Thorning-Schmidt og Villy Søvndal hele den danske arbejdsstyrke om at deltage i forbedringen af velfærden ved at arbejde 12 minutter om mere dagen - eller en time ugentligt.
På trods af, at hvert og et af de otte videointerviews, der ligger på hjemmesiden, er positive over for de ekstra 12 minutters arbejde om dagen, mener Sass Larsen, at dette »værst tænkelige scenarie« kan blive svært at indføre. Han refererer til, hvor stor og langvarig en kamp, det krævede at få den timemæssige arbejdsuge, Danmark har i dag.
»Jeg tror ikke, alle er enige i, at man sagtens lige vil arbejde en time længere om ugen.«
Ny strategi
Hjemmesiden fairlosning.dk er en »ny form for politisk ligefremhed, som vi sjældent ser i dansk politik«, fortæller den politiske ordfører for Socialdemokraterne.
»Normalt vil politikerne gerne fortælle, at de giver en masse gaver, men befolkningen begynder jo hurtigt at spørge, hvor skal vi finde pengene, hvem skal finansiere det? Denne gang har vi gjort det omvendt. Vi har sagt, vi er nødt til at gøre noget. Derfor beder vi også om et mandat fra folket til at hæve den ugentlige arbejdstid med én time. Vi handler dybt ansvarligt og lægger alle kortene på bordet. Vores 'Fair løsning' finder 48,5 milliarder kroner, og 15 af dem kommer fra arbejdsmarkedet  - det hele er jo ikke på plads endnu og bliver det først, når vi er i regering. Først der kan trepartsforhandlingerne begynde,« siger Sass Larsen.
Bare en overskrift
Ole Sohn fra SF erkendte i går over for Ritzau, at de 12 minutter »bare er en overskrift«, men Henrik Sass Larsen mener ikke, at de 12 minutter bare kan koges ned til en forsimpling af hele udspillet. Ej heller er det bare et salgstrick, som blev spillet ud for hurtigt, siger han.
»Den bedste løsning vil altid være ikke at give befolkningen ekstra byrder, men denne gang er vi nødt til at gøre det. Ellers ender vi med ringere kvalitet af velfærdsservice, hvor vi ikke har råd til ordentlige skoler og uddannelser, og normeringerne i daginstitutionerne bliver alt for høje, og det er bare få eksempler. Vi ønsker stadig at have et stærkt fællesskab, men sådan noget koster,« siger Socialdemokraternes politiske ordfører.


