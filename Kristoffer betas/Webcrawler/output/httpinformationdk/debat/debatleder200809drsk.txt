DR-skat



VEJEN TIL helvede er som bekendt brolagt med rationaliseringsgevinster. I går foreslog Venstres kulturordfører, Ellen Trane Nørby, således sammen med Socialdemokraternes ditto, Mogens Jensen, at erstatte medielicensen med en medieskat. Og det kan være svært at argumentere imod forslaget fra de to: Hvis DR ikke selv skulle kradse pengene ind, ville man spare et tocifret millionbeløb på administration, man ville få fat i de cirka 300.000 danske sortseere svarende til en halv milliard kroner, og man ville slippe for den stadig mere komplicerede definition af, hvem der skal betale licens.Endelig ville man ifølge Nørby og Jensen skabe en mere socialt retfærdig ordning. Som de skrev i en fælles kronik i Jyllands-Posten i går:  »Licensgirokortet finder lige så godt vej til Hellerup som til Gellerup.«Billigere og bedre, fremtidssikret og socialt retfærdigt. Hvordan kan man næsten være imod?ARGUMENTET FOR den eksisterende ordning er vakkelvornt. Det lyder: Hvis DR, TV 2-regionerne og de efterhånden mange andre modtagere af licensen fik deres penge over skattebilletten, ville bevillingen principielt kunne diskuteres, hver gang finansloven godkendes i Folketinget. Der er en lille psykologisk gevinst ved, at DR som institution selv kræver sine penge ind, men det er en lille gevinst. Så når argumenterne så overvældende er på medieskattens side, hvordan kan det så være, at forslaget sætter alle alarmklokker i gang?DR VIRKER som et troldspejl. De fleste danskere ser deres modstandere spejlet overalt i stationens virke: Højrefløjen ser røde lejesvende, den kulturelle elite ser forfladigelse, jyderne ser københavneri. Det er båden legitimt og nødvendigt, at borgere såvel som politikere højlydt diskuterer DR, for stationen indtager en helt særlig rolle i den offentlige debat. Det er også legitimt, at politikere sender SMS'er til DR's generaldirektør og brokker sig over en TV-Avis, som det eksempelvis kom frem, at Venstres daværende medieordfører Jens Rohde gjorde. Men netop derfor er det så afgørende ikke at tilbyde rastløse politikere adgang til at skrue op og ned for bevillingerne, alt efter hvilket debatprogram de netop har hørt på P1.SOM DISSE linjer læses, samles de danske medie-pinger til en konference i det indre København. Her vil de varme op til det næste års helt store slagsmål om mediestøtten. Det er mange millioner og mange mediers eksistens, der er på spil. Det er nemlig ikke blot DR, der er på støtten. Det er langt størstedelen af det danske medielandskab. Det er altid sjovere at love store milliardgevinster end at holde fromme taler om armslængdeprincippet. Men jo mere man gør sig klart, i hvilket omfang det pluralistiske danske mediebillede er båret oppe af statsstøtte, des vigtigere bliver det at holde politikerne på lidt mere end en armslængdes afstand. Medieskatten er et lille skridt i den forkerte retning.
