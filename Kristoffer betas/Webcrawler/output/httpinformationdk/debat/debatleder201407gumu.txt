Gu’ har musik da alder
LEDER
 Orange Scene, Major Lazer, lørdag 5. juli.


 Roskilde Festivalens hovedattraktion, varemærket Orange Scene, blev i år mere end nogensinde før formidler af generationernes fællesskaber og kløfter. Det var her The Rolling Stones spillede og bragte generationerne sammen. Men det var også her, at anmelderne blev splittede, og en af de negative røster – Ekstra Bladets Thomas Treo – fandt det betimeligt at hævde, at ’Viagraen svigtede’ for at forklare, hvor slappe Stones var blevet – altså ved at bruge en i sig selv gennemslap metafor.
Det var også på Orange Scene, at amerikanske Major Lazer lørdag nat satte nye standarder for koncertgøgl. Set på afstand lignede pladsen og ikke mindst scenen en YouTube-video, der var gået i stykker og nu spruttede betydningsdannende såvel som meningsløse grafikker og udsagn ud over publikum, mens højttalerne bombede med festmusik af den mest basalt kropslige slags.
 Orange Scene, Major Lazer, lørdag 5. juli.
Jonas Skovbjerg
Man kunne løfte pegefingeren og råbe ’tivolisering!’. Engang blev der også råbt ’Judas!’ efter Bob Dylan, fordi han satte strøm til sin guitar. Og uden sammenligning mellem Dylan og Major Lazer i øvrigt, så er det tydeligt, at dét, der af en ældre generation opleves som sædernes forfald, af en ny generation opfattes som et kærkomment albuerum for deres verdensforståelse.
Den aktuelle ungdom lever gennem sociale medier, sexting, selfies, fri adgang til musik og information, nye former for amok og kommunikation. I dét rum detonerede Major Lazer sig ind med en elefants ynde, men også med en kirurgs præcision. Det så måske ikke kønt ud for udenforstående, og musikken er måske ikke specielt belønnende bare at lytte til. Men fokus er også flyttet ud i massernes kroppe, og hvad der sker i dem, når de udsættes for så massive sansepåvirkninger. Det er et skifte fra idoldyrkelse vendt mod scenen og ned i den sociale masses selvsving.
Fællesskaberne forandrer sig, og de er ikke så enkle og afgrænsede, som de har været. Flere kritikere af Roskilde Festivalen har hævdet, at festivalen mangler profil. Nogle har henvist til Northside i Århus, en stensikkert segmentanalytisk skåret indie-festival, der ikke sætter en fod forkert i disse år. Det gør Roskilde, men gør de det, fordi de hele tiden søger ud i sparsomt kortlagte egne af musik- og publikumskulturen?
Jonas Skovbjerg
Roskilde Festivalen har skam en profil, den er bare mere kompleks og nuanceret, fordi den beskæftiger sig med, hvordan ungdomskulturerne forandrer sig. Bemærk at de står i flertal. I dag lever og tænkes der nemlig meget mere attituderelativistisk. Skellet mellem pop og nichemusik er blevet udvisket, og man kan indgå i et væld af sammenhænge uden at føle sig revet itu som individ. Det demonstrerer og belønner Roskilde.
Hvis ikke man lide stroboskoplyset i bageriet, så kan man for eksempel altid fortrække til andre dele af Dyrskuepladsen, hvor andre musikaldre, genrer, kulturer, udtryk og indtryk realiseres i nye lyksalige nuer.
Gå i moshpitten til hardcore punk og mærk den voldelige kærlighed fra dine artsfæller. Syng og gyng med på danskhall. Headbang til olm metal. Forsøg at forstå, hvorfor et smadret bigband trækker tårer. Dans til sufi-tradition, tyrkisk old school, marokkansk trancemusik. Find ud af, at kroppen og sindet kan rejse tusindvis af kilometer, fra kultur til kultur gennem musikken.
Betina Garcia
Roskilde Festivalen forstår at gå helhedsorienteret til værks og formidle en hel musikkultur med vægt på ungdommelige udtryk, frem for et lille skarpt udskåret segment. I år har de endda rekordoverskud og besøgstal til at bakke op om deres idé. Men uanset hvad forekommer det svært at forestille sig, at respekt for en kompleks kultur og dens beboere kan falde i unåde hos det publikum, som Roskilde selv har fremelsket.
Musik har ingen alder, lyder mantraet ofte – især når man taler om babyboomernes kæledægger, herunder Stones. Gu’ har musik da alder. Ellers ville den jo ikke have en historie eller en udvikling. Elektronisk dansemusik har også en alder, og fra den første rave-kulturs udsigtspunkt i begyndelsen af 90’erne kan den nye Electronic Dance Music-bølge virke karnevalesk grotesk. Men det er ikke en ældre generations opgave at dømme en ny ungdoms kulturelle udtryk.
Man kan analysere løs, selvfølgelig, men at mene at vide, hvad der foregår i en ny generation, er i bedste fald arrogant.
David Leth Williams

