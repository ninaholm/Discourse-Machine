Det onde



Roman- og historieskrivning har, ud over at være to adskilte discipliner, også altid befundet sig i en konkurrence i forhold til bedst at beskrive virkeligheden. Den simple version af den relation er, at mens historieskrivningen bygger på umiddelbart verificerbare kendsgerninger, har romanen i sin frie omgang med fakta i de mest vellykkede tilfælde formået at fremstille en anden sandhed eller essens af den tid, den er skrevet i. De fleste vil således være enige i, at eksempelvis Henrik Pontoppidan med sin romanLykke-Perog sit portræt af slægten Sidenius har leveret et mere præcist signalement af den danske mentalitet end nogen samtidig historiker har været i stand til. Ligesom modernistiske romanforfattere som Thomas Mann, Kafka og Musil har skildret det 20. århundredes menneske bedre end nogen mentalitetshistoriker har kunnet gøre.Et aktuelt og konkret eksempel på, at romanskrivningen kan bidrage med nyt til historieforskningen, ja, ligefrem være en kritik af den, er den norske forfatter Karl Ove Knausgård. Over et par hundrede sider i sjette og sidste bind af sin store selvbiografiske roman Min kamp, der lige er udkommet på dansk, går han i rette med den kanoniserede Hitler-historiker Ian Kershaw og med ham en hel generation af historikere. Knausgård mener, de tegner et forenklet og usagligt billede af Adolf Hitlers unge år og ser hele hans liv i lyset af det, Hitler skulle blive til; som om Hitlers unge år var farvet af den, han skulle blive årtier senere. Ved at gå kilderne efter finder Knausgård ud af, at Kershaw umotiveret læser dét, han siden finder i fuld flor, ind i Hitlers karakter i de unge år. Kershaw sidder med facit og kommer derfor hele tiden til at fokusere på de tegn, det vil sige de karaktertræk og hændelser, der peger i en bestemt retning. Og han bruger derfor kontinuerligt negativt ladede ord om Hitlers person i de unge år; som om ondskaben var en slags stabil kerne inden i ham og ikke noget særligt, han skulle udvikle.Er det virkelig den rigtige måde at forstå Hitlers ondskab på? Og dulmer det ikke vores forståelse af de faktorer, der fører til ondskab?I sit opgør med Kershaw og et bestemt historiesyn ender Knausgård faktisk med en skelsættende forståelse af det onde. Hitlers ondskab kan ikke forstås ved at pege på den som en stabil tilstand, men kan kun begribes i kraft af sin egen modsætning. Det onde er ikke bare ondt. Det onde bliver ondt, når det ses på baggrund af det ikkeonde. Eller som Knausgård formulerer det om Hitler: &raquo;Kun hans uskyld kan give hans skyld vægt&laquo;.Historikeren Joachim Lund bekræftede her i avisen, at Knausgård har fat i den lange ende. Det gælder konkret, og det gælder mere principielt i forhold til historieskrivningen. Det er et grundprincip for historiefaget, og man er ifølge Lund nødt til at lægge den efterfølgende tids forudsætninger og ideer fra sig og se fortidens på dens egne præmisser. Derfor er Knausgård til forskel fra Kershaw her den gode historiker. Han forstår ikke Hitler retrospektivt og med hele eftertidens moralske fordømmelse.Sigende er det også, at samme Kershaw i Anita Brask Rasmussens interview med ham i avisen fredag den 28. december ikke kunne svare på Knausgårds kritik, men blot generelt henviste til, at han altid er meget forsigtig. På den måde kom han ufrivilligt til at bekræfte, at Knausgård har ret i sin kritik.Knausgård ville i sin selvbiografiske roman egentlig undersøge sin egen lighed med Hitler og drage paralleller mellem sin egen og Hitlers kamp, men endte med et interessant historikeropgør. Knausgård er på mange måder som de historikere, der i 1980&rsquo;erne i forbindelse med den såkaldte &rsquo;historikerstrid&rsquo; i Tyskland fik på puklen, fordi de ville historisere den nazistiske fortid og mordet på jøderne og i deres undersøgelser ikke blot tage afsæt i moralsk fordømmelse. Men den moralske fordømmelse, der er givet på forhånd, er også en sovepude i forhold til at forstå de mekanismer, der fører til det onde.Derfor er vi ikke færdige med at forstå Hitler og med at forstå ondskaben. Og det kan vi i høj grad takke Knausgård for, for han har med sin romanundersøgelse været med til at åbne et kapitel igen, som historikerne også vil være nødt til at forholde sig til. Det særlige er, at det er litteraturen, der må insistere på, at vi ikke er færdige med det emne.
