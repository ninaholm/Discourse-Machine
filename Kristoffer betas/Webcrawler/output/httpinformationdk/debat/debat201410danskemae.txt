De danske mænds model
Udviklingen mod ligestilling på det danske arbejdsmarked er stagneret på et ikke voldsomt imponerende niveau, og viljen til afgørende ændringer er svær at spore. Den danske model er i høj grad de danske mænds model


 Det danske arbejdsmarked har altid haft store problemer med ligestillingen. Kvinder har i årtier tjent omkring 20 procent mindre i timen end mænd. Samtidig har danske mænd svært ved at tage deres del af den fælles barsel. Arbejdsmarkedets centrale aktører mangler at vise en overbevisende vilje til at indføre de nødvendige løsninger, som f.eks. en central barselsfond og øremærket barsel til fædre.
Hvad skyldes den manglende vilje til at gøre noget ved disse centrale problemer? Måske ville barsel og ligeløn være mere i fokus, hvis kvinderne var bedre repræsenteret i ’den danske models’ centrale styringsorganer. Måske har den danske model problemer med ligestillingen, fordi den ikke for alvor er flyttet ud af herreværelset?
Den danske model er ellers kendt for at bringe alle til bordet og for at repræsentere folk, som de er flest, gennem fagforeninger over for arbejdsgivere. Med overenskomsterne sætter modellen løn og arbejdsvilkår for næsten alle ansatte i Danmark. Derfor spiller den danske stat i sammenligning med andre lande en ret lille rolle i reguleringen af arbejdsmarkedet. Men den danske model er meget mere end overenskomster. Det er et væld af regionale, lokale og nationale råd, nævn, domstole, a-kasser, efteruddannelsestilbud, brancheorganisationer, erhvervsklubber og selvfølgelig fagforeninger, standsforeninger og arbejdsgiverorganisationer.
Den danske models store styrke er, at beslutningerne tages tættere på borgerne, og systemet er mere fleksibelt og decentralt, end hvis reglerne blev skrevet i departementet.
Men skal den danske model bevare sin opbakning, kræver det, at alle interesser bliver hørt, hvilket desværre ikke er tilfældet i dag. Især i forhold til ligestilling er man bagud med andelen af kvinder på tillidsposterne. Det er svært at forestille sig, at vi får ligeløn og lige barsel uden centralt placerede kvinder.
Kvinderne i mændenes model
Når vi ser på alle de eksperter, repræsentanter, chefer, forbundsformænd, hovedbestyrelsesmedlemmer, jurister, dommere og økonomer, der besidder de ca. 10.000 poster, der tilsammen udgør toppen af den danske model, så er kun 30 procent kvinder. Kvinderne er altså markant underrepræsenterede.
Det bliver bedre, når vi ser bort fra arbejdsgiversiden og ser på fagbevægelsen alene. Her er 43 procent af de ca. 4.000 tillidsposter besat af kvinder. Hvilket nogenlunde – omend ikke helt – afspejler, at kvinderne udgør 47 procent af arbejdsmarkedet og 51 procent af de fagligt organiserede.
Men fagbevægelsen er desværre slem til at lade kvinderne blive i hovedbestyrelsen og ikke flytte dem med over i de ledende lag. Det hedder jo ikke en for-’mand’ for ingenting. 34 procent af udvalgs- og bestyrelsesformændene i fagbevægelsen er kvinder. Når der skal findes en direktør, altså en, der har det daglige ansvar for ledelsen af f.eks. a-kasse eller fagforbund, så er vi nede på 25 procent kvinder. Der tegner sig et billede af en fagbevægelse, der er god til at inkludere kvinderne i de store forsamlinger, men sorterer dem fra, jo tættere vi kommer på den udøvende magt.
På arbejdsgiversiden er billedet anderledes, men bestemt ikke kønnere. På de ca. 5.000 poster i arbejdsgiver og brancheforeningerne sidder kun 19 procent kvinder. Men her er der ikke den store forskel mellem almindelige medlemmer, formænd og direktion. Der er endda lidt flere kvindelige direktionsmedlemmer, med 23 procent kvinder blandt 216 poster. På formandssiden er vi nede på 13 procent kvinder blandt 328 poster.
Hvor fagbevægelsen burde kunne flytte de kvinder, de har på lavere poster, frem, er opgaven vanskeligere for arbejdsgiversiden. Et stort antal af deres repræsentanter og udvalgsmedlemmer skal vælges blandt direktørerne for medlemsvirksomhederne, og det er et kendt problem, at det danske erhvervsliv helst ikke sætter kvinderne for bordenden.
Det ses tydeligt i bestyrelserne for de 1.000 største virksomheder, hvor kun 13 procent af de 7.000 poster er besat af kvinder, og kun seks procent af bestyrelsesformænd og direktører er kvinder.
En model for alle?
Når arbejdsmarkedets parter i flere årtier har haft svært ved at prioritere ligestilling, kan det altså skyldes, at den danske models repræsentanter selv har problemer med ligestillingen. De kvindelige lønmodtagere deltager på lige fod med mændene ude på arbejdspladserne og er i lige så høj grad medlemmer af fagbevægelsen, men de har ikke tilsvarende andel i fagbevægelsens ledelse.
Her kan en aktiv politik for ansættelser og besættelse af udvalgsposter gøre meget. Samtidig synes der i andre sammenhænge at være en tendens til, at jo flere direkte valg til tillidsposter, des flere kvinder. Så ved at give medlemmerne mere direkte indflydelse på kandidater og ledelse vil man løse flere problemer på en gang.
Værre endnu står det til på arbejdsgiversiden, her slås man med en ligestillingsmæssigt bagstræberisk erhvervstop. Vi kan se, at de problemer, der er i ledelseskulturen blandt erhvervslivets ironmen, spreder sig til resten af den danske model – de er ikke bare et problem for forsmåede karrierekvinder.
Den manglende ligestilling skævvrider den danske models evne til at producere bredt funderede løsninger for alle danskere og ikke forfordele nogle grupper. Det vil over tid underminere den danske model og føre til krav om mere statsregulering.
Den danske model er kun langtidsholdbar, hvis alle interesser er repræsenteret af de tusinder af danskere, der tager aktiv del. På tværs af alder, fag, region, løn og køn.
Anton Grau Larsen og Christoph Ellersgaard er begge sociologer ved Københavns Universitet. De er medlemmer af Selskabet for Kritisk Samfundsforskning, et netværk af unge akademikere, der ønsker at bruge samfunds-forskningen til at stille spørgsmål ved det aktuelle samfund og dets udvikling

