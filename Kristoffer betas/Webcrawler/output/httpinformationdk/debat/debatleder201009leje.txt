Lejesvende
Det er vinderne, der skriver historien, og de venstreorienterede fantaster fra dengang har tabt med et brag


 Det er underholdende tv og ganske prisværdigt, at DR har sat sig for at afdække myter om egen fortid for åben skærm med serien De røde lejesvende. På Information gjorde vi noget tilsvarende for nylig i Ulrik Dahlins serie 'Fortidens spøgelser'. Og det er godt at blive klog af. Men der er også masser af fælder, som man uforvarende kan falde i. Opgøret med fortiden, lejesvendene, dem der gik fjendens ærinde, landsforræderne, de røde, eller hvad de er blevet kaldt, er en vigtig del af 00'ernes værdikamp. Og de, der abonnerer på kravet om undskyldninger og bodsgang for 30-40 år gamle holdninger og udsagn, forsømmer ofte at sætte dem ind i den kontekst, hvor de hører hjemme. Således også med de røde lejesvende.
Gu' fanden var der ræverøde medarbejdere i Danmarks Radio i 70'erne, og der blev indoktrineret, og verden blev indimellem anskuet ensidigt. Men det var ikke dem, der tegnede butikken, og det overordnede billede af journalistikken DR - selv dengang - er hæderlighed og en nuanceret og grundig tilgang til stoffet. Men det var også en tid, hvor der var opløsning i alle normer og traditioner, hvor journalistikken efter amerikansk forbillede skulle være kritisk, undersøgende og afslørende, hvor den autoritære børneopdragelse og kendte kønsroller stod for fald, og ingen vidste, hvad der skulle erstatte dem, derfor blev der eksperimenteret med alt fra kollektiver og fri opdragelse til kvindeølejre og brændte bh'er. I bakspejlet kan vi se, hvad der var godt, og hvad der var et vildspor, hvad der havde totalitære træk, og hvad der bar fremskridtet i sig. Det er vinderne, der skriver historien, og de venstreorienterede fantaster fra dengang har tabt med et brag. Alle og enhver kan med dagens briller og eksemplerne fra Jacob Rosenkrands' tv-serie se, at B&U-afdelingen indimellem var ude på et politisk overdrev.
Men i stedet for at lade sig trække ind i Søren Espersens besynderlig kulturkamp er tiden måske til blot at trække på skuldrene og sige, at man tog fejl og er blevet klogere. Længere er den ikke.

