Vestager: Debatten om dem og os er død
Ifølge Vestager er VK-regeringens opdeling af med- og modspillere i udlændingedebatten endegyldigt død.


 De Radikales leder, økonomi- og indenrigsminister Margrethe Vestager, erklærer i sin grundlovstale debatten om "dem og os" for død.
Og det er ifølge Margrethe Vestager et af de markante skift med den nye regering - noget som mange overser i debatten om, at regeringen fører en alt for blå politik, som ikke adskiller sig markant fra VK-regeringens, mener hun.
- Debatten om dem og os er død. En debat som Anders Fogh Rasmussen lagde kimen til i sin grundlovstale i 2002, og som den tidligere statsminister gang på gang gav ny nærig, siger Margrethe Vestager i sin tale.
- Før debatten om dem-og-os lukkede og slukkede, prøvede den sidste VKO-regering med Lars Løkke Rasmussen i spidsen at sætte trumf på med vedtagelsen af et pointsystem, der delte os yderligere op, og en genindførelse af den permanente grænsekontrol, der sendte et klart signal til vores omverden om, at vi var os selv nok.
- Men den debat forstummede heldigvis med den gamle regerings exit.
- Hver dag glæder jeg mig over, at dem-og-os-debatten er død, siger Margrethe Vestager.
Ud over "en ny balance" i udlændingepolitikken peger Vestager samtidig på, at bøsser og lesbiske under S-R-SF-regeringen vil få mulighed for at blive viet i en kirke.
Dansk Folkepartis Pia Kjærsgaard anklager til gengæld den nye regering for at svigte Danmark ved at afskaffe pointsystemet og slække på kravene til opnåelse af permanent opholdstilladelse og dansk statsborgerskab.
- For præcis et år siden advarede jeg fra denne talerstol om de problemer, Socialdemokratiet og Socialistisk Folkeparti ville få, hvis de efter en valgsejr skulle til at bugsere rundt med Margrethe Vestager på ryggen.
- Jeg understregede, at De Radikale altid tager sig dyrt betalt, og at en stor del af prisen ville være lempelser på udlændingeområdet. Det kom til at passe, siger Pia Kjærsgaard.
