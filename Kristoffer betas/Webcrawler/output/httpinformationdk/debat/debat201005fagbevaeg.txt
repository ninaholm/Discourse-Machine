Fagbevægelsen bad selv om pisken
Harald Børsting og  Co. afstraffes for  dens politiske forlovelse med S-SF


 Regeringens genopretningsplan er - ud over at være både en økonomisk spareplan og en arbejdsmarkedsreform på én gang - også et direkte angreb på den etablerede 'røde' fagbevægelse.
Og det bør ikke undre i LO's top. For fagbevægelsen tiltrådte kun S-SFs plan om 'Fair Forandring' med den klausul, at den kun medvirkede til arbejdsmarkedsreformer og arbejdstidsforhøjelser i samarbejde med en ny rød regering.
Det betaler fagbevægelsens langtidsledige medlemmer nu for i form af VKO's beskæring af dagpengeperioden med to år, hvilket kun kan betegnes som et klokkeklart nederlag til LO-forbundene og en understregning af dets manglende politiske indflydelse.
Harald Børsting og Co. giver naturligvis VKO skylden for forringelserne, men spørgsmålet er: Var det mon gået sådan, hvis LO i stedet havde undgået en konfrontatorisk linje over for VKO-blokken ved, at binde sig til Helle Thorning-Schmidts og Villy Søvndals politiske projekt? For det er da noget naivt herefter at forvente, at regeringen siden tager hensyn til fagbevægelsens synspunkter?
Dolk i ryggen
Børsting talte i går om, at regeringen havde plantet en dolk i ryggen på de arbejdsløse. Og velsagtens også de fagforbund, der påstår at repræsentere dem. Men det hører vel med, at kniven først blev plantet i ryggen på fagbevægelsen, efter at den selv havde vendt ryggen til regeringen?
LO og dets forbund er i øvrigt sat skakmat med hensyn til dagpengeperiodens beskæring på mere end en måde. For hvad nu, hvis en ny S-SF-regering kommer til magten efter et valg? Hvordan vil en ny regering kunne rulle beskæringen af dagpengeperioden tilbage, hvis flertallet afhænger af de radikale? Arbejdsmarkedsreformer herunder beskæringen af dagpengeperioden har længe været en radikal mærkesag. Det ville være helt utroværdigt, hvis partiet efter et valg pludselig lægger stemmer til igen at udvide dagpengeperioden og finde de 4,5 mia. kr., som en tilbagerulning i runde tal koster. Dagpengeperiodens beskæring er derfor - set med LO-briller - formentlig uoprettelig.
Økonomisk kindhest
I VKO's plan er der desuden yderligere en økonomisk kindhest til fagbevægelsen i form af et loft over fradragsretten for fagforeningskontingent. Det vil ramme de relativt dyre månedlige kontingenter på over 350 kr. som medlemmer betaler til LO-fagforeningerne. Dermed vil de konkurrerende gule og neutrale fagforeninger alt taget i betragtning få nemmere ved at rekruttere medlemmer fra LO-familien, der omvendt kan forvente yderligere medlemsfrafald og faldende kontingentindtægter.
Højt spil
VKO vil dog græde tørre tårer over, at LO-familien bliver ramt på økonomien. På Slotsholmen har man for længst bemærket, at det store forbund for ufaglærte, 3F, længe har ført an i angrebet på VK-regeringen og dens skattereform med avisannoncekampagnen 'Skævt'.
De dyre dagbladsannoncer er betalt af medlemmerne, men også indirekte af skatteyderne via fradraget for fagforeningskontingentet. Det forlyder i øvrigt også, at fagbevægelsen på ny vil lade pengestrømmene flyde raskere end før til S-SFs kampagnekasser forud for næste valgkamp. LO, der allerede har etableret et valgkampssekretariat, lægger ikke selv skjul på, at man satser alt - og stort - på at få en ny regering.
Havde fagbevægelsen i stedet forholdt sig mere neutralt, havde VKO's behov for at afstraffe den næppe været så stort. Forlovelsen med S-SF gav omvendt VKO al mulig grund til at gå til stålet og tappe LO's forbund for økonomiske midler, der ellers kunne bruges til at vælte regeringen.
Fagbevægelsen spiller højt spil. Sandsynligheden for, at regeringen falder efter næste valg, er stor, men skulle den alligevel blive siddende, så har LO og deres forbund overspillet deres politiske kort og tabt stor indflydelse i et katastrofalt - og måske uopretteligt - omfang.


