Problemet med grækerne
LEDER


 Søndagens valg i Grækenland har potentiale til at ændre europæisk politik. Hvis venstrefløjsalliancen Syriza får flertal til at danne regering, vil EU’s krisepolitik blive udfordret. Repræsentanter for såvel fremmede landes regeringer som EU’s institutioner har derfor givet grækerne gode råd om, hvordan de skal stemme.
Det har selvfølgelig givet spektakulært bagslag og kun øget Syrizas forspring. For efter fem års hestekur med et stadigt stigende skattetryk samt nedskæringer på velfærdsydelser og lønninger, som har sendt en stor del af befolkningen under fattigdomsgrænsen, har grækerne ikke længere noget at tabe og kan ikke påvirkes af skræmmekampagner om statsbankerot og euroexit.
Syrizas budskab er, at afmonteringen af den græske velfærd ikke var den eneste mulighed, men blot en måde at undgå en seriøs diskussion om euroens konstruktionsfejl. Det har været en skadelig politik, der har forværret såvel det græske samfunds som det europæiske samarbejdes i forvejen alvorlige problemer.
Den analyse lyder indlysende rigtig i mange grækeres ører, men for de fleste europæere er den stadig i modstrid med de fremherskende fortællinger om krisens årsager og følger. Det kan Syriza ændre.
Grækenlands krise er hele Europas krise. Når en lille økonomi, som udgør blot tre procent af eurozonen, kan få hele valutasamarbejdet til at vakle, er det konstruktionen, der er noget galt med. Læren er, at en fælles mønt uden en fælles regering ikke kan fungere – hverken økonomisk, politisk eller demokratisk. Det har svækket euroen yderligere, at lande som Grækenland skal betale store summer for at finansiere en konstant voksende og for længst uholdbar statsgæld, mens Tyskland nærmest kan tage sig betalt for at udstede statsobligationer.
Et sundt fællesskab kan ikke basere sig på den stærkes ret, som tværtimod ender med at undergrave ethvert samarbejde. Den kollektive mystifikation omkring krisepolitikken – som har forarmet de europæiske samfund og beskyttet en uproduktiv og ofte korrupt elite – udgør selve eksistensberettigelsen for nye partier som Syriza i Grækenland og Podemos i Spanien:
»Vi er jo for pokker nået dertil, hvor påstanden om, at man ikke kan løse en truende statsbankerot ved at låne flere penge, bliver beskrevet som et yderligtgående venstrefløjssynspunkt,« udtalte den måske kommende græske finansminister, økonomen Yannis Varoufakis, torsdag i Information. »Det viser, hvor dybt intellektuelt falleret den europæiske elite er.«
Spørgsmålet er, om de konservative og socialdemokratiske partier, som sidder på magten i Bruxelles og Berlin, vil være parat til at gå i dialog med de nye kræfter i Sydeuropa. Både EU-Kommissionen og den tyske regering har på forhånd meddelt, at en genforhandling af den græske statsgæld, som er en central del af Syrizas program, ikke kan komme på tale. På den ene side siger Angela Merkel offentligt, at Grækenland under ingen omstændigheder forlader eurozonen, og på den anden side udtaler kilder tæt på kansleren, at det ikke ville gøre nogen skade, hvis grækerne forlod valutasamarbejde.
Nervekrigen er med andre ord i fuld gang. Syrizas krav om genforhandling og eftergivelse af gæld vil givetvis medføre lignende krav fra andre kriseramte eurolande – og forslaget sigter netop også mod en multilateral konference om statsgæld som den, der efter Anden Verdenskrig førte til en nedskrivning af Tysklands gæld.
Derfor kan Merkel vælge at sætte hårdt mod hårdt og dermed reelt ikke give Syriza andre muligheder end at forlade euroen. Problemet med den løsning er, at det kunne give et flertal i befolkningerne i vigtigere lande i eurozonen lignende ideer – med katastrofale følger for det europæiske projekt. Derfor udgør Syriza en mulighed, som resten af Europa forhåbentlig forstår at gribe:
»Problemet med jer grækere er, at I lider, men ikke er passive ofre,« sagde filosoffen Slavoj Žižek under Syrizas valgkamp i 2012: »I gør modstand og kæmper. I søger ikke medfølelse og velgørenhed, men kræver aktiv solidaritet. I ønsker og kræver, at vi mobiliserer os for jeres kamp.«
Det er stadig problemet med – og det gode ved – grækerne.

