Kvindekampen fortsætter fra Irak til Horsens
Jeg troede egentlig, jeg lagde kampen for kvinders frihed bag mig, da jeg flygtede fra Irak til Danmark. Men på en jysk sprogskole gik det op for mig, hvor mange flygtningekvinder, der står med valget mellem diskriminerende kultur og den totale isolation
Irakiske kurdere planter et træ i anledning af kvindernes internationale kampdag  i Sulaymaniyah i irakisk Kurdistan den 8. marts sidste år. Kronikøren flygtede netop herfra for 14 år siden. Men her i Danmark er der stadig meget at kæmpe for, især for indvandrerkvinder, mener hun.


 Det var i begyndelsen af 1990’erne, at jeg for alvor blev opmærksom på diskriminationen. Min bror havde sin egen cykel og måtte gå i det tøj, han ville. Sådan var det ikke for mine søstre og mig. Min bror var den yngste, men han måtte bestemme over os.
Det var også i begyndelsen af 1990’erne, at jeg valgte at blive ateist. Jeg kan tydeligt huske, hvordan jeg løj for min mor under ramadanen. Jeg havde dårlig mave og kunne ikke faste, sagde jeg.
Og langsomt begyndte jeg at overskride grænserne. Jeg havde drengevenner og klædte mig, som jeg ville. Min far var egentlig ligeglad, men min mor gik meget op i, hvad folk sagde om os. Familiens ære var på spil for hende, og den slags havde stor betydning i den kurdiske del af Irak, hvor vi boede dengang.
I 1992 blev min barndomsveninde dræbt af sin onkel, fordi hun havde giftet sig med en mand, som familien ikke brød sig om.
Jeg var 18 år på det tidspunkt, og jeg blev så vred, at jeg besluttede mig for, at jeg fremover ville kæmpe for lighed og frihed for kvinder. Jeg ville forhindre, at der skete flere æresdrab.
Det var ikke kun en kamp for andre kvinder, men også for mig selv. Konflikten med min mor havde udviklet sig. Andre familiemedlemmer havde blandet sig, og i en periode fik jeg tæsk op til flere gange om dagen.
Masser af kampe i Danmark
Da jeg et årti senere kom til Danmark som politisk flygtning med min søn og min mand (han var medlem af kommunistpartiet), kunne jeg se tilbage på en lang kamp mod volden. Jeg var sluppet fra min familie, og jeg havde været med til at åbne det første krisecenter i Kurdistan og Irak.
Så jeg var både stolt, glad og lettet den første juledag i 2002, da jeg første gang satte mine ben på dansk jord. Jeg var kommet til et sekulariseret land med fokus på kvinders rettigheder, tænkte jeg. Men hurtigt stod det dog klart for mig, at mange kvinder fra flygtningefamilier er særligt udsatte og stadig har masser af kampe at kæmpe i Danmark.
Ofte er de fanget i valget mellem en diskriminerende kultur og den totale ensomhed. Og de risikerer ikke kun at blive ofre for det danske samfunds berøringsangst, men også for dets love, som truer med at smide dem ud af landet, så snart de flygter fra ægteskabet.
En vare i et køleskab
Jeg begyndte i sprogskole i Horsens umiddelbart efter vores ankomst. Der var forskellige folk fra mange forskellige lande: kurdere, arabere, iranere og tyrkere. Alle med forskellige kulturer i rygsækken. Jeg kunne snakke forskellige sprog og kom derfor i kontakt med flere grupper.
I begyndelsen var religion ikke et emne, men da det blev sommer, og jeg mødte op i mit almindelige sommertøj, begyndte folk at chikanere mig. Jeg skulle huske, hvor jeg kom fra. De sendte hinanden blikke, hver gang jeg henvendte mig. Den dominerende holdning blandt kvinderne i skolen var: Vi er ikke danske, vi skal ikke gå rundt med bare arme og ben.
Jeg nåede dog at høre forfærdelige historier fra piger, der havde fået nye danske navne, efter at de var stukket af fra deres familier. En havde haft en dansk kæreste og levet et dobbeltliv, hvorefter hun var blevet låst inde af sin mor; en anden var blevet tvunget til at gifte sig med sin fætter. Jeg fik også en veninde, hvis eksmand kidnappede børnene og tog dem med tilbage til hjemlandet, fordi han ikke kunne få forældremyndigheden over dem i Danmark. Først efter fire år sluttede hendes mareridt, da manden fik opholdstilladelse mod at vende tilbage med børnene.
På sprogskolen føltes det ofte, som om jeg aldrig havde forladt det mandsdominerede samfund, hvor kvinder er som en vare i et køleskab. Hvor mændene bestemmer over deres påklædning og opførsel.
Tilbage til hjemlandet
Mange kvinder bliver hos voldelige mænd i årevis, fordi dansk lov siger, at de skal tilbage til hjemlandet, hvis de bliver skilt. Og i hjemlandet venter en familie, der ikke vil kendes ved dem, hvis de går fra manden.
Jeg gik i klasse med en dygtig og kvik kvinde, der hurtigt lærte dansk og begyndte at arbejde. Men hver eneste dag mødte hun op med blå øjne, for hun levede sammen med en sindssyg mand, der truede med at sende hende hjem til Iran.
Vores lærer forsøgte at hjælpe hende og kontaktede diverse myndigheder, men der var ikke noget lys for kvinden. Lod hun sig skille, risikerede hun at blive hjemsendt til en familie, der ikke ville kendes ved hende eller i værste fald gøre skade på hende.
Frygten for det scenarie gjorde, at hun først efter fem år med den voldelige mand flyttede på krisecenter. I sidste ende undgik hun med nød og næppe hjemsendelse, fordi hun havde held til at bevise, at hendes familie ikke accepterede hende.
I dag bor hun vist nok i Vejle, men ligesom så mange andre flygtningekvinder har hun oplevet ensomheden i at stå helt alene uden nogen at støtte sig til i Danmark – et land, der ikke ligefrem er kendt for sin åbenhed over for fremmede.
Vi skal råbe højt
Alt for mange kvinder, der selv er flygtet fra krig eller af efterkommere af flygtninge, lever de isoleret i ghettoer og andre parallelsamfund. I stedet for at føre en misforstået form for multikulturalisme, der kun kan føre til berøringsangst, er det danske samfund nødt til at tage kontakt til dem.
Det kræver dog også, at flere kvinder råber højt. Vi er heldigvis begyndt at se det i medierne – jeg tænker blandt andet på dokumentarserien Oprør fra ghettoen, som blev vist på DR inden årsskiftet. Men vi skal se meget mere af den slags. Og jeg forventer, at Danmark hjælper. Der er gang i nogle gode projekter i kommunerne, men vi skal gerne have endnu flere initiativer rettet mod piger fra flygtningefamilier.
Forhåbentlig kan man her hente inspiration fra vores kamp for kvinders rettigheder tilbage i 1990’erne. Vi lå i konstant konflikt med de lokale stammer og risikerede liv og lemmer, hver gang vi tog ud og hentede piger og kvinder hos deres voldelige og ofte bevæbnede mænd. Ikke alle kunne stå for presset dengang i Irak, men vi var nogle, der aldrig gav op, selv når konflikterne spidsede til.
Vi må heller ikke give op i Danmark. Kampen for flygtningekvindernes rettigheder fortsætter her.
Lawja Jawad Mohammadi er politisk flygtning fra irakisk Kurdistan og bidrog til Informations flygtningeavis i oktober 2015

