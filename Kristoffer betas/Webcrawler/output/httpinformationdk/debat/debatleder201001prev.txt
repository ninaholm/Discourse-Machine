Preval i spidsen



 Som med vel alle katastrofer dominerer behovet for at drage en morale og en opbyggelig vej fremad debatten om Haiti, selv om jordskælvet var en uforskyldt naturkatastrofe. Haiti var i mange henseender allerede i overført betydning en sammenbrudt stat, før jordskælvene også gjorde sammenbruddet fysisk. Perspektivet er, at katastrofen vil accellere denne udvikling, få volden til at eskalere og statmagtens spinkle struktur til at erodere. Bl.a. derfor er det internationale samfund med FN og særligt USA i spidsen gået ind og har overtaget kontrollen med nødhjælpsarbejdet – og vel mere eller mindre med landet. Som den tidligere statsminister Michèle Pierre-Louis konstaterede til New York Times:
»Det her land har været dårligt styret i 50 år. Hvis vi ikke kan køre landet ordentligt under normale omstændigheder, hvordan skulle vi så kunne styre det nu?«
Spørgsmålet er, hvad det langsigtede perspektiv er. Haitis katastrofe er af så episk omfang og dets ressourcer til at håndtere det så elendige, at der ikke er nogen tvivl om, at landet vil have brug for massiv støtte i lang tid. Derfor er det fristende at benytte lejligheden til at løse alle landets ledelsesproblemer gennem mange år med et snuptag. Som Frank Esmann foreslog i gårsdagens avis: at sætte Haiti under administration, hvad enten det blev gennem FN eller reelt USA, og gennemføre reformer og strukturelle forandringer. Det ville i mange henseender være mere effektivt, og i en situation, hvor alting skal genopbygges, er det også en mulighed for at gøre det effektivt og autoritativt fra bunden af. Selv bitre amerikanske erfaringer i Irak og Afghanistan kan vendes til en fordel med et militær, der på den hårde måde har lært at samarbejde med civilbefolkningen og på militærakademierne i dag får begrebet ’nationbuilding’ banket ind.
Problemet er bare, at formynderskab – hvad enten det er formelt eller uformelt – kræver absolut lokal accept. Den vil næppe være der på lang sigt, og med det perspektiv kan et Haiti under formynderskab hurtigt bringe mindelser om Irak eller Afghanistan. En afgørende bekymring for nødhjælpsindsatsen er sikkerheden. Haiti er selv i rolige tider et farligt sted, hvor bander med jævne mellemrum slår FN-soldater ihjel, og hvor FN i store dele af den fattigste befolkning er temmelig upopulær. Mens Port-au-Prince siden jordskælvet har været forholdsvist roligt, skal der ikke meget til, en tilspidset situation og skudvekslinger med de bander, der i Haiti ikke bare er bander, men også politiske mobilisatorer af landets ludfattige majoritet, før FN-soldater og amerikanere pludselig er en besættelsesmagt med de følger, det har. Derfor er det vigtigt hurtigt at få Rene Prevals regering, der før katastrofen faktisk både var vellidt og i gang med en langsom transformation af Haiti, frem som ansigt på en massiv genopbygning – med al den internationale støtte, der kan trommes sammen. Haiti har brug for stabilitet og ikke revolutioner lige nu.

