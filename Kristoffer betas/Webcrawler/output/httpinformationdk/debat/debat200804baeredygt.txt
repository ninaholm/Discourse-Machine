'Bæredygtig vækst' er et problematisk begreb
Faren ved begrebet 'bæredygtig vækst' er, at de fleste politikere fokuserer på det andet ord i begrebet, når der skal prioriteres


 Klima- og energiminister Connie Hedegaard følger 24. april op på den vigtige diskussion om sammenhængen mellem vækst og bæredygtig udvikling. Det er glædeligt, at regeringens repræsentant på dette område går ind i en åben og saglig debat om muligheder og problemer i den forbindelse.
Det er imidlertid en kompliceret opgave, fordi både begrebet 'vækst' og begrebet 'bæredygtig udvikling' kræver klare definitioner for at kunne danne grundlag for en konstruktiv debat. Og det samme gælder for blandingsbegrebet 'bæredygtig vækst', som Connie Hedegaard angiveligt støtter.
I det følgende vil jeg definere vækst som økonomisk/materiel vækst baseret på strømme af materialer, energi og penge. Bæredygtighed er et globalt begreb, som indebærer, at fremtidige generationer ikke må stilles ringere materielt, socialt og miljømæssigt end den nuværende generation. Det ligger implicit i dette globale begreb, at store sociale og økonomiske uligheder ikke kan accepteres. 
Derfor har Connie Hedegaard naturligvis ret i, at det er både urealistisk og umoralsk at prædike nul-vækst for de fattige u-lande. Der skal tværtimod skaffes rum for en betydelig vækst i levestandarden for de flere milliarder mennesker, som lever under usle forhold i de fattige lande. Det er netop et af hovedproblemerne, når vi alle lever på en begrænset klode med begrænsede ressourcer - selv når vi medregner de praktiske muligheder for at udnytte den vedvarende energi fra solen. 
Connie Hedegaards hovedindvending mod en begrænsning af væksten i de rige lande er, at det er urealistisk at gennemføre et sådant projekt i en internationaliseret økonomi. Hun er oven i købet så venligt at henvise til bogen Oprør fra midten fra 1978, hvor jeg var medforfatter, som en slags dokumentation for sin påstand. De tre forfattere var dog temmelig realistiske på det punkt og forventede ikke, at bogen skulle være i stand til uden hjælp fra stærkere kræfter at lave markant om på de rige landes økonomiske modeller. Den hjælp har desværre glimret ved sit fravær hidtil. 
Jeg vil gerne medgive Hedegaard, at det umiddelbart kan virke 'urealistisk' at forestille sig, at industrilandenes politikere skulle være villige til at overveje noget i retning af nulvækst for at skaffe rum for væksten i de fattige lande. Problemet er bare, at hvis de rige lande ikke gør det frivilligt, så vil de mange fattige sammen med de store miljøproblemer sørge for, at nulvæksten kommer alligevel. Og det bliver ikke på nogen rar måde. 
Faren ved at søge tilflugt i begrebet 'bæredygtig vækst' er, at de fleste politikere er tilbøjelige til at fokusere på det andet ord i begrebet, når der skal prioriteres. Forhåbentlig vil Connie Hedegaard i stedet prioritere det første ord i sin klimastrategi og gennemføre en seriøs analyse af, hvor meget vækst der så bliver plads til i de rige lande. Selvom mange økonomer gerne vil have det til at se sådan ud, så er det ikke nogen naturlov, at vores økonomiske systemer kun kan fungere med økonomisk vækst.
Niels I. Meyer er professor emeritus

