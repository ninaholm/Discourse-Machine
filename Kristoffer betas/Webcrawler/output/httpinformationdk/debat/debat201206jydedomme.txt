Jydedommen skal frelse verden
Dumme ord kan gøre kloge mennesker mindre kloge. Og omvendt


Avislæsere vil helst være på den rigtige side. Altid. Men det er svært. Der er så mange sider i avisen. Og så er der også sproget. Torsdag den 24. maj var avisen en stærk oplevelse. Det sluttede med en åbenbaring.Men lad os begynde i det små, vi er på side 3 i tillægget Billeder. På den side kunne vi læse om en bestemt slags mennesker. Avisen vælger at betegne dem som ’jyder’. Vittigt nok hedder overskriften ligefrem ’Den evige jyde’.»Forestillingen om jyden som det stolte og ærlige handlingsmenneske er en af de mest sejlivede myter i kulturen,« læser vi her. Emnet er filmen om Hvidstengruppen fra besættelsestidens Jylland.På side 10 i samme sektion gælder det nu Kunsten at græde i kor: »I en af de bedste danske film fra nyere tid befinder vi os i et udpræget Udkantsdanmark anno 1971, nærmere bestemt det vestlige Sønderjylland.« Filmen fra 2007 kaldes et »stærkt autentisk virkende stykke provinsliv«. Hovedpersonen er »den ynkværdige, seksuelt misbrugende hustyran« – den »uhyrligt labile far, der er ekspert i grådkvalte begravelsestaler«.Nord for Kongeåen anbringer vi myten om de ærlige handlingsmennesker på side 3. Syd for Kongeåen bor de ynkværdige hustyranner på side 10.Stærkt autentisk.KostumedramaNu går vi til side 2 i hovedavisen. Her fortæller klummeskriveren Anita Brask Rasmussen om Det Danske Filminstituts afslag på en ansøgning om filmstøtte og deres efterfølgende undskyldning for ordvalget.Formuleringen var »først og fremmest kedelig, fordi den er temmelig fordomsfuld over for folk i provinsen«, udtaler de – og begår dermed en ny fadæse. Brask Rasmussen hugger til: »Generelt har de fornærmede jyder været forsvindende få. De undskyldende københavnere har været flest.«Instituttet bruger ordet ’provins’ sådan lidt samfundsvidenskabagtigt. Vi vender tilbage til det.Men først gælder det side 8 i Billeder. Den engelske instruktør Andrea Arnold interviewes om sin nye film, Stormfulde højder, der udspiller sig i begyndelsen af 1800-tallet.Ikke i 1900-tallet, som avisen kom for skade at skrive. Der er forskel på ’1900-tallet’ og ’det 19. århundrede’. Det er svært. Det svære viser sig også i brugen af ordet ’kostumedrama’. Ordet betegner ikke, som man kunne tro, en film om folk med tøj på. Men en film om folk i underligt tøj. Gamle dage. »Hvordan fandt du på at beskæftige dig med et kostumedrama fra 1900-tallet?« Sådan lyder avisens spørgsmål.Fortiden bor i JyllandLad os nu lytte til Filminstituttets afslag. Vi skal tilbage til hovedavisen side 2: »Dertil kommer, at film med et cast med anden etnisk baggrund ikke har vist sig at være specielt salgbare i provinsen. For os i København er det meget naturligt og selvfølgeligt … «Det skrev de.På side 3 i Billeder udtaler en filosof, at myten om jyderne er skabt af – jyderne selv: De »har haft en interesse i at fremstille sig som det afgørende andet, som derfor skal nyde en særlig form for beskyttelse.« Vi lægger mærke til »det afgørende andet«. Ordet fanger.Der er to slags mennesker: Os selv og ’Dem’. Dem i fortiden. Dem i Jylland.Klummen på side 2 beretter om »det besvær, den kulturelle overklasse har ved at stå ved deres egen magtposition«. Det er altid ’de andre’, der er fordomsfulde og uoplyste. Aldrig ’os’.På side 3 i Billeder får vi klar besked: Det er i København, stereotyperne opstår. Men det er en mand fra Fyn, der fortæller om jyderne, at de er »mere tilbageholdende, men når de så vil noget, er de meget klarere i deres sprog og dermed politisk mere effektive«.ÅbenbaringenAvislæseren kører i bil gennem Udkantsdanmark. Store nydelige gårde, velholdte marker, børn, som passer deres skolegang og ikke går til i druk eller narko. Småfolk, der ikke blot slår deres græsplæner – de går også ud til vejen og slår græsset langs rabatten.Det skal jo se ordentligt ud.På side 8 vil Stormfulde højder skildre »småfolk i alle henseender underlagt naturen.« Nu som før.Åbenbaringen indfinder sig på hovedavisens side 12-13. Her advarer en fransk filosof mod dem, som Anita Brask Rasmussen på side 2 kaldte »den kulturelle overklasse«. Os.Vi stjæler »vores efterkommeres arv«, siger Serge Latouche. Hvis ’De Andre’ skal leve som ’Os’, kræver det fem jordkloder. Hovedstadens kloge hoveder evner ikke at gøre op »med vækstparadigmet«: Snart vil klimaflygtninge myldre hertil fra verdens udkant, vise sig i gaderne, ikke kun som etnisk kulørte i biografen. Hvad gør vi af dem?»Skal de sættes i koncentrationslejre?« Det er ’Os’, han spørger.Han svarer også. Små og »nære fællesskaber« skal genforankre »politik, kultur, ja, livets mening, i selvbestemmende og selvforsynende lokalsamfund«. Med ét ord: Provins. Udkantsdanmark, kostumedramaet er fremtiden.Information 24.5.12 bragte os Åbenbaringen: Jydedommen skal frelse verden.
