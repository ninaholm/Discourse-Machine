Karakterer demotiverer
I sit udspil til en reform for folkeskolen Faglighed og frihed fastslår regeringen, at karakterer bør anvendes tidligere i grundskoleforløbet. Senest fra 6. klasse, skriver de... 
Karakterer gør konkurrencen åbenlys. Det har uheldige konsekvenser for både tabere og vinderes indlæring.


 I sit udspil til en reform for folkeskolen Faglighed og frihed fastslår regeringen, at karakterer bør anvendes tidligere i grundskoleforløbet. Senest fra 6. klasse, skriver de. Argumentet er, at man ønsker at fremme den faglige læring. Der henvises her blandt andet til Pisa-studierne, hvor danske skoleelever opnår gennemsnitlige resultater sammenlignet med skoleelever fra de øvrige lande i undersøgelsen. Mere karaktergivning kan være med til at rette op på den danske folkeskoles resultater, mener regeringen.
Spørgsmålet er imidlertid, om karaktergivning reelt fremmer faglig læring? Og hvis det er tilfældet, gælder det så for alle elever? Med andre ord: Hvis man ønsker, at både ressourcesvage og ressourcestærke piger og drenge får det optimale faglige udbytte af skolen, kan man så  bruge karakterer som et instrument til at realisere den hensigt?
Den slags spørgsmål har været kernen i diskussioner om grundskolen i flere årtier. Allerede i 1950'erne rasede debatten. Dengang handlede den om, hvorvidt man helt skulle afskaffe brugen af karakterer i grundskolen. Argumentet var dels at man derved kunne undgå at marginalisere børn fra uddannelsesfremmede sociale miljøer, dels at man ville skabe et læringsmiljø i folkeskolen, der kunne støtte alle børns faglige udvikling bedst muligt, uanset køn og social baggrund. Allerede dengang havde man øje for, at karakterer, evalueringer og bedømmelser har både styrker og svagheder i forhold til det at støtte faglig læring blandt børn.
Dovenskabens gødning
Inden for forskning, der beskæftiger sig med evaluering i tilknytning til undervisning, er man også meget optaget af karakterernes effekt på elevernes faglige udvikling. Empiriske studier viser, at man langt fra kan regne med en direkte sammenhæng mellem karaktergivning og et øget fagligt læringsudbytte.
Evalueringer i undervisningsforløb er ganske vist vigtige. Man har som elev behov for respons på sine præstationer, og behov for i samspil med lærere at kunne forholde sig til, på hvilke punkter man kan udvikle sig, og hvordan man eventuelt kan gribe det an.
Evalueringsteorien skelner mellem formative og summative formål med evaluering. Hvor formativ evaluering sigter på udvikling, sigter summativ evaluering på sammenligning og selektion. Karaktergivning realiserer først og fremmest summative formål - uanset at sigtet faktisk kunne være et andet. Karakterer giver nemlig mulighed for indbyrdes sammenligninger på en meget tydelig og konkret måde og sætter præg på de gruppeprocesser, børnene færdes i.
I nogle tilfælde har det meget uheldige konsekvenser i forhold til ønsket om at fremme faglig læring. Det kan gælde, uanset om eleven betragtes som ressourcestærk eller knap så ressourcestærk. De uheldige konsekvenser manifesterer sig på forskellige måder og ad forskellige veje.
Lad os give et par eksempler fra vores forskningsprojekter inden for evaluering i uddannelse med fokus på policy og praksis, som er gennemført på Institut for Læring og Filosofi på Aalborg Universitet. Forskningen ligger til grund for en bog med samme titel, som udgives næste år.
I forbindelse med et studie af karaktergivningens effekter blandt unge i 9. klasse sagde en af drengene: »Det kan godt have en negativ effekt, hvis man kommer for højt op. Så kan man komme til at ligge på en sovepude, hvis man får sådan et rigtigt højt gennemsnit, [...] så til sidst, så tror man bare, at man kan det hele«. Drengen taler ud fra sine egne erfaringer fra 8. klasse: »faktisk hele ottende, der lavede jeg ikke sådan for alvor lektier, [...] fordi det troede jeg, at jeg kunne, så det mente jeg ikke, at jeg behøvede at lave.« Derfor mener drengen, at det »måske er lidt tidligt med karakterer i ottende, det skulle måske begynde i niende [...].«
Andre drenge og enkelte piger i andre 9. klasser fortalte, at gode karakterer ikke nødvendigvis blev oplevet som forbundet med høj status i fællesskabet af jævnaldrende. For nogle var de derfor ikke et incitament til faglig fordybelse i skolen.
Drengen, som er citeret ovenfor, fremstår ressourcestærk og skal formentlig nok klare sig, selv om han pga. karaktergivningen ikke oplevede at få de udfordringer, som han kunne have behov for. Alligevel er det værd at bemærke, at selv de mest ressourcestærke elever kan opleve karaktererne som en begrænsning af faglighedens mulighed for at udvikle sig.
Konkurrencens tabere
Også for fagligt svage elever kan karaktererne have uheldige virkninger, viser vores studier. De negative virkninger sætter sig igennem på forskellig vis - f.eks. via konkurrence. Konkurrence fremhæves til tider som et incitament til deltagelse og engagement i skolens aktiviteter. Men konkurrence har vindere og tabere - det er en del af selve konkurrencens logik. Hvad enten konkurrence finder sted åbenlyst eller mere skjult, vil den give mening på meget forskellige måder, alt efter om man kan regne med at være blandt vinderne, eller om man af erfaring ved, at konkurrencen kan udstille ens personlige svagheder i fællesskabet.
Netop blandt elever med lave karakterer ses eksempler på afstandtagen til konkurrence i læringssammenhæng. Karakterer motiverer dem ikke nødvendigvis til  læring. Karakterer motiverer ikke til læring. Det viser forskning i evaluering af elevpræstationer i erhvervsuddannelsesregi. Elever, der fik 12 ved den afsluttende eksamen, var stærke fortalere for karaktergivning som motiverende for læring, mens elever, der fik 4 ved eksamen, forholdt sig tvivlende overfor den sammenhæng. Et studie, som SFI har udført blandt unge, der fire år efter grundskolen hører til i den såkaldte restgruppe og ikke har opnået nogen uddannelse, viser noget tilsvarende.
Ingen mening
Får man lave karakterer, vil konkurrence tilsyneladende i mindre grad opleves som meningsfyldt. Årsagen er formentlig, at konkurrencen meget tydeligt udstiller ens lavere karakterer. For denne gruppe unge kan en højere grad af konkurrence medieret af karaktergivning altså ikke ventes at fungere som et incitament til deltagelse. For dem spiller karakterer altså ikke en positiv rolle i den faglige læring. Da vi finder flere drenge i gruppen af unge med lave karakterer, er de måske i særlig grad præget af en sådan tankegang.
Endelig kan lavere karakterer spille en rolle i forhold til omgivelsernes forventninger til ens præstationer og i forhold til, hvilken type uddannelse, forældre, lærere og eleven selv anser for mulig efter grundskolen. Forventningerne fra omverdenen kan igen påvirke egne forventninger. Karaktererne kan derfor sætte processer i gang, der virker stik mod hensigten - hvis hensigten vel at mærke er at skabe et godt læringsmiljø for både de fagligt set stærke og svage elever.
Der er således meget i den eksisterende forskning, der taler imod, at karakterer tidligere i skoleforløbet kan ventes at være vejen frem mod et øget fagligt læringsudbytte. Det ser heller ikke ud til at være vejen frem mod et undervisningsmiljø, der tilgodeser alle elever uanset køn og social baggrund. Karaktergivning kan ikke ventes at føre til en folkeskole i verdensklasse, hverken mål med Pisa's målestok eller set i et socialt lighedsperspektiv.

Annette Rasmussen er ph.d og lektor, Nanna Friche er ph.d og adjunkt og Karen E. Andreasen er ph.d, postdoc. Alle er tilknyttet Aalborg Universitet.

