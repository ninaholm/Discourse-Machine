Universiteternes virkelighed og journalistens billige grin
Videnskabsministeriet er i færd med at indføre konkurrence mellem de danske universiteter, hvad angår tildeling af penge. Det er ikke noget, der har skabt de store overskrifter, men enkelte input i pressen har fået Informations Kristian Villesen til at gå i selvsving


 Kristian Villesen har lørdag i bagsidelederen gjort sig lystig over Det Humanistiske Fakultet ved Københavns Universitet. Det er faktisk en meget grinagtig leder, men man må ikke håbe, at nogen for alvor tror, at det opridsede scenario har bund i virkeligheden. Uden større medieopmærksomhed er universiteternes overformynder, Videnskabsministeriet, i gang med at indføre et temmelig stort element af konkurrence mellem de danske universiteter inden for tildelingen af basismidler til grundforskning og herunder formidlingen af grundforskningens resultater til den danske befolkning.
Begreber og definitioner
For knap et år siden fik Det Humanistiske Fakultet at vide, hvordan Videnskabsministeriet havde tænkt sig at kvantificere og måle forskningsformidling. Der var nævnt to parametre: indtjente penge, f.eks. fra samarbejde med erhvervslivet, og "deltagelse i den offentlige debat". På fakultetet mente vi, at disse to parametre måtte betyde, at ministeriet ikke helt havde klarhed over, hvad "forskningsformidling" betød.
Fakultetet nedsatte derfor en gruppe med et formidlingsvant medlem fra hvert institut, to repræsentanter fra fakultetets kommunikationsafdeling og undertegnede som formand.
Denne gruppe har i de sidste 10 måneder læst og diskuteret alt, hvad vi kunne finde om definitioner og udredninger af begrebet formidling. Vi har derudover trukket på egne og kollegers erfaringer inden for formidling af forskningen til et bredere publikum. Da vi havde et færdigt udkast til en kortlægning, gik vi et skridt videre og spurgte os selv om, hvordan de enkelte kategorier ville kunne måles kvantitativt, og endte efter mange forhandlinger med en række forslag til pointtal. 
Herefter blev vores rapport udsendt til høring i Samarbejdsudvalget, Akademisk Råd og på institutterne med opfordringer til at komme med input. Enkelte på fakultetet valgte at adressere deres input til dagspressen, og det er vist dette, der har fået Kristian Villesen til at gå i selvsving. 
Nogen må have overset de linjer, hvor der står, at det senere skal fastlægges hvilke af de mange kategorier, der rent faktisk vil indgå i en måling. Det vil ikke ligge fast, før høringen er afsluttet. Jeg kan dog på forhånd sige, at dekanatet gerne vil opmuntre fakultetets forskere til at oprette og vedligeholde fagligt formidlende hjemmesider på internettet - en publiceringskanal, som Videnskabsministeriet af uransagelige grunde har valgt at se helt bort fra, til trods for at netop ministeren gang på gang har fremhævet, at Danmark skal føre an på IKT-området (Informations og kommunikationsteknologi).
Billigt grin
Lektor Sune Auken, der straks er gået i gang med at samle points på at blogge og lade sig citere for amerikanske skældsord, har forregnet sig. Normalt bliver forskere ved Det Humanistiske Fakultet heldigvis ikke citeret i dagbladene for at sige "bla-bla-bla", da udtalelsen næppe kan karakteriseres som formidling af forskning, og derfor heller ikke tæller med i vores forslag til kategorier af forskningsformidling.
Auken skal derfor ikke regne med, at han ved at sige "rend og hop" til en avis vil kunne fylde bankbogen op for sit institut, endsige fremme kollegers anerkendelse af hans ellers glimrende intellekt. 
Hvad angår Kristian Villesens 'høringssvar' kan jeg kun sige tak for opmærksomheden, men hvis han vil fortsætte med at skrive om universitetsområdet, må jeg anbefale at han sætter sig lidt grundigere ind i tingene, før han tager sig et billigt grin.
Kirsten Refsing er dekan ved Det Humanistiske Fakultet på Københavns Universitet

