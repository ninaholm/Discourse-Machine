Prisen for taburetter
S og SF accepterer dårlige svar på tidens udfordringer. For at demonstrere regeringsduelighed


Selvfølgelig skal lovbrud straffes. Det er ikke til diskussion. Hvad der derimod burde diskuteres, er straf som middel til at nå målet: Respekt for de regler, der skal sikre den enkelte mod medborgeres overgreb.I en retsstat har borgerne givet afkald på lynjustitsens umiddelbare tilfredsstillelse. Det er overladt myndigheder, politi og domstole at sørge for arrestation af og domfældelse over lovbrydere. Ved at afstå fra den vilkårlige her og nu afstraffelse har samfundet skabt rum for at overveje sine straffeforanstaltninger.Folkets retsfølelse skal tilgodeses, straffens præventive virkning har krav på opmærksomhed ligesom den straffedes fremtid i samfundet. Afvejningen af de forskellige hensyn bør naturligvis inddrage den viden, kriminologer og andre relevante fagfolk kan opvise. Lovgiverne har fagkundskaben til rådighed. Lytter de? Sikkert. Har den indflydelse på deres beslutninger?Middel til magtMagt kan være et mål. For tidens politikere målet. For mange år siden var den et middel til at nå de mål, man havde sat sig for samfundets udvikling. Med magten som væsentligste mål forvandles vælgerne til middel. Et middel til magt. Vælgerne skal vindes. De pleases med imødekommenhed. Politikerne charmer sig til vælgergunst. Med kommunikationseksperters ord taler de vælgerne efter munden. Viden og virkelighed er underordnet partitaktikernes strategi.Man opfordrer ikke befolkningen til at dele sig efter anskuelse, men at samle sig om den, der viser sig mest lydhør over for herskende stemninger. Regeringen og Dansk Folkeparti har vundet valg på at læse befolkningens bekymringer. Kriminalitet er blandt dem. Der forlanges tegn på handlekraft. Derfor har Socialdemokraterne lagt sig i kølvandet på det populistiske borgerlige løsen: Straf flere, straf hårdere.Spørg enhver med kriminologisk indsigt. Det er ikke vejen til reduktion af kriminaliteten. Men politi i aktion og fyldte fængsler viser handlekraft. Nultolerance, et bevis på regeringsduelighed. Derfor lister SF omkring emnet med håndsky forsigtighed. Det er ikke partiets politik at gå ad borgerlige stier. Men de kan føre til magten!Forsimplende: StrafKriminaliteten bekymrer befolkningen. Men den skade på samfundet, de kriminelle forvolder, er for intet at regne mod følgerne af magtstræbende politikeres fordrejning af kendsgerninger. Der er ikke saglig begrundelse for den aktuelle borgerlige kriminalitetspolitik. Straf har ingen kriminalpræventiv virkning. Tværtimod. Fængsler er forbryderskoler. De, der kommer ind, kommer forrået ud. Jo længere inde des vanskeligere for den straffede at finde fodfæste i et almindeligt arbejdsliv. Straf. Mere straf er åbenlyst kontraproduktivt i forhold til målet, mindre kriminalitet. Politikerne ved det. Om nogen har de adgang til den viden, der taler så klart derom. Men straf blev løsenet. Den er det hurtige svar på skræmte borgeres krav om handling. Oppositionen, S og SF kunne fortælle, at det ikke er det bedste svar. Men det er en længere forklaring. Den har svært ved at trænge igennem regeringens og Dansk Folkepartis forsimplende: Straf. Og hvem tør vise tegn, der kan udlægges som tøven i en sag med så stor folkelig opmærksomhed. Det kunne skabe tvivl om regeringsdue-ligheden. Og det er da det værste, der kunne ske.Niels Kølle er redaktør
