Hvornår dages det, brødre?



 SOCIALDEMOKRATIETS KRISE. Klinger det bekendt? Mon ikke, og ikke bare på grund af meningsmålingerne, ikke bare fordi Anders Fogh Rasmussens tidligere spindoktor (og i hvert fald tidligere medlem af Venstre) Michael Kristiansen nu excellerer i at råde både oppositionen og medierne til at gå langt hårdere til statsministeren, ikke bare fordi socialdemokraterne ikke kan findes deres egne ben, uanset om man taler tørklæder eller boligskatter, og ikke bare fordi SF har stjålet partiets venstredrejede vælgere. 
Nej - fænomenet rækker noget videre end Danmark. Lad os blot repetere: I slutningen af halvfemserne var 13 ud af EU's dengang 15 medlemslande regeret af enten socialdemokratiske regeringer eller regeringer, hvor centrum-venstre var i koalition.
I dag er bare tre af 27 EU-lande rent socialdemokratisk ledet: Storbritannien, Spanien og Portugal, mens socialdemokraterne i Tyskland, Østrig og Holland deltager i koalitioner med borgerlige partier. "Højrefløjen har kontrol over kontinentet," skrev denne avis som optakt til et interview med sociologen Anthony Giddens i weekenden.
Hvad er problemet? Anthony Giddens svarer: De europæiske socialdemokratiske ledelser mangler "visioner ... De ryster på hænderne og famler rundt efter politiske programmer, de kan støtte sig til for siden at forlade dem." Men ak - når det kommer til vejen frem, har selv denne Tredje Vejs guru, som er blevet tilskrevet en betydelig del af æren for britiske Labours transformation til New Labour og Tony Blairs bemærkelsesværdige ti år ved regeringsmagten, intet egentligt svar. 
I BAGKLOGSKABENS lys er det nemt at se, hvad der er sket: For det første, at alle midterpartier i dag - hvad enten de læner sig mod højre eller venstre - sværger til en eller anden form for kapitalisme med et socialt element. De ligner hinanden, når det gælder det punkt, hvor socialdemokratierne historisk har haft en fordel - sikringen af velfærdsstaten i nationalt forskellige udgaver. Socialdemokraterne har dermed ingen speciel førstefødselsret til velfærden længere.
Hertil kan man lægge en markant tilbagegang i andelen af fagforeningsorganiserede. 
Fagforeningerne er i Nordeuropa fortsat tæt forbundne med de socialdemokratiske partier, både som rekrutterings- og kommunikationsbase.
LO's ugebrev A4 har opgjort, at fagbevægelsen i hele Europa har oplevet et fald i organisationsgraden på mellem 10 og 30 procent det seneste tiår. Derudover er der i de seneste 20 år skabt mange nye job i servicesektoren, hvor fagbevægelsen ikke har nær så godt fat i lønmodtagerne som i de traditionelle industribrancher.
Den nye globale arbejdsdeling gør med andre ord, at de brancher er i vælten, hvor der ikke er tradition for en traditionel gruppebaseret tankegang om kollektiv solidaritet, men tværtimod kæles for individet og den kreative ener.
FOR DET ANDET gør den økonomiske globalisering og den deraf følgende gensidige afhængighed over landegrænser, at den politiske virkelighed er blevet redefineret. 'Velfærd' er ikke længere primært et spørgsmål om at udjævne samfundets klasseskel, men som medredaktør på det politiske magasin Ræson, Esben Schjørring, påpegede her i avisen for nylig, handler, nu om "psykologisk tryghed, hvor etnisk og kulturel genkendelighed, ens normer og overvågning er nøgleord".
Med andre ord ser vi en fornyet nationalisering i alle de europæiske lande, som i øvrigt er sket samtidig med en fortsat europæisk integration. Det sker naturligvis ikke på samme måde - der er f.eks. betydelig forskel på, hvordan Nicolas Sarkozy og Silvio Berlusconi udmønter deres politik, og hvordan danske Anders Fogh Rasmussen, tyske Angela Merkel eller svenske Fredrik Reinfeldt gør det. Men det, de har til fælles, er, at de borgerlige politikere har været langt de dygtigste til at præsentere sig selv som værdipolitiske vogtere af tryghed, sikkerhed og kontinuitet overfor såvel 'ydre' som 'indre' trusler eller fjender.
DER må altså - som Giddens siger - nye visioner til. Og der kan næppe være tvivl om, at det er på værdipolitikken, sejren skal hentes. Ikke på en socialøkonomisk uretfærdighedstankegang, der nok tiltaler en tredjedel af befolkningen (og som man i øvrigt sagtens kan finde både rimelig og betimelig, når man betænker den voksende ulighed), men som der simpelt hen ikke er et flertal af vælgere, der føler sig så berørt af, at de flytter krydset til venstre. 
Trist, vil mange af Informations læsere sikkert synes. Men vil Socialdemokraterne til fadet, har de ikke råd til nostalgiske suk efter de gode gamle dage i 90'erne. 
Der skal politisk realitetssans til, og det er derfor, at Helle Thorning-Schmidt gør det rigtige, når hun afviser såvel dele af Den Røde Skoles som dele af sine egen folketingsgruppes søgen efter fortiden. 

