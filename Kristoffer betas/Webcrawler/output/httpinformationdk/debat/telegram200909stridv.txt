Strid om vækstpakke i finanslovsdebat



  Socialdemokraterne ser finanslovforhandlingerne som egentlige kriseforhandlinger. Vi må sikre, at vi ikke taber en hel ungdomsårgang. Lad nu blokpolitikken blive i skuffen.
 Opfordringen kommer fra partiets finansordfører, Morten Bødskov, til finansminister Claus Hjort Frederiksen (V) ved Folktingets førstebehandling af finanslovforslaget.
  Venstres finansordfører, Tina Nedergaard, advarede ved samme lejlighed om, at det bliver dyrere at være dansker med S-SF's skatteudspil. Hun mener, at S-vækstpakken har fire fejl: Den kommer oveni regeringens initiativer. Den virker måske først, når krisen er overstået. Vækstpakken kan føre til økonomisk afmatning. Danmark skal låne penge til vækstpakken
 - Socialdemokraterne er klar til at forgælde Danmark så meget, at vi mister konkurrenceevne, siger hun.
 Dansk Folkepartis finansordfører, Kristian Thulesen Dahl, gav under debatten udtryk for, at Socialdemokraterne skattepakke koster erhvervslivet 8-10 milliarder kroner. De Økonomiske Vismænd foreslår en vækstpakke på 10 milliarder kroner, men Socialdemokraterne byder bare over, sagde han.
 - Det præger Socialdemokraterne med en lemfældig omgang med tal, sagde Kristian Thulesen Dahl om, at S næste år vil pumpe 13 milliarder kroner ud og samme beløb i 2011.
 Finansordfører Morten Bødskov (S) udtrykte skuffelse over, at DF ikke vil være med i en vækstpakke, selv om Socialdemokraterne skyder over vismændene.
 - Risikoen er ikke at gøre for meget. Risikoen er at gøre for lidt, sagde Morten Bødskov.
 De Konservatives finansordfører, Mike Legarth, advarede under debatten om større ledighed, hvis Socialdemokraterne hæver selskabsskatten fra 25 procent til 28 procent. 
 Enhedslistens Line Barfod ville vide, hvad Socialdemokaterne vil gøre for markant at hæve dagpengene.
 - Vil Socialdemokraterne have, at en murer skal have 40 procent af sin indkomst i dagpenge? spurgte hun.
 Millionærskatten på en halv milliard kroner årligt er minimal i forhold til skatteindtægter på 800 milliarder kroner, mener Liberal Alliances leder, Anders Samuelsen. 
