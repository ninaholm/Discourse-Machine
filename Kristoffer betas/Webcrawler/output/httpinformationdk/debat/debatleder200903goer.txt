Gør hash til et lovligt rusmiddel



 Foreløbig tre drab og fyrre skudepisoder har bragt Nørrebro i noget nær undtagelsestilstand i avisoverskrifterne og Brian Mikkelsen (K) i undtagelsestilstand i Justitsministeriet. Som lyn og torden lancerede han i sidste uge en bandepakke med skærpede straffe og øgede beføjelser til politiet. Adskillige juridiske eksperter modtog pakken med sukkende konstateringer af, at hårdere straffe næppe vil stoppe eller begrænse bandekrigen. Blandt andre Eva Smith, professor i retsvidenskab ved Københavns Universitet: "Nu har vi prøvet i syv år at hæve straframmerne, uden at det tilsyneladende har haft nogen virkning. Så der skal gås nye veje," udtalte hun til Berlingske Tidende.
Enhver kan læse de samme kriminalstatistikker som Eva Smith, så hvorfor insisterer justitsministeren så dumstædigt på samme uduelige straffekur nok en gang? Mens offentligheden venter på et fornuftigt svar på det spørgsmål, kan den passende overveje andre muligheder for at få problemet under kontrol. Efterhånden står det lysende klart, at den såkaldte bandekrig er en krig mellem organiserede kriminelle om markedsandele for den ulovlige handel med rusmidler. Hash er uden sammenligning det mest anvendte. I Danmark ligger den årlige omsætning i omegnen af en milliard kroner, som yngre mænd på kanten af samfundet er villige til at sætte livet på spil for at få deres del af. 
I årtier har politiet brugt enorme ressourcer på at få stoppet salget af hash. Seneste samlede indsats var rydningen af Pusherstreet på Christiania samt kriminalisering af folk med små mængder hash. Resultatet har været det stik modsatte af det tilsigtede. Handlen er blevet spredt ud over byen med skærpet kamp om markedsandele til følge. 
Et blik på erfaringerne fra forbudstidens USA - mytificeret gennem utallige Hollywoodfilm om mafiaens blodige indtægtskilde: Da køb, salg og indtagelse af alkohol i trediverne blev kriminaliseret, steg antallet af mord øjeblikkeligt og drastisk. Samme år, som alkohol atter blev legalt, faldt antallet af mord lige så stejlt. 
Et relevant bud på en farbar vej i bekæmpelse af nutidens danske bandekriminalitet lyder derfor: Gør hash til et legalt rusmiddel. Det vil bringe hashhandlerne på fallittens rand - når efterspørgslen svigter, så tjener de ingen penge, og så er der intet marked at slås om. Ovenstående logik har opbakning fra flertal af danskere. Hele 59 procent svarer ja til at "regulere og beskatte cannabis" og til at "afkriminalisere" brugerne, viser en undersøgelse fra måleinstituttet Synovate Vilstrup, som blev offentliggjort i går. At der nu viser sig et flertal for legalisering af endnu et rusmiddel kan meget vel hænge direkte sammen med de mange skudhændelser. Derudover er der imidlertid et andet væsentligt argument: I et demokratisk, tolerant og pluralistisk samfund, må den personlige frihed omfatte friheden til at træffe ukloge valg. Voksne mennesker skal have lov til selv at bestemme, hvilke stoffer de beruser sig i. Hash er ikke farligere end så meget andet.
Hermed ikke sagt, at hash og pot er ufarligt. Nogle kan ikke nøjes med at bruge et rusmiddel - de bliver misbrugere. Cannabis' skadelige og afhængighedsskabende virkninger har altid været det væsentligste argument mod legalisering.
Men forskningsresultater desangående giver gode modargumenter. Socialoverlæge i København Peter Ege har sammenfattet forskningen på området: "En stort set enig fagkundskab mener, at hash ikke er mere skadeligt end alkohol og tobak."
Den største forskel mellem alkohol og cannabis er, at førstnævnte er en del af dansk ruskultur - såvel den gamle nordiske tradition med at drikke sig fra sans og samling ved festlige lejligheder, som den nyere daglige halve flaske rødvin - mens sidstnævnte kun har været i landet nogle årtier. 
Sandsynligvis vil legalisering af cannabis medføre en vis stigning i antallet af brugere. Derimod er der vel at mærke ingen grund til at frygte en stigning i antallet af misbrugere. Misbrug af alle arter skabes i samspil mellem et stof og særlige sociale og psykologiske årsager. Og de skattemæssige indtægter fra hash kunne meget passende bruges til at udvikle og udvide behandlingstilbuddene til alle typer misbrugere.
En legalisering af cannabis kan få den store fordel, at der skabes normer for omgang med stoffet. Som det er tilfældet med alkohol og tobak, kan staten markere en acceptabel aldersgrænse, 0g det civile samfund kan skabe sociale normer for, i hvilke sammenhænge det bør nydes. Saglig information frem for skrækpropaganda til unge mennesker er et oplagt sted at begynde. En anden fordel er, at politiet vil få flere kræfter til at bekæmpe hård narko, når de ikke skal rende rundt efter hashpusherne og deres kunder. Man skal ikke underkende, at brugen af rusmidlet cannabis kan have livsødelæggende konsekvenser for nogle, men legaliseringen kan umuligt få lige så alvorlige følger, som følgerne af, at det danske samfund har ladet handlen fodre og opfostre en livsfarlig underverden.

