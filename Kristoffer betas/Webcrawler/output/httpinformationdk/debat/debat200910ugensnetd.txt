Fra ugens netdebat: Den nødvendige civile ulydighed



 Lørdag den 26. september arrangerede foreningen Shut It Down en aktion imod kulkraftværket Amagerværket med sigte på at besætte værket og lukke det ned i protest imod energiproduktion med den stærkt kritiserede og forurenende kulkraft.
I forlængelse af denne aktion og som en kommentar til den seneste tids debat om håndteringen af de udviste irakere, som søgte tilflugt i Brorsons Kirke, bragte Information den  30. september kronikken »Civil ulydighed er en pligt«, i hvilken kronikøren, Toni Liversage, skildrer principperne for civil ulydighed fra Thoreau til i dag og plæderer for dets demokratiske nødvendighed.
Demokrati har huller
Mange kommentarer  tager fat på det principielle i retten og pligten til civil ulydighed. Lasse Dahl  anklager kronikøren for at proportionsforvrænge og uddyber: »Problemet med civil ulydighed er, at man gør sig selv til overdommer i forhold landets love. Dette kan have sin ret i et diktatur, men ikke i et demokrati, som vi har her i Danmark.« Han begrunder sig, at eftersom civil ulydighed finder sin berettigelse i en rent subjektiv vurdering, vil almindelig udbredelse uigenkaldeligt lede til først anarki, dernæst diktatur, med mindre den civile  ulydighed har støtte i den brede befolkning.
Jan Madsen er uenig og mener, at et repræsentativt demokrati hvor flertallet reagerer, kan og skal »bydes op til dans«. Han beder om at erindre, at selv et demokrati har sine huller og fejl. Heinrich Jørgensen uddyber dette: »Demokrati findes vel overalt og i alle mulige sammenhænge? Hver gang mennesker mødes med det formål at udveksle synspunkter med det sigte at træffe en beslutning i fællesskab, er vel demokrati i praksis?« På den måde mener han, at demokratiet som samfundsform i sig selv er udfordret af sin egen karakter, for »når man er lydhør over for andres synspunkter, og tillader andre taletid, er der vel tale om en demokratisk proces«, spørger han.
Olav B. Hessellund minder om det historiske ansvar, den civile ulydighed også fordrer ved at skitsere den dets betydning i historien. Han minder om, at et af moderne demokratis grundtekster, den amerikanske uafhængighedserklæring, taler om befolkningens ret til at sætte sig op imod et styre, der krænker »de grundsætninger (...) som synes bedst egnet til at sikre tryghed og lykke«.
Jan Weis ser en parallel i debatten til andre aktuelle emner, og minder om at uden en massiv civil ulydighed var Berlinmuren  ikke faldet for 20 år siden, og Tyskland ville ikke være genforenet - noget de fejrer dernede i dag.
Information bringer hver fredag på denne plads et uddrag af ugens mest interessante kommentarer fra debatten på information.dk

