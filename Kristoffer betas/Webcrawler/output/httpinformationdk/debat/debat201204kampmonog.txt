Til kamp mod den monogame enevælde
I Danmark er monogami den eneste lovlige måde at være gift på. Men hvorfor må tre, fire eller flere mennesker ikke blive gift med hinanden? Hvorfor skal staten blande sig i det? Og hvorfor kan kirken ikke vie polygamister, når den kan vie homoseksuelle? Faktisk beskriver Biblen flere steder det polygame forhold
Polygamisten Tom Green (th.) står her omgivet af sine fem koner, hvoraf mindst to er gravide, og deres 25 børn, inden han i 2001 som den første i USA i over 50 år  blev sigtet for polygami. Det foregik ved retten i Provo i Utah i USA. Arkiv


 Polygami er et ægteskab, der inkluderer flere end to. Det er ikke identisk med flerkoneri, og der er derfor ikke grundlag for at anklage polygami for at være kvindeundertrykkende. Polygami kan bestå i alle mulige kombinationer kønnene imellem, og princippet er ganske enkelt: Polygami er ægteskab mellem flere mennesker end to.
I Danmark er denne type ægteskab forbudt ved lov. I Danske Lov af 1683 var der ligefrem dødsstraf for polygami.
Dødsstraffen er i dag naturligvis bortfaldet, men forbuddet gælder fortsat. I ægteskabslovens paragraf 9 hedder det:
»Den, som tidligere har indgået ægteskab eller har været part i et registreret partnerskab, må ikke indgå ægteskab, så længe det tidligere ægteskab eller registrerede partnerskab består«.
Den fordømmelse af polygamister, som kom til udtryk i Danske Lov, optræder her i en afdæmpet form, men retten til ægteskab er der ikke ændret ved. Mon ikke det skyldes, at foragten for polygamister lever videre som et diffust og uartikuleret ubehag? Som polygamist oplever man ofte, at mange danskere opfatter en som et menneske, der lider af en form for psykologisk brist eller af en slags moralsk fordærv.
Mange anser polygamister for at være psykologisk uligevægtige, rodløse eller hvileløse, og i moralens termer associeres polygamister gerne med upålidelighed, følelseskulde eller ligefrem perversion. Historisk set har den kristne kirke, der gennem århundreder har været fortaler for den monogame, heteroseksuelle kernefamilie, spillet en central rolle i dæmoniseringen og tabuiseringen af polygami. Og selv om de færreste i dag går i kirke, hænger stigmatiseringen fortsat ved.
Stemplet som syg og amoralsk
Men er polygami virkelig så syndigt, sygt eller amoralsk, at det ligefrem skal være forbudt at blive gift, hvis man er tre, fire eller flere mennesker, der elsker hinanden? Findes der en rationel begrundelse for et sådant forbud? Og er det overhovedet statens opgave og ret at gribe så langt ind i privatlivet?
Sammenlignet med andre mindretalsgrupper har polygamister kummerlige forhold i dagens Danmark. Ganske vist skal en dansk statsborger, der ønsker at gifte sig med en udlænding, opfylde strenge krav om alder, tilknytning, økonomi og bolig. Men det er dog muligt at blive gift. Det er det ikke for polygamister. Uanset hvilken alder, tilknytning, økonomi eller bolig polygamister har, kan de ikke blive gift – medmindre den diskriminerende lovgivning, der hersker i Danmark i dag, bliver lavet om.
Et andet mindretal, der har væsentlig bedre vilkår end polygamisterne, er de homoseksuelle. For nylig har regeringen ligefrem stillet forslag om, at de skal have lov til at blive viet i kirken. Det viser, at folkekirken har fået en vis afstand til såvel Biblens ord som til den kristne tradition, for begge fordømmer homoseksualitet som en synd. Men når folkekirken og regeringen nu har anerkendt homoseksuelles ret til kirkelig vielse, hvorfor må polygamister så ikke også blive viet i folkekirken? Hvad er begrundelsen for denne ekskluderende misbilligelse af polygamister?
Biblen fuld af polygami
I efteråret udtalte Joachim B. Olsen fra Liberal Alliance, at han syntes, at frivilligt flerkoneri var i orden.
Det var muligvis udtryk for en ubevidst konservativ tankegang, at han talte om flerkoneri og ikke polygami. Men værre var det dog, at han samtidig sagde, at den slags naturligvis aldrig kunne komme på tale i en kristen kirke. Hvorfor ikke det? Hvorfor skal der gøres forskel på homoseksuelle og polygame? Hvad berettiger en sådan særlig undertrykkelse af polygamisters rettigheder? At der ikke er stemmer i det? At konservative præster ville protestere?
Hvis man mener, at mennesker har ret til at gifte sig, som de vil, så er det svært at se, hvorfor en statslig folkekirke skal have lov til at krænke denne rettighed.
Flertallet af vor tids religionsforskere er enige om, at Biblen generelt fordømmer homoseksualitet. Når det kommer til polygami er sagen imidlertid mere tvetydig. Nogle mener, at Jesus indirekte afviser alt andet end monogame, heteroseksuelle forhold, når han f.eks. siger, at en mand skal »binde sig til sin hustru, og de to skal blive ét kød« (Mathæus, 19: 5). Men fordi der ikke findes eksplicitte fordømmelser af polygami i Biblen, forbliver det et spørgsmål om fortolkning.
Samtidig er der adskillige omtaler af flerkoneri blandt prominente skikkelser i Det Gamle Testamente: Allerede Metusalems søn, Lemek, havde to koner, og han fik sågar børn med begge (1. Mosebog, 4:19). Senere berettes der om, at selv troens fader, Abraham, havde flere ’medhustruer’ (1. Mosebog, 25:6) og endnu senere får vi at vide, at kong David overtog sin ’herres hustruer’ (2. Samuels bog 12:8).
På den baggrund burde folkekirken måske ikke være så fjendtlig stemt over for polygami? Under alle omstændigheder burde det være en smal sag for kirken at sluge en lille polygam kamel, når den allerede har slugt en langt større homoseksuel kamel.
Hyklerisk monogami
Vi bør spørge os selv, om det i virkeligheden ikke snarere monogamisterne end polygamisterne, der har spillet fallit i psykologisk og moralsk henseende.
Lad mig blot minde om et par statistiske kendsgerninger: Over halvdelen af de ægteskaber, der i dag bliver indgået med højtidelige løfter om, at man vil holde sammen til døden, bliver brudt. Dertil kommer, at alt tyder på, at størstedelen af de ægteskaber, der trods alt overlever, er hjemsøgt af utroskab, selv om parterne har svoret hinanden livslang troskab. Er det ikke psykologisk og moralsk suspekt?
Personligt har jeg vanskeligt ved at pege på et område af det moderne liv, som er mere gennemsyret af hykleri end det angiveligt monogame parforhold. Monogamister afgiver de højtideligste løfter, men holder dem stort set aldrig. Ja, de har endda accepteret hykleriet i en sådan grad, at det er de færreste, der overhovedet registrerer det.
Løgnene er blevet hvide, i takt med at de er blevet almindelige. Skilsmisser og utroskab får ingen til at overveje, om monogamiet er den eneste rette vej. Derimod konsumeres begge dele bevidstløst som underholdningsstof i massemedierne.
Når den monogame livsform tydeligvis er endt i en blindgyde, er det måske på tide at åbne øjnene for livsformer, som er mindre hykleriske, mindre forløjede og mere ærlige? Ja, måske er monogamiet allerede ved at gå i opløsning? For er det ikke kun i teorien, at den klassiske, livslange, trofaste form for monogami fortsat dominerer?
I praksis er den for længst blevet overhalet af forskellige former for troløst, serielt monogami.
Jeg mener naturligvis ikke, at polygami skal erstatte monogami som den rette måde at leve på. Det er næppe en livsform, som flertallet vil kunne finde sig til rette i. Jeg ønsker blot, at polygami kan blive anerkendt på lige fod med andre samlivsformer – både i retslig forstand (så også polygamister kan blive gift) og i moralsk forstand (så polygamister ikke skal stemples som uligevægtige eller perverse). Er det for meget forlangt?
Ligestilling, nu
Indtil videre sidder monogamiet enevældigt på såvel den retslige som den moralske trone i Danmark.
Vil man giftes, kan det kun ske efter monogamiets forskrifter og i overensstemmelse med parlivets ideologi. Og lever man alligevel i et polygamt forhold, skal man leve med at blive opfattet som mere eller mindre syg eller sat i bås med alt fra 68’ere til mormoner.
Det er naturligvis vanskeligt at ændre folks fordomme. Men i et liberalt demokrati bør polygami i det mindste have lov til at eksistere på lige fod med monogame livsformer og derme d også have samme rettigheder.
Efter anerkendelsen af homoseksuelles partnerskaber/ægteskaber er det på tide også at anerkende polygami.
Et første skridt i den retning kunne passende bestå i at give polygamister ret til at blive viet – på rådhuse såvel som i folkekirken.
 
Erik Mylenberg er skribent

