Fed ferie i Irak?



'Fed ferie' i Irak lød overskriften på forsiden af Ekstra Bladet mandag. Samme dag blev 27 mennesker dræbt af bomber i irakiske byer, fortrinsvis i Bagdad. Og to dage tidligere omkom 73 mennesker, da en lastbil fyldt med sprængstof eksploderede uden for en moské i byen Kirkuk.Ekstra Bladet kan afsløre, at der går rutefly fra Danmark til både Bagdad og byerne Erbil og Sulaymaniyah i den kurdiske selvstyreprovins. Selv om FN påstår, det er farligt at opholde sig i Irak, er flyene »pakkede med feriestemte irakere«, skriver avisen, der har talt med flere af dem i lufthavnen  og de er altså ikke bange for at stige ombord.»De sindsoprivende protester imod, at grundløse asylansøgere sendes hjem til 'det livsfarlige Irak' med håndfaste metoder, må altså tages med et gran salt,« konkluderer Ekstra Bladet på lederplads.Men hvordan  er det nu lige, situationen rent faktisk ser ud for de afviste irakere  eller »de nyslåede, irakiske kirkegængere«, som Ekstra Bladet kalder dem med reference til de cirka 60 mennesker, der har søgt tilflugt i Brorsons Kirke i København?Omkring en tredjedel af dem gør krav på asyl ud fra forskellige konkrete motiver som for eksempel klanstridigheder.Resten har imidlertid krav på international beskyttelse alene på grund af den generelle sikkerhedssituation, mener FN. De stammer nemlig fra de fem centrale provinser, der er så prægede af etnisk og sekterisk vold, at de vil være i risiko for forfølgelse, hvis de vender tilbage.Destinationerne Erbil og Sulaymaniyah ligger imidlertid ikke inden for de fem centrale provinser. Det gør Bagdad til gengæld, men Ekstra Bladet har kun talt med rejsende, der tager videre fra hovedstaden til den sydlige del af landet.Det betyder  ikke nødvendigvis, at der ikke findes enkelte irakere, der har fået dansk statsborgerskab for længe siden, som vil kunne rejse til områder inden for de fem provinser for at besøge familiemedlemmer. For sådan er det i enhver flygtningesituation. Der vil altid være enkelte, der trodser risikoen, og der vil altid være enkelte, der på grund af særligt stærke netværk, eller fordi de har råd til at købe sig til beskyttelse, kan besøge farlige områder.Det interesserer  imidlertid ikke Ekstra Bladet, der ikke ønsker at oplyse om den komplekse problemstilling, men tværtimod misinformerer deres læsere i et forsøg på at stigmatisere de afviste irakiske asylansøgere og legitimere de danske myndigheders beslutning om ikke at tildele dem asyl.Det står dog fast, at provinser som Kirkuk og Bagdad, der falder ind under FNs anbefalinger, langt fra er fede steder at holde ferie. De er tværtimod så farlige, at selv Ekstra Bladet, der ellers er så uimponeret, ikke har haft reportere i områderne inden for de senere år. Der ville nemlig være for farligt.
