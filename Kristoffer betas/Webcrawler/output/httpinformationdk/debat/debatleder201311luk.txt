Luk den nu
LEDER


 
	Evnen til selvbeskadigelse synes at være regeringens mest vedholdende karaktertræk. Her og nu rammer det SRSF, at de ikke kan bekvemme sig til at indgå en finanslovsaftale med Enhedslisten. Jo før en sådan aftale bliver indgået, desto mere vil det gavne regeringspartierne selv.

	I det længere perspektiv vil en aftale vise, at regeringen værdsætter, at Enhedslisten fører en langt mere pragmatisk politik, end man kunne have frygtet efter folketingsvalget i 2011. En sådan anerkendelse vil styrke Enhedslistens realistiske fløj – og dermed regeringens mulighed for at regere sin embedsperiode ud – og overleve valgdagen.

	At imødekomme Enhedslisten vil samtidig give regeringen en chance for at dunste lidt af sin selvpåtagne borgerlighed af sig. Kommunekasserne bugner af 34 sammenpugede milliarder. En del af dem kunne bruges på den ældreomsorg, de er sparet på. Det skal ske ved en øremærkning, som ikke tilllader, at kommunerne snyder. Ved et løft for de omsorgstunge gamle gør SRSF sig mindre sårbar for hug fra Enhedslisten. Og fra Dansk Folkeparti, som med sine appeller til det grå segment flænser stemmer over til en Løkke-ledet regering.

	Den jammerlighed, som regeringen har påført sig ved nu at undsige et socialt kædeansvar for hovedentreprenører, kunne fordrives ved en aftale med Enhedslisten om at virkeliggøre de oprindelige regeringsløfter: at få overholdt danske løn- og arbejdsregler hele vejen ned gennem de indgåede kontakter. Det virkeliggjorte kædeansvar ville være en opmuntring til den kommunalvalgkamp, der føres af regeringspartiernes lokalkandidater.

	Når finansminister Bjarne Corydon puster sig op med alvorstung tale om ansvarlig politik, er det på kanten af det grinagtige. Regeringens politik har – som også fremhævet af vismændene – været så overansvarlig, at den er blevet et kvælergreb på dansk økonomi.

	SRSF: Luk nu den aftale med Enhedslisten. For jeres egen skyld.

