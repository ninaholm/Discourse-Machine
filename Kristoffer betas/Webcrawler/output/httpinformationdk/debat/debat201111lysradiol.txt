Lys over radiolandet



 Med mellemrum overfaldes Information af flagellantisme ikke mindst i de senere år under Rune Lykkebergs ægide, ja man går endda så vidt, at man trækker en tranlampe som Michael Jalving frem som sandhedsvidne denne gang i en diskussion om for- og bagdele ved den ny radiokanal Radio 24syv.
Melodunten er den gammelkendte, misundelsessyge mistænkeliggørelse, hvor det påstås, at alt vest for Valby Bakke underforsynes med opmærksomhed, som så til overmål gives det sædvanlige sammenrend af de spøgelser, der huserer i Jalvings hjerne — hvis han da ellers har én.
Ifølge ham befolkes og betjenes Radio 24syv af »et indspist sammenrend af venner og bekendte med børn i de samme institutioner, koner fra de samme mødregrupper, elskerinder fra de samme pilates- og yogakurser og slyngveninder fra de samme cafeer«.
Jamen jøsses dog, hvor er Maren i Kæret og den vindblæste fiskeskipper fra Harboør midt i alt dette? Og talenterne fra Thy og Thyborøn? Ja, de har ikke et ord at skulle have sagt i selskab med dem »der har kidnappet den offentlige samtale i æteren og formået at sælge deres best pals som hot shit for 100 millioner om året«.
Københavnsk pest
Siden Poul Henningsen og hans virke blev beskrevet som overfladisk Hellerupfis, har den almindelige holdning været, at københavneriet er en pest, der selv fortjener en gang hot shit lige mellem øjnene. For havde han ikke ret, pølsemand Poulsgaard, i at Danmark er for lille et sprogområde til at have en ballet?
Jeg har stor respekt for vox populi og synes, alle stænder skal betjenes på lige fod, men når den pseudointellektuelle generalstab melder sig og vælter den ene kliché om københavneriet af sig efter den anden, gælder det om at tage dagsbefalingen med de nødvendige forbehold.
Jeg har ikke hørt et ord i den ny radio, til gengæld læser jeg med opladt sind Bent Vinn Nielsen ugentlige jeremiader om det trange, understimulerede, grimme og dødkedelige liv i Udkantsdanmark. Godt at vide, at vi har det sjovere øst for Vesterbro — hvis nogen skulle gå hen og tro, at det er det, vi har.
 
Klaus Rifbjerg, forfatter

