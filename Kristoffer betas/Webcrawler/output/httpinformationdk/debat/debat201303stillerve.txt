Hvad stiller Vesten op med sine sære syriske sengekammerater?
Vestens alliance mod Assad-regimet er svanger med uholdbare modsætninger. Syriens tragedie består ikke blot i dets egen blodige borgerkrig, men også i det internationale samfunds fatale splittelse


 I de seneste par uger har der været megen hændervriden over situationen i Syrien. Og med god grund. For hver nye udvikling er den gordiske knude kun strammet mere til, mens udsigterne til, at nogen ville hugge den over, har fortonet sig yderligere.
En af de meste dystre udviklinger var, at grundlæggeren af Den Frie Syriske Hær (FSA), den forhenværende oberst i regeringshæren, oberst Riad al-Asaad, blev alvorligt såret ved et målrettet bilbombeattentat, umiddelbart før Den Syriske Nationale Koalition overtog Syriens plads i stedet for Assads regime ved Den Arabiske Ligas møde i Doha.
Det vides ikke, hvem der stod bag attentatet – var det Assad-loyale grupper, eller var det rivaliserende islamistiske oprørsfraktioner? Bekymrende var det også, at det igen kom til kampe mellem kommandant Abu Azzams nationalistiske og relativt sekulære Farouq-brigader og den ultrakonservative islamitiske gruppe Jabhat al-Nusra (som USA betragter som en terrororganisation med bånd til al-Qaeda) kulminerende med endnu et mislykket attentat på Abu Azzam.
Skrøbelig koalition
De tro grupper er blandt de mest effektive, bedst organiserede og bedst kendte af de mange militsgrupper, der kæmper mod den syriske præsidents styre. Deres interne fejde er kun lige begyndt, men varsler ilde for Syriens fremtid efter Assads fald.
Krige kører som bekendt uhyre sjældent efter planerne, men Syriens tragedie ligger i nok så høj grad i skrøbeligheden ved den koalition, der støtter oprørerne, som i oprørernes manglende evne til at fremtvinge de afgørende sejre i deres egne politiske og militære kampe.
Siden Rusland og Kinas veto i FN i begyndelsen af 2011 har det internationale samfund ikke været i stand til at finde nogen fælles stemme i forhold til Syrien: På hold A har vi USA, EU, Tyrkiet, Saudi-Arabien og Qatar, mens Rusland, Kina, Iran og diverse andre spillere udgør hold B.
I stedet for at løse krisen har disse konkurrerende aktører udlignet hinandens bestræbelser i de to år, som er gået siden da. Som hovedkræfterne bag initiativet til Libyens befrielse fra Muammar Gaddafi er franskmændene og briterne tydeligvis indstillet på at gøre mere end at træne oprørssoldater i Jordan eller skrue op for den humanitære bistand til flygtninge.
Men deres pres for at bevæbne Den Frie Syriske Hær i selve Syrien kan ikke skjule, at de ikke har styr på deres egne allierede og endnu mindre da på det modsatte hold.
På Den Arabiske Ligas møde blev der igen krævet en mere robust FN-aktion, men dette afspejler hverken de diplomatiske realiteter eller udviklingen i området. Journalister, der dækker Syrien indefra, har afsløret, hvordan Tyrkiet og Golfstaterne for længst er i gang med at træne, finansiere og bevæbne oprørsgrupper, men fra et fransk-britisk perspektiv er det klart de forkerte grupper.
Sidste uges nyhed om, at klorbaserede kemiske våben skal være taget i brug fra et område kontrolleret af Jabhat al-Nusra, den islamistiske milits, der støttes af Qatar, står på ubehagelig vis i skarp kontrast til den mere sekulære Frie Syriske Hærs appeller om militært isenkram fra Vesten.
Skyggerne fra Irak
Hidtil har USA siddet på hænderne. Dets nye udenrigsminister, John Kerry, har ikke formået at overbevise præsident Barack Obama om at flere våbenleverancer til Syrien på længere sigt vil kunne redde liv. Alliancen med Qatar, Saudi-Arabien og Tyrkiet i Syrien bygger stadig på tilfældige omstændigheder. Det står overhovedet ikke klart, om alle på hold A ønsker det samme. At ville stække den iranske eller endog russiske indflydelse i Syrien er ikke det samme som at ville sikre det bedste resultat for det syriske folk.
Med skyggen fra Irak-krigen hængende tungt over enhver overvejelse om vestlig intervention, er det umuligt at mobilisere nogen indenrigspolitisk støtte i både Europa og USA til et sådant skridt. De næstbedste muligheder forbliver fremdeles flyveforbudszoner og humanitære korridorer. Men heller ikke nogen af disse skridt har umiddelbart udsigt til at kunne blive folkeretsligt levedygtige eller fungere i praksis på jorden.
Lokale dagsordener
Det, som virkede så fint i Libyen i 2011, ligner nu snarere et tilfældigt kunstgreb. I betragtning af EU’s seneste spændinger over for Rusland i forhold til Cypern, Kinas standhaftige vetoer, og Tyrkiets og Qatars regionale aktivisme, kan den NATO-ledede libyske angrebskrig gå over i historien som en af de sidste handlinger fra et konsensusbaseret ’internationalt samfund’. Jo mere krisen skærpes, jo mere får de lokale dagsordener forrang.
Hvorvidt dette betyder, at Golfstaterne foretrækker, at stærke hellige krigere kommer til magten fremfor demokrater, eller om Tyrkiet hellere vil bakke op om nogle af Syriens etniske og sekteriske grupper fremfor andre, bliver det ikke det syriske folk, der kommer til at gå sejrrigt ud af konflikten, i al fald ikke i den forstand, man ønsker sig i USA og EU.
At indse deres egen alliances dysfunktionalitet i Syrien og at handle derefter bør nu være en afgørende prioritet for de fremtidige britisk-franske planer. Er der virkelig ikke andre alternativer end at fastholde en lunken støtte til en stadig mere snæver, splittet og dårligt udrustet gruppe syriske oprørssoldater, der i stigende grad kommer i modsætningsforhold til en anden, der er bedre bevæbnet og bakkes op af Vestens egne regionale allierede?
 
Claire Spencer er leder af tænketanken Chatham Houses Mellemøsten- og Nordafrika-program
 
© The Guardian og InformationOversat af Niels Ivar Larsen

