Godt brølt



 En gang imellem bliver politik så komisk, at det er svært at forstå, hvordan politikerne selv er i stand til at holde masken. Som nu de vrede reaktioner på den tilbagevendte Venstre-løve Jens Rohde, som er kommet for skade i en ny bog at fortælle, hvad de fleste godt ved i forvejen - nemlig, at det var Iraks masseødelæggelsesvåben, der var hovedårsagen og hovedbegrundelsen, da Danmark gik med i krigen sammen med blandt andre USA.
 "Vi er nødt til at erkende, at vi i offentligheden skabte et billede af masseødelæggelsesvåben, Hvad der så står i lovteksten bagefter, det er juristeri," sagde Jens Rohde og ligger dermed på linje med både sandheden, og hvad langt den største del af befolkningen oplevede dengang. Faktisk har Rohde ikke mødt et eneste menneske uden for Christiansborg, som troede på andre begrundelser for krigsdeltagelsen end de omtalte masseødelæggelsesvåben - hvis nogen har, så hører vi gerne om det her på avisen. Netop Jens Rohde ved, hvad han taler om, for det var ham, der som politisk ordfører for Venstre var med helt i front, da beslutningen blev truffet i Folketinget, og forklaringerne blev vendt og drejet og fortolket. 
For dem, der måtte have det svært med hukommelsen og måske tvivler på, om Jens Rohde nu også har ret, så genopfører vi gerne et par af regeringstoppens udtalelser fra dengang, sådan for en god ordens skyld. Statsminister Anders Fogh Rasmusen (V) sagde, fem måneder før Irak-krigen blev indledt, således: 
"Iraks masseødelæggelsesvåben må fjernes. Det er for sent, når først giftgassen er spredt over én af vore storbyer." 
Ligeledes før krigen sagde statsministeren: 
"Vi er overbevist om, at regimet i Irak i dag besidder masseødelæggelsesvåben og missiler. Det handler om risikoen for, at han snart vil råde over atomvåben." 
Samme Rasmussen sagde så en uge inde i krigen de efterhånden berømte ord i Folketinget: 
"Irak har masseødelæggelsesvåben. Det er ikke noget, vi blot tror. Det er noget, vi ved." 
Samtidig gjorde udenrigsminister Per Stig Møller det særdeles klart, hvad det hele handler om: 
"Det er ikke for et regimeskifte, vi er gået ind. Vi er gået ind for at afvæbne ham for hans masseødelæggelsesvåben." 
Sådan var virkeligheden, og sådan var begrundelserne over for befolkningen og vælgerne. Internt vidste man godt, at det ikke holdt, og at det kunne vise sig en dag, at Irak ikke havde de omtalte våben alligevel. Derfor satte man juristerne i embedsapparatet til at udforme et beslutningsforslag, som ikke nævner masseødelæggelsesvåben, men en række andre begrundelser, som først og fremmest henholder sig til FN's resolutioner. Også disse begrundelser har været stærkt omdiskuterede. Ikke mindst efter at FN's daværende generalsekretær Kofi Annan sagde, at krigen var i strid med FN's love, blev det svært at legitimere, at FN's resolutioner gav hjemmel til at indlede en krig. Og i forhold til offentligheden var det - som Rohde fremfører - slet og ret noget "juristeri", som kun tjente det formål at undgå ballade den dag, det viste sig, at der ikke fandtes masseødelæggelsesvåben i Irak. 
Det komiske - eller tragiske, om man vil - er ikke de mange løgne og den juridiske linedans, men at det i weekenden lykkedes Jens Rohdes partifæller at lægge ansigterne i de alvorligste folder og ligefrem forlange, at Jens Rohde trækker sine ord i sig igen eller helt opgiver sit kandidatur til Europa-Parlamentet, fordi han nu har undsagt partiformanden og regeringschefen. Der skal en god portion skuespiltalent til med dysterhed i stemmen at angribe en partifælle for at sige sandheden. Og bedre bliver det ikke, når man ser på, hvem der fører an i kritikken. Først og fremmest var det Jens Rohdes gamle rival fra København, Venstres udenrigsordfører Søren Pind - de to er kendt fra et blodigt internt Venstre-opgør i den storkreds, der senere blev omdøbt til Søndre Slagmark. Dernæst kom kritikken fra Kasper Elbjørn (V), som også stiller op til Europa-Parlamentet, og som med Jens Rohde ude i kulden vil forbedre sine egne chancer betydeligt. 
Selv blev Jens Rohde i weekenden så forskrækket over den megen kritik fra Anders Fogh Rasmussens mange væbnere, at han i hast udsendte en pressemeddelelse, hvor han sagde, at han var blevet fejlfortolket, og at han da aldrig kunne drømme om at undsige statsministeren. Da bogens forfatter naturligt nok havde svært ved at have den anklage siddende på sig, offentliggjorde han ligeledes i løbet af søndagen de optagelser fra interviewet, som ikke lader megen tvivl tilbage om, at Rohde siger, hvad han siger, og mener hvad, han forsøger at sige, at han ikke mener. Tilbage står, at grundlaget for Irak-krigen tilsyneladende fortsat er et åbent sår, som ikke vil heles, og reaktionerne på Rohdes fremstilling af begivenhederne vidner om, at det i dag fortsat er en yderst kontroversiel sag at påstå, at det var masseødelæggelsesvåben, som var den fejlagtige årsag til, at Danmark gik i krig.

