Den segnefærdige Brutus
Politik og forstand i ufrugtbar modsætning til kunst


 Forrige uge blev præget af tre politikere fra henholdsvis det store DF og det forsvindende Konservative Folkeparti. De to af dem, Alex Ahrendtsen (DF) og Naser Khader (K) påberåbte sig unisont monopol på politiske udtalelser i forhold til kunstnere, der ifølge Ahrendtsen/Khader ikke har forstand på politik og derfor skal holde bøtte. Sådan set har de to ret.
Nogle kunstnere er som så mange andre mennesker og politikere ikke udpræget velbevandrede i samfundsforhold og bliver usikre, når de blive spurgt om bruttonationalproduktet. De fleste kunstnere undlader derfor at udtale sig om politik. Eller i det hele taget.
Denne ligeledes generaliserende passivitet kan dog med lige så stor ret vendes om og bebrejdes kunstnerne, eftersom politik er for alvorligt til at overlade til politikere. Derfor bør alle i et demokratisk samfund udtale sig politisk. Velsignelsesrigt er det dog, at alle ikke gør det.
Ahrendtsen og Khader mener pr. definition, at de har forstand på politik. Og forstand. Nu var de ikke specifikke m.h.t. hvad, de politisk har forstand på, og hvad kunstnere især ikke har forstand på. Men alle har jo altid lidt forstand på noget og sjældent ikke forstand på noget som helst. Da alt her i livet i sidste ende er politik, må kunstnere, der altså ifølge A/K ikke har forstand på politik, have forstand på den kunst, de selv producerer, hvilket jo også er politisk. Når kunstnere således udtaler sig om kunst, som de har forstand på, og som i sagens natur er politik, udtaler de sig altså politisk, men ikke nødvendigvis om det samme og på samme måde, som det Khader og Ahrendtsen siger, at de som politikere i modsætning til kunstnerne har forstand på. Hvad det så end er.
Alex Ahrendtsen ville for nylig forbyde engelske gloser i dansk, og partiets fremmedordfører ville forbyde butiksskilte på arabisk i forretninger med asylsøgende arabisktalende kunder. At Ahrendtsen forlangte engelsk ud af sproget, er det samme som ikke at have forstand på dansk, engelsk, sprog, forbud og danskere. Rigeligt for en politiker, hvis parti kalder sig dansk. Naser Khaders forstand på lighed for loven i spørgsmål om statsborgerskab (hvad Ahrendtsens partifælle Søren Krarup fik Folketinget til at kalde det mere bombastiske: indfødsret) kan diskuteres. Khader vil bestemme over en enkelt indfødsretsansøgers skæbne efter dennes politiske og religiøse forskruede, men ikke ulovlige, meninger. Her får man det indtryk, at Khader ligesom Ahrendtsen, men på en anden måde, selv om det er det samme, har lige så meget forstand som kunstnere, der ikke har forstand på politik og derfor ikke udtaler sig om det, som Khader og Ahrendtsen til gengæld har forstand på og udtaler sig om uden. Forstand.
Blandede følelser
Ahrendtsens partifælle, Morten Messerschmidt (i det følgende MM) kom som den tredje hovedperson galt af sted med en generaliserende udtalelse. Krænkende for kvinder, når mandfolket MM kalder en kvindelig nu forhenværende kollega: en »lidt forvirret pige fra Rebild«. Mandsmod kan man ikke frakende unge MM. En anden én kunne aldrig finde på at sige noget sådant. End ikke om kvindelige kunstnere fra Rebild, der spørger om regnskaber, de ikke har forstand på. Hvilket Messerschmidt siger, han har. Uanset om Den Store Stemmesluger har ret vedrørende den lidt forvirrede pige fra Rebild, var det næppe forstandigt at sige det. ’Freudiansk fortalelse’, foreslog en kommentator. En anden (klummisten) at MM, der i sit kulsorte parti optræder som gammelklog konservativ elegantier, i virkeligheden optræder som en smålig forsnævret chauvinist med forstand svarende til Ahrendtsens og Khaders tilsammen. MM’s hurtighed på aftrækkeren og selvudråbte indsigt udstiller en ordinær fordomsfuldhed om selve partiet.
Hvad få, om nogen af kommentatorerne, kom ind på, var Thulesen Dahls utvivlsomt blandede følelser i sagen. På den ene side er det svært at forestille sig en totalkontrollerende partiformands uvidenhed om finansieringen af en landsdækkende sejltur på en sentimentaliseret skonnert i valgkamp for EU-midler. Formandens signatur på bilagene foreligger ifølge Ekstra Bladet.
Dertil kommer de kvindelige vælgere, omend dét segment i DF, der bliver tosset over MM’s nedladenhed, formentlig er til at overse. Det er ganske vist endnu ikke klart, men den skade er nok begrænset. Skaden på partiet. Noget andet er skaden på MM. Den kan i landspolitisk forstand betyde noget. Ét er, at MM fiser rundt i Bruxelles og spiller kong Gulerod. EU rager sagligt set DF’s vælgere en høstblomst. Den opfattelse har utvivlsomt været udbredt: at de ting og sager tog den hurtigsnakkende jurist med hatten af på sig for Dannebrog og skide være med resten. Men stiller MM op landspolitisk, hvilket er ungersvendens plan, gælder andre normer.
Et sted inde bag Thulesen Dahls renskurede rankhed rumsterer, som hos alle toppolitikere med og uden forstand, en halvkvædet bekymring for at blive vippet. Ikke nu, ikke her; men en dag. Det sker for alle. Og når de mindst venter det. Så står der pludselig en anden. Én, der kan tilbyde noget nyt, og som kompenserer for eventuelle mangler ved blot at fremvise et andet fjæs – et frisk pust, som man siger.
Ikke noget Thulesen Dahl behøver frygte foreløbig. Slet, slet ikke. Men en dag. Og den dag kan sagtens være MM’s. Eller kunne have været det. Nu er MM krympet i vask og kommer næppe finalt til den øverste top i DF. Young Morten with his lean and hungry look er fjernet fra den række, hvorfra en Brutus med hvæsset kniv rekrutteres.
Bag Thulesen Dahls akutte støtte til MM – bag hans drengede ydre, hvor der banker et hjerte af messing, sidder nu en lille grøn satan og fornøjes i det stille.
Hvis ikke det er fordi, partiformanden fortrænger sandheden – eller har forstand som Ahrendtsen, Khader og Messerschmidt. Tilsammen.
Og det er umuligt.

