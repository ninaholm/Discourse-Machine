Rettevejledning til den helt perfekte familie
Selvhjælpslitteratur vejleder børnefamilier i alt fra tandbørstning og rugbrødsspisning, til, hvordan man skaber selvsikre, glade, hensynsfulde og samarbejdsvillige børn. Alle besværligheder og problemer med børn må kunne afrettes og forsvinde, hvis blot man anvender de rette teknikker og spørger de rette eksperter til råds
Det er ikke nemt at være forældre, hvis man ikke har en sund fornuft eller en vis jordforbindelse, når det angår børneopdragelse. Markedet flyder over med bøger om alt fra sutteafvænning, de rigtige sengetider, bordmanerer, værdier etc. Thit og Esben Thorlacius fra Amager med deres to børn.

»Min søn piller pålægget af rugbrødet ... « lyder overskriften på et indlæg om børn på et af de mange netdebatfora for forældre. Bag overskriften gemmer sig en bekymret mor, hvis snart ni månder gamle søn piller pålægget af rugbrødet. Hun kan kun med besvær få ham til at spise rugbrødet. Hun har sågar forsøgt sig med smøreost, da det alt andet lige bør være sværere at fjerne, men den unge anarkist er ustoppelig, han tillader sig at sutte osten af.Adfærden giver anledning til oprigtig bekymring og kræver derfor rådgivning. Man kunne måske frygte, at barnet også kunne finde på at agere sådan uden for hjemmets fire vægge, måske endda også i mødregruppen, hvor alle de andre børn gladeligt spiser rugbrødet, selv om flere af dem er hele dage, ja endog uger yngre.I et andet indlæg er en mor bekymret, fordi hendes mand mener deres 2,5 årige søn mangler bordmanerer. Hun ønsker en hurtig og præcis dom over, hvor meget man må lade barnet eksperimentere med maden. Hovedessensen af det lange svar, der afbrydes af reklamer og ’køb min bog’-bannere, falder ud til moderens fordel. Manden, der tilsyneladende blot har til formål at undertrykke barnets naturlige nysgerrighed og udforskertrang, må indkassere endnu et rap over fingrene i en postmoderne verden, hvor den i parforholdet, der kan henvise til flest pseudoautoriteter, som regel får sin vilje.Trylleopskrift søgesAf flere eksempler fra brevkassen på rådgivningskrævende adfærd hos spædbørn og småbørn, kan nævnes børn, der hiver bøger ned fra reolen, ikke tager initiativ nok, ikke selv vil gå op ad trapperne, spiser grimt, laver uro ved måltideerne, mister besindelsen, er dårlige tabere, er pyldrede og grænsesøgende, ikke vil have børstet tænder, skriger når de ikke får deres vilje osv. Der er nok at tage fat på, hvis alt skal fungere optimalt.I brevkassen findes råd og vejledning inden for så forskellige emner som amning, bedsteforældre, graviditet, kost, ernæring, opdragelse, renlighed, sovevaner, sygdom, transport, ferie, udstyr og udvikling mm. I alt knap 20.000 spørgsmål og svar i bare én brevkasse. Og brevkasser og debatfora for forældre er der mange af!Indlæggene illustrerer en tendens hos forældre, hvor så godt som alle ubehageligheder, besværligheder og problemer i med børn må kunne afrettes og forsvinde, hvis blot man anvender de rette teknikker og spørger de rette eksperter til råds.Det ligner umiddelbart et paradoks, at der i dette tilsyneladende værdipluralistiske postmoderne samfund, er en stærk efterspørgsel efter ontologisk sikkerhed for børneopdragelsen fra forældrenes side. Og det virker til, at intet problem er for stort eller for småt til, at der må kunne findes en korrekt kur – et sted derude.Det kan godt gå hen og blive bekymrende, ikke så meget for børnene, men mere for forældrene, der virker til både at have en opfattelse af, at deres forældreskab er afvigende og utilstrækkeligt, og at det skyldes, at netop de endnu ikke har fået læst den rettevejledning, der får et-årige til velvilligt at åbne munden og smile, når der skal børstes tænder og får vredesudbrud og uro ved måltiderne til kun at være noget, man kan pege fingre af hos andre forældre, mens man selvbekræftende pudser sin glorie. Det er da også belastende, at man ikke, som med så mange andre ting i tilværelsen som uddannelse, karriere, udseende, hjem osv. kan optimere og perfektionere sine børn til det fuldendte, hvis blot man anstrenger sig tilstrækkeligt.Perfektion til salgDet er samme behov og efterspørgsel efter ontologisk sikkerhed og perfektion, som den ekstremt voksende selvhjælpslitteratur til forældre søger at dække – eller udnytte, afhængig af hvordan man ser på tingene. Et kort kig på nogle af titlerne og undertitlerne siger noget om, hvilke normer og værdier vi som forældre gerne vil have, at vores børn kan leve op til. ’Lær dine børn lykke,’ lyder den første formaning. Vi vil også gerne have Glade børn med højt selvværd, men da vi også skal nå på arbejde, gøre karriere, realisere os selv som maratonløbere og bjergbestigere samt pleje sociale relationer, køber vi nok først Genvej til gladere børn.Det glade barn er dog ikke nok til at tilfredsstille pædagogen, der godt nok roser barnets gode humør, men problematiserer dets manglende lyst til at stille sig midt i rundkredsen foran hele børnehaven til samling og fortælle om sin sommerferie. Det koster en tur på biblioteket efter opskriften på at give sit barn selvværd og styrke og for en sikkerheds skyld lånes også Hjælp dine børn til at blive samarbejdsvillige, selvsikre og hensynsfulde.Heldigvis var der tid til biblioteksturen, da måltidet altid forløber fuldstændigt gnidningsfrit med hjælp fra Jesper Juuls Smil vi skal spise og Helens bog om børn og mad – Sådan får du dit barn til at spise. Vores børn begyndte faktisk først at spise, efter vi havde læst Helens bog. Jeg tør slet ikke tænke på de børn, hvis forældre aldrig når at læse bogen, før det er for sent.Efter maden forbereder vi den mindstes start i vuggestue med Godt begyndt i daginstitution og dagpleje. Vi afbrydes brat, da den ældstes skub til den mindste afføder skrål og skrig og i et uopmærksomt øjeblik glemmes al lærdom fra Skæld mindre ud. Det er vist alligevel tid til at læse op på Din kompetente familie – få hverdagen til at fungere mindre konfliktfyldt.Se mig og mine præmieforældreTil dem, der stadig skulle være så heldige at være i tvivl, er det at få og have børn altså forvandlet fra den mest naturlige ting i verden til at være en raketvidenskab, hvor uendeligt mange mener at vide, hvordan man får raketten bedst til Månen. Samtidig ser det også ud til, at en del forældre forventer af sig selv, og meget gerne vil vise andre, at de er i stand til at få raketten til Månen efter alle kunstens regler.Facebook flyder – særligt op til højtiderne – over med billeder af glade børn, der fulde af selvværd og selvtillid, vises frem for omverdenen, som var det jagttrofæer. Fremfor gevirets størrelse, handler det i dag om børn der f.eks. hjælper den hjemmebagende mor i køkkenet til jul eller stolt viser autentiske og hjemmesyede fastelavnskostumer frem. Der suppleres med maleriske fortællinger fra forældrene om, hvor mange gange deres børn er blevet henholdsvis kattekonger og dronninger.Der har sågar været billeder af blot en fastelavnskrone (trofæet uden børn) og billeder kun med mad på fra børnefødselsdage. Man kunne næsten høre billedet viske: ’Se her er mine præmieforældre, se hvad de kan’. Så må vi bare håbe, at også børnene har haft det sjovt til fødselsdagen.Behovet for ros og anerkendelse betyder, at det trods adskillige forsøg heller aldrig lykkes for børnehaven at begrænse forældrenes siderlange selviscenesættelser af perfekt familie- og børneliv, når nissen til jul dagligt er på besøg hos et barn med sin bog, som forældrene skriver i.Her er ingen grædende unger, der ikke vil spise eller lægges i seng. Til gengæld er der masser af hjemmebag, historielæsning og andre velstimulerende aktiviteter på en almindelig dødssyg onsdag i december. Og med den bugnende selvhjælpslitteratur er der da heller ikke længere nogen undskyldning for ikke at kunne fremføre det perfekte børne- og familieliv.Bagsiden af medaljen er, at forventningernes pres og forestillingen om det perfekte kan tage pusten fra selv de mest selvopofrende forældre. Måske er det ikke så underligt at forskellige undersøgelser tilsyneladende dokumenterer, at børn gør os ulykkelige. I sammenlignende undersøgelser mellem barnløse og forældre, er det de barnløse, der er mest lykkelige. Og når man måler lykkefølelsen over en længere del af livsforløbet, så peaker den umiddelbart, før vi får børn, forsvinder i kælderen, mens vi har børn og kommer først op på førbørnsniveau igen, når børnene er flyttet hjemmefra. Det har alverdens selvhjælpsbøger ikke formået at forhindre. Måske snarere tværtimod.
