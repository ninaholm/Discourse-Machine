Nobelpris uden modhager
LEDER


 
	Den tyske konservative avis Die Welt havde en slags pointe, da den i går noterede, at Nobels fredspris 2013 mere hylder et håb om fremtiden end resultatet af udført arbejde. En kritisk bemærkning, der stort set stod alene umiddelbart efter tildelingen af de otte mio. svenske Nobel-kroner til OPWC (Organisation for the Prohibition of Chemical Weapons), der ellers blev modtaget med høfligt bifald.

	Og javel, det er da rigtigt, at den internationale vagthund, der overser 1993-konventionen mod produktion og anvendelse af kemiske våben, kan bryste sig af en rimelig succesrate, om end det kniber for USA og Rusland at overholde de aftalte tidsrammer for opfyldelse af konventionens krav om våbendestruktion.

	Men når Syrien har underskrevet, vil konventionen omfatte 190 medlemslande og kun seks ’dissidenter’, Angola, Myanmar, Egypten, Nordkorea, Sydsudan og Israel, der har underskrevet konventionen, men ikke ratificeret den. Sådan set forståeligt, naboskabet til Egypten og Syrien taget i betragtning.

	Men det er også rigtigt, at OPWC har haft relativt nemt ved overvågning af destruktion af kemiske våben, inspektion af kemiske virksomheder og konsulentbistand om beskyttelse mod kemiske trusler i 80 af de lande, der er tilsluttet konventionen efter frivillighedsprincippet.

	OPWC har ikke, som IAEA, atom-vagthunden, der i øvrigt fik fredsprisen i 2005, haft et iransk problem. Om de får det nu, hvor Syrien står for tur, vil vise sig. Ganske vist tyder alt på, at Bashar al-Assads regime er banket på plads af russerne og amerikanerne, men ingen ved, om syrerne samarbejder på skrømt, eller om der er hold i løftet om fuld adgang til de våbenlagre, der menes at omfatte 1.000 ton dødelige substanser i mere end to snese forskellige steder. Desuden er det første gang våbeninspektørerne arbejder i en krigszone, oven i købet en zone, der er mere end ordinært betændt. Inspektørerne skal ikke kun rundt om regimets styrker, men også løbe an på, at oprørerne, der kontrollerer op mod halvdelen af landet, vil samarbejde.

	Det vil nogle af dem ikke, har de meddelt, dels er de rasende over, at USA lod al-Assad komme af krogen i stedet for at bombe Damaskus, men nok så meget fordi deres elitestyrke af islamistiske galninge ikke vil kigges i kortene, efter oprørets moralske overtag er droppet med modbydelige massakrer på sagesløse, der var så uheldige at tilhøre præsidentens alawitsekt. Hvis nogen har fortjent Nobels fredspris, er det Human Rights Watch, der har dokumenteret såvel regimestyrkernes som – i de seneste dage – oprørernes nedslagtninger af civile.

	Når det er sagt, skal det tilføjes, at den norske Nobel-komité af respektable stortingsmedlemmer har set rigtigt ved at fokusere på Syrien, der lige nu udgør den største trussel mod verdensfreden. Kommer der ikke en politisk aftale om en afslutning på den syriske borgerkrig, som alle kan leve med – og ikke kun syrerne, men også sponsorerne i Tyrkiet, Golfen, Iran, Irak, Libanon, USA, EU og Israel – vil scenariet i bedste fald trække ud i årtier, i værste fald brede sig regionalt og med risiko for – Irans atomstrid in mente – at udarte i en katastrofe. Og Nobel-komiteen har tydeligvis gjort sig tanker desangående ved valget af OPWC som prismodtager – organisationen er den ’part’ i konflikten, der ikke kan vælge side, og altså ikke er politisk kontroversiel.

	Hvilket synes at være en ledetråd for Nobel-komiteen – en stigende tendens til at belønne institutioner – sidste år EU – frem for enkeltpersoner. Vel er der færre som Mandela, Tutu og Ghandi (der døde som Nobel-nomineret i 1948), på dagens internationale scene, og vel var Henry Kissinger, Menachem Begin, Yasser Arafat, Shimon Peres, Yatzhik Rabin og senest Barack Obama i 2009 (der takkede med at øge kadencen i udenretslige drab og statslig selvtægt) fusere sådan i fredelig forstand, men i år var der dog nominerede, der signalerede håb. Den pakistanske skolepige, Malala Yousafzai, der havde været et smukt valg, og – vover vi at sige – Edward Snowden og Bradley Manning, der betalte prisen for at gøre os klogere på vores magthavere. Men – nuvel – tillykke OPWC.

