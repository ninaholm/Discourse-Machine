Evig troskab



For tændte kameralamper blev hun for to måneder siden strippet for al politisk indflydelse. Ordfører- og udvalgsposter blev pillet af Özlem Cekic, og på vej ud i mørket blev hun kaldt en »solorytter«, der »ikke tegner SF’s politik«.I går blev hun så klappet tilbage som sundhedsordfører af den folketingsgruppe, der i august buhede hende ud som illoyal. Hvad der er sket med Özlem Cekic? Angiveligt ikke det store.Indtil andet foreligger, må hun fortsat regnes som arg modstander af det, der i august ifølge Villy Søvndal gjorde hende værdig til den offentlige afstraffelse: Özlem Cekic’ kritik af regeringens skatteaftale med Venstre og Konservative.Özlem Cekic’ hurtige comeback kan derfor ses som en del af det opgør med topstyringen af SF, Annette Vilhelmsen under formandsvalget lovede sine medlemmer.Slut skal det tilsyneladende være med straffeekspeditioner over for dem, der udfordrer partidisciplin og -linje. Slut skal det tilsyneladende være med grædende SF’ere, der må hjælpes ud af gruppeværelset efter at være stillet over for ultimatummet: Enten går du ind for skatteaftalen, eller også går du selv.Med Annette Vilhelmsen har SF fået en rund og samlende lederskikkelse, der giver plads til forskellighed! Eller har det?SF’s nyslåede gruppeformand, Anne Baastrup, ledsagede således i går genudnævnelsen af Özlem Cekic med følgende udsagn: »Hun kommer heller ikke til at stemme imod noget som helst fremover.«Har SF-ledelsen virkelig forlangt, at Özlem Cekic skal sværge evig opbakning til regeringens fremtidige politik? Er det ikke uhørt, at en politiker, der jo ifølge grundloven alene er forpligtet til at følge sin egen overbevisning, stiller en sådan garanti?Så har SF fået en rund og samlende lederskikkelse, der giver plads til forskellighed? Nej, SF har fået en rund og samlende lederskikkelse, der giver plads til enighed!
