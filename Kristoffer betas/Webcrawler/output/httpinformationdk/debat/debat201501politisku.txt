Jeg er politisk umyndiggjort



Den 1. januar 2015 sad jeg, som så mange andre danskere foran tv&rsquo;et for at se statsministerens nytårstale. Jeg så talen i min lejlighed i Malmø. Og ih, hvor ville jeg gerne have en holdning til Statsministerens nytårstale. Det har jeg også, men desværre må jeg ikke officielt have en holdning til noget som helst. Jeg må nemlig ikke stemme. Hverken i Danmark eller i Sverige.På trods af, at jeg er dansk statsborger, arbejder i Danmark, er i Danmark hver eneste dag og betaler fuld skat i Danmark, må jeg ikke stemme, fordi jeg bor i Malmø. Jeg er ikke svensk statsborger, så her må jeg heller ikke stemme. Det er jo for så vidt fair nok. Men det betyder altså, at på trods af, at de folkevalgte politikere i Danmark har direkte indflydelse på min hverdag, har jeg ingen indflydelse nogen som helst steder. Jeg er umyndiggjort i det politiske system, fordi jeg har giftet mig med en svensk mand og derfor bor i Malmø.Man kunne fristes til at sige, at det danske fremmedhad har nået nye højder. Ikke engang danske statsborgere, der i varierende tidsperioder vælger at bosætte sig uden for landets grænser, har lov til at have indflydelse på det danske samfund.Tid til revisionEr det ikke snart på tide, at man tager den regel op til revision. Det er mange danskere, der bor uden for Danmark af den ene eller den anden årsag, der får frataget en så grundlæggende ret &ndash; en ret som Danmark siger, at alle mennesker skal have, og som landet går i krig for at kæmpe for.Man kunne selvfølgelig argumentere, at jeg kunne få dobbelt statsborgerskab. Så kunne jeg stemme i Sverige. Men det har jeg ikke lyst til. Jeg er ikke svensk. Og jeg mener ikke, at man burde behøve at ændre sit statsborgerskab for ikke at være umyndiggjort i det land, man allerede er statsborger i. Kunne det ikke være, at vi skulle tage et ekstra kig på den lov? Og måske også i samme omgang arbejde en smule på at styrke det globale samfund, vi så gerne vil være en del af, endsige den Øresundsregion, der i begyndelsen af dette årtusinde blev postet så mange penge og visioner i?
