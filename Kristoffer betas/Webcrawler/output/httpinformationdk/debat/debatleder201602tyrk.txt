Tyrkiet i totterne på USA om Syrien
LEDER


Endnu en aftale mellem Rusland og USA om ’ophør af fjendtligheder’ i Syrien er skemalagt til fredag midnat. Igen med striben af forbehold, der i bedste fald vil resultere i en kvart krigspause: Islamisk Stat og den al Qaeda-relaterede al-Nusra Front vil fortsat være mål for luftangreb. Oppositionen gør opmærksom på, at den syriske præsident, Bashar al-Assad, skyder på alt, hvad der bevæger sig, og da al-Nusras militante ikke kan udskilles fra moderate oprørere i f.eks. Aleppo, hvor de kæmper side om side, giver forbeholdet reelt Assad carte blanche til fortsat terror mod oprørsstillinger og dermed civilbefolkningen.’Ophøret af fjendtligheder’ – hvis det bliver til noget – skal efter en uge åbne for genoptagelse af Genève III-forhandlingerne, der kollapsede først i februar. Men først når FN, russerne og amerikanerne har sikret sig, at fjendtlighederne faktisk er ophørt.
