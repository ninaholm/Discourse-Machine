Hvor langt er Socialdemokraterne parat til at gå?
I flygtningepolitikkens ræs mod bunden bliver det næste vel, at Danmark skal frigøres fra de internationale konventioners snærende bånd. Så kan vi endelig igen blive førere på vores eget skib lastet med tidens ny-kynisme
’Socialdemokraterne har indledt et samarbejde med Dansk Folkeparti om at opføre flygtningebarakker til de nytilkomne flygtninge uden klar sammenhæng med det lokale liv i øvrigt,’ skriver dagens kronikør.


 »Det, der foregår lige nu, er fuldkommen vanvittigt.«
Sådan sagde socialdemokraten Morten Bødskov for nylig i Debatten på DR2 som et led i Socialdemokraternes forsøg på at drive flygtningeproblemet op i groteske, nærmest uløselige højder.
Normale hensyn til flygtninge må suspenderes; befolkningen skal ikke forvente, at man kan være egentlig herre over situationen, men blot have tillid til, at man fra politisk hold er i stand til at finde realistiske løsninger. Det er signalet fra det politiske establishment.
Og dermed har de danske socialdemokrater belæg for helt at skifte kurs i udlændinge- og asylspørgsmålet og forkaste hidtidige humanitære hensyn og standpunkter. Det er ikke alene sket ved, at Socialdemokraternes ny formand, Mette Frederiksen, har gjort afbigt i forhold til sin tidligere kritik af nu afgåede socialdemokratiske borgmestres forbehold over for indvandrere med muslimsk baggrund. Socialdemokraterne har også indledt et (taktisk) samarbejde med det parti, hvis udlændingepolitik Mette Frederiksen tidligere har forholdt sig kritisk over for: Dansk Folkeparti.
Læs osgå: Svar udbedes
Uden at mange vælgere sandsynligvis er i stand til at gennemskue, hvor langt dette samarbejde rækker, og uden at det mildest talt står særligt klart, hvor langt Socialdemokraterne er parat til at gå, optræder det gamle arbejderparti nu på linje med Dansk Folkeparti som støttepartier for en asylpolitik anført af regeringen, hvormed Danmark med stor risiko overtræder sine menneskeretlige forpligtelser.
I et brev til integrationsminister Inger Støjberg (V) betoner Europarådets menneskerettighedskommissær, Nils Muiznieks, netop dette og henviser især til de nye stramninger omkring familiesammenføring, genindførelsen af det såkaldte integrationspotentiale og ikke mindst retten til at konfiskere værdier hos asylansøgere, som han kalder »ondsindet og yderst problematisk fra et menneskeretligt perspektiv. Han frygter et »ræs mod bunden« med Danmark som signalgiver.
Underløber dansk identitet
Af gode grunde har disse stramninger ikke alene fremkaldt protester langt ind i borgerlige rækker, men også internationalt – det gælder især konfiskationsretten, som allerede har skadet Danmarks omdømme.
Men hverken landets udenrigsminister, der uden belæg beskylder danske EU-politikere for at have fremkaldt den negative omtale af Danmark, eller Socialdemokraternes ledelse synes at forstå, hvad dette ræs mod bunden indebærer. Både for dem, det går ud over, men også internt og eksternt for den størrelse, som vi normalt forbinder med det at være dansk. Hvis det at være dansk – som det nu er tilfældet – identificeres med handlinger over for nødstedte mennesker, som i det internationale samfund ikke kan opleves som andet end en reprise på det, som tyske myndigheder foretog over for jøderne op til Anden Verdenskrig, og hvis landet Danmark ikke har overskud til at give nødstedte mennesker en familiesammenføring, før det er for sent, så er der tale om, at man kulturelt underløber den danske identitet.
I DF’s spor
Kynismen i disse tiltag bekymrer naturligvis ikke Dansk Folkeparti, hvis integrationsordfører, Martin Henriksen, blot ærgrer sig over, at hans idé om også at kunne konfiskere gifteringe og lignende fra flygtninge ikke er blevet muligt med det vedtagne tiltag.
Dansk Folkepartis forestilling om at være dansk, der fortoner sig ud i forestillinger om kolonihave-idyller, komplet lukkede grænser og en hård hånd over for fremmede, er helt forenelig med konfiskationen af nødstedte menneskers mindste ting af affektionsværdi. Men da der er en tendens til, at de etablerede partier herhjemme – med lykkelige undtagelser – før eller senere følger i sporet på Dansk Folkeparti, så vil det ikke engang være usandsynligt, at man også vil gøre det på dette punkt. Mønstret i dansk politik er blevet, at jo mere antihumanitært dansk politik artikulerer sig, desto mere radikale bliver også Dansk Folkeparti.
Og senest har Socialdemokraterne altså indledt et samarbejde med Dansk Folkeparti om at opføre flygtningebarakker til de nytilkomne flygtninge uden klar sammenhæng med det lokale liv i øvrigt. Mens Dansk Folkeparti ser disse lejre som opsamlingssteder, hvori man stort set isolerer flygtningene fra omverdenen for i sidste ende at kunne sende dem tilbage igen, så er der fra Socialdemokraternes side en så uklar forestilling om, hvordan livet i disse lejre skal udfolde sig, at det ligner et panikforslag, som blot skal markere partiets nye hardliner-linje over for flygtninge.
Desværre har Martin Henriksen med dette samarbejde nu god grund til at prale af, at landets største parti ved sidste valg med dette forslag om interne og i øvrigt også eksterne flygtningelejre – i overbelastede såkaldte nærområder – har set lyset og er på vej ind i Dansk Folkepartis bane.
Det samme gælder for Liberal Alliance, som i den heftige dans omkring DF og dets antiflygtninge-udspil har foreslået et toårigt asylstop med en indbygget idé om også at suspendere Danmarks tilhørsforhold til diverse internationale konventioner. Det bliver sandsynligvis det næste i dette ræs mod bunden, at Danmark skal frigøres fra de internationale konventioners humanitært så angiveligt snærende bånd. Så kan vi endelig igen blive førere på vores eget skib lastet med tidens nykynisme.
Den negative overbudspolitik på flygtningeområdet kommer til at dække over, at danske politikere selv har et stort ansvar for gennem årene at have forsømt at finde differentierede løsninger på landets integrationsproblemer, herunder ghettoiseringen.
Besværlig vej
Der er naturligvis en anden vej. Det er på én gang en pragmatisk og humanitær vej, på hvilken vi vender ansigtet til samarbejdet om at løse flygtningeproblematikken på et europæisk plan med den sikring både af de ydre grænser og af vores menneskeretlige og humanitære forpligtelser, som dette indbyder til. Det er pt. en besværlig vej at gå, men langt at foretrække frem for de henholdsvis kyniske og/eller urealistiske tiltag, vi er vidne til for tiden.
Som et af klodens rigeste lande med en fremgang i økonomien har vi naturligvis råd til at spendere nogle ekstra milliarder på at sikre de nytilkomne flygtninge menneskeværdige og produktive betingelser i landet. Ligesom også Socialdemokraterne – hvis de endelig opgiver deres fundamentalist-tænkning på fagforenings- og lønområdet – har chancen for at medvirke til at realisere den glimrende idé fra Dansk Flygtningehjælp om at sætte de nytilkomne i arbejde så hurtigt som muligt gennem jobs med løntilskud eller lignende.
Lad os gå mod toppen på det humanitære område og leve op til det bedste i de danske og europæiske traditioner. Udsigten til omkring 25.000 nye flygtninge for 2016 med asylstatus på årsbasis for Danmarks vedkommende burde ikke virke skræmmende i forhold til et folketal på 5,6 millioner. I forhold til EU’s indbyggertal udgør de nytilkomne flygtninge 0,06 procent. Og hvis man på refugees.dk ser på antal flygtninge pr. indbygger og på verdensplan, ligger Danmark på en 46.-plads, en del pladser under de andre skandinaviske lande.
Det er udviklingslandene, der bærer den store byrde af verdens flygtninge. Det er jo nok værd at tænke over.
Stig Dalager er forfatter

