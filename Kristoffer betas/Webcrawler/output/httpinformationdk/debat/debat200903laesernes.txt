Læserne skriver
Debat fra dagens bogtillæg


 Forlagsfadæser I
Tom W. Petersen
Kære Mikael Kristiansen
Du havde da fuldstændig ret angående Dan Browns bog. Kun ærgerligt, at der var så mange penge i den! Men det var jo godt for ham hr. Ferdinand.
Forlagsfadæser II
Paul Smith
Det er da kun ud fra de mest tåbelige pekuniære betragtninger, at Gyldendals nej til Da Vinci Mysteriet kan betragtes som en fadæse (Information den 12. marts).
Efter en god start skifter bogen hastighed. Var forfatteren på speed? Læseren kastes fra cliff-hanger til cliffhanger, hvorfor disse såkaldte højdepunkter hurtigt bliver meget trættende. Jeg stod af omkring side 180 og afleverede bogen hos Thurs Antikvariat. Værkets succes er kun interessant ud fra en sociologisk vinkel: Er bogens konspirations-vrøvl et nødvendigt opium for folket?
Nej, en rigtig fadæse var det, da Antonio Mendes Lopes fra det lille Århus-forlag Sjakalen i 1981 sagde nej til en ny italiensk krimi. Han kunne få rettighederne gratis. Forfatteren skulle kun have procenter
af salget. 
»Men jeg kedede mig under læsningen,« fortalte Antonio
senere, inden han slog over i et kæmpe grin: »Jeg kunne være blevet millionær, ha, ha, ha!«
Det var Rosens Navn.
Oversættelser skal bedømmes
Sofie Petersen
Tonny Vorm har anmeldt Clemens Meyers Dengang vi drømte og har rost romanen. 
Jeg synes, det er uforskammet og ærgerligt for en oversætter, at man over hovedet ikke nævner kvaliteten af oversættelsen. Det er en grim undladelsessynd, både når oversættelsen præges af det sprog, der er oversat fra, og når den er kongenial. 
Hvordan forholder det sig med Henrik Andersens oversættelse?
Venlig hilsen – omend lidt træt af, at man skal påpege den slags om og om igen.

