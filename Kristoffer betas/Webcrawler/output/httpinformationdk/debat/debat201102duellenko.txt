Duellen: Københavns Teater har også et ansvar
Det er blot en undskyldning, når organisationen Københavns Teater siger, at de kun vil støtte egne teatre. For det er slet ikke givet på forhånd, hvilke teatre der skal være omfattet, siger direktør på Det Ny Teater, Niels-Bo Valbro


 Der er ingen logisk grund til, at Københavns Teater skærer støtten til Det Ny Teater helt fra, mener direktør ved Det Ny Teater, Niels-Bo Valbro. For de får ikke flere teatergæster for støttekronerne nogen andre steder, mener han.
»Det Ny Teater modtager det suverænt laveste tilskud af alle de københavnske teatre og er samtidig det teater, der har det største udbud af billetter. Det er jo ikke til at komme uden om,« siger Niels-Bo Valbro.
Derfor kan han ikke forstå, at det netop er Det Ny Teater, der skal fratages støtten fuldstændig, når ingen af de andre teatre får skåret en krone.
»Det er jo ikke nogen rationel beslutning, når man vælger at spare fem procent på administrationen i Københavns Teater, nul procent på de øvrige teatre og 100 procent på Det Ny Teater  det er nærmere et udtryk for en bestemt teaterpolitisk holdning.«
Hvad er det for en holdning?
»Jeg vil ikke give mig til at fortolke på Københavns Teaters kunstneriske overvejelser bag beslutningen, men hvis der havde været en forudgående drøftelse med Københavns Teater om det her, så ville jeg have haft en idé om, hvorfor det lige netop var Det Ny Teater, der skulle spares væk. Men det har der ikke været, « siger Niels-Bo Valbro.
Fralægger sig ansvar
Officielt har Københavns Teater fem teatre under sig. Betty Nansen, Folketeatret, Republique, Nørrebro Teater og Østre Gasværk. Det Ny Teater derimod er ikke officielt omfattet. Københavns Teater har blot betalt støtte til Det Ny Teaters husleje via en uafhængig fond.
I det lys, er det så overhovedet Københavns Teaters ansvar at støtte jer?
»Jeg har noteret mig, at Københavns Teaters bestyrelsesformand bruger udtrykket vores egne teatre, men det er en misforståelse. For Københavns Teater har jo ikke per definition det, man kan kalde egne  teatre,« siger Niels-Bo Valbro.
»Som organisation har de som formål at bidrage til at dække teaterbehovet. Men de er ikke født med et bestemt antal teatre  det er jo et valg. Det er ikke givet på forhånd, at de og de teatre skal være omfattet under Københavns Teater. Det er suverænt deres beslutning.«
Men der er masser af teatre i byen, der ikke får støtte fra Københavns Teater. Hvorfor skal det så være netop Det Ny Teater, der får støtte fra organisationen?
»Det er fuldstændig rigtigt, at der er teatre i København, der ikke modtager støtte fra Københavns Teater. Men de små teatre støttes via andre ordninger. Historisk set støtter Københavns Teater de større teatre som os,« siger Niels-Bo Valbro.
»Jeg anfægter ikke deres juridiske ret til at træffe beslutningen. Jeg konstaterer bare, at det er en politisk, kunstnerisk betinget beslutning.«


