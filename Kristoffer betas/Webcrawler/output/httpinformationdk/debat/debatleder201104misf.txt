Det misforståede folkemord



 DANMARK ER DET ENESTE LAND, hvor regeringen og politikere fra alle partier enstemmigt har beskrevet den militære aktion i Libyen som et indgreb til at forebygge et »truende folkemord«.
Denne opsigtsvækkende konstatering kunne læses i gårsdagens Information og høres 6. april i P1's
Detektor. Hvorvidt Danmarks enegang i denne prekære sag skyldes vores politikeres og eksperters uvidenhed, et forsøg på at animere den offentlige opinion til at bakke op om FN's humanitære intervention i Libyen eller mere velgørende et ønske om at udvide den folkeretslige definition af folkemord, skal stå usagt. Det må politikere som Lene Espersen (K) og Lars Løkke Rasmussen (V) svare på.
Udenrigsministeren var allerede ude med 'det truende folkemord' 16. marts, to dage inden vedtagelsen af FN-resolution 1973 og en dag før luftangrebet startede, selv Enhedslisten stemte i. Den 22. marts sagde statsministeren, at koalitionen »er godt i gang med at indfri det, der er målsætningen i FN's resolution 1973, som er at sikre os mod et potentielt folkemord«. Under et pressemøde sidste 29. marts gentog han: »Den internationale koalition, hvor Danmark deltog fra første færd, har modvirket det mulige folkedrab, vi alle frygtede«.
Dagen inden Lars Løkkes seneste udtalelse mod bedre vidende blev han i store træk modsagt af Barack Obama. Her er den amerikanske præsidents begrundelse for USA's medvirken i koalitionen i en tv-transmitteret tale 28. marts:
»Gaddafi erklærede, at han ikke ville vise sit folk 'nogen nåde'. Han sammenlignede dem med rotter og truede med at gå fra hus til hus for at afstraffe dem. Vi ved, at han før i tiden har ladet civile blive hængt på gaden, og at han har beordret over 1.000 civile myrdet på en enkel dag. Nu fik vi rapporter om, at regimets styrker var nået til udkanten af byen. Vi vidste, at hvis vi ventede en dag til, ville Benghazi ... blive udsat for en massakre, som ville have givet genlyd i hele regionen og sat en plet på verdens samvittighed.”
Folkemord omtalte Obama ikke i denne sammenhæng. Andre koalitionsledere, som britiske David Cameron og franske Nicolas Sarkozy, har også klogeligt undladt at benytte termen. Det er der mindst to grunde til: Dels har FN's medlemsstater traditionelt været meget varsomme med at bruge begrebet i flæng; ifølge FN's konvention om folkemord fra 1948 forpligter en konstatering af folkemord nemlig til handling, og det er sjældent, man kan enes, eller at en praktisk mulighed for at gribe ind foreligger. Dels benytter konventionen sig af en temmelig præcis formulering af de kriterier, der karakteriserer beskrivelsen folkemord, og så vidt kan bedømmes af de på daværende tidspunkt foreliggende og sparsomme oplysninger om Gaddafi-regimets overgreb på civile, oprørere og oppositionelle kræfter, var kriterierne ikke opfyldt.
DEN BREDEST ACCEPTEREDE definition lyder: »En bevidst og systematisk tilintetgørelse, helt eller delvist, af atonale, etniske, racemæssige eller religiøse befolkningsgrupper«. FN-konventionen fremsætter mere detaljerede omstændigheder, men lader aldrig politiske og sociale grupper indgå i definitionen. Forsøg på at tilintetgøre en politisk oppositionsgruppe, væbnet eller ubevæbnet, eller en specifik social klasse, er således ikke et folkemord. Det hører derimod under kategorien 'forbrydelser mod menneskeheden', som ved strafferetsdomstolen i Haag straffes lige så hårdt som folkemord. Ikke desto mindre lyder 'folkemord' i folks bevidsthed langt værre og mere inhumant. Der er et stigma forbundet med termen, som går tilbage til Holocaust; det kan være forklaringen på danske politikeres ugennemtænkte udtalelser.
Men det er vigtigt at sætte sig ind i den historiske baggrund. Uden at vide, hvad vi præcis taler om, kan vi ikke tage de rigtige beslutninger. At den militære aktion i Libyen anses for at være legitim i folkeretten, skyldes ikke alene FN-resolutionen. Det hænger også sammen med erklæringen fra FN-topmødet i 2005 om medlemslandenes 'ansvar for at beskytte civile', hvori det præciseres under hvilke omstændigheder et militært indgreb under Artikel VII er berettiget. Libyen tilhører den kategori. Om det så er klogt eller ej at gribe til våben for at beskytte civile i Libyen, er en anden diskussion.
PRINCIPPET 'ansvaret til at beskytte civile' opstår ikke ud af det blå; det går tilbage til krigskonventionerne, debatten om humanitære interventioner i 1990'erne. I 2000 vedtog Den Afrikanske Union en erklæring, som banede vej for slutdokumentet i 2005. Man kan sige, at 'ansvaret for at beskytte' udfylder et hul i folkemordskonventionen. Tilstedeværelse af folkemord er ikke længere fordret for at udløse handling fra FN's side. Truende massedrab af civile er grund nok til at ibrugtage alle forebyggende midler, og i yderste nødstilfælde lancere en militær aktion.
Blot man ved det.

