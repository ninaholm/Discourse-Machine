Vingeskudt
LEDER


 For en række kommuner har sagen været ganske enkel: Vi støtter ikke et flyselskab, der ikke støtter indretningen af det danske arbejdsmarked. Derfor har Aarhus, Odense og Københavns kommuner forbudt deres ansatte at flyve med lavprisselskabet Ryanair. Overborgmester Frank Jensen satte moralsk trumf på, da han kaldte flyselskabets arbejdsvilkår for ’noget svineri’.
Men hvad med statens ansatte? Socialdemokraternes nuværende formand, Mette Frederiksen, udtalte som daværende justitsminister, at hun havde »forstået det sådan, at Ryanair ikke indgår i det indkøbsprogram, vi har for den danske stat«. Det har Mette Frederiksens imidlertid misforstået, som denne avis i går kunne godtgøre.
Danske statsansatte har således indtil videre i år 103 gange rejst med Raynair. Af det samlede antal indkøbte flybilletter i staten udgør Ryanair en ganske lille andel, men det efterlader et betydeligt politisk forklaringsproblem.
For kan staten handle med et selskab, der har nægtet at indgå overenskomst på danske vilkår? Velkendte er såvel piloternes og kabinepersonalets kritisable løn- og arbejdsvilkår. Kan staten støtte det? LO har fået Arbejdsrettens ord for, at det vil være lovligt at iværksætte sympatiaktioner mod Ryanair. Selskabets svar? Ryanair har blot flyttet sin base fra København til Kaunas i Litauen, så såvel danske overenskomster som eventuelle blokader kan undgås.
Man kan mene, at staten sagtens kan flyve med Ryanair, så længe selskabet holder sig inden for dansk lovgivning. Sådan argumenterer flere borgerlige partier. Man kan også mene, at staten bør boykotte Ryanair, fordi selskabet undergraver det danske arbejdsmarked. Sådan argumenterer SF og Enhedslisten.
Men man kan dårligt mene, som Socialdemokraterne gør i denne sag. På den ene side tager partiets transportordfører, Rasmus Prehn, »dyb afstand« fra Ryanair. Men på den anden side vil det ifølge Prehn være »at tage munden for fuld«, hvis staten »ligefrem skal have en officiel politik om det«.
Helt ærligt: Som politiker er det ikke i orden at kritisere andre for noget, statens ansatte selv gør. Socialdemokraterne må gøres sin holdning op. Man kan ikke kalde noget principielt uacceptabelt og samtidig acceptere det i praksis. Den slags findes der på dansk en række træffende ord for. Nogen forslag?

