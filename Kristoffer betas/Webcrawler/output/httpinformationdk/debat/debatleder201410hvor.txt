Hvorfor støtter vi kunst?
LEDER


 Den afdøde svenske forfatter og kritiker Olof Lagercrantz sammenlignede engang det at se på kunst med det at kigge ud ad vinduet på et nattog i høj fart: Billedet flimrer, halvdelen af tiden ser man kun sit eget spejlbillede, sagde han. I 50 år har Statens Kunstfond på lignende vis spejlet sine iagttagere – både dem, der i Kunstfonden ser et værn mod materialistisk åndløshed og dem, der snarere ser et forsøg på elitært smagsdommeri. Bag begge spejlbilleder flimrer en sandhed: Lige siden Kunstfonden blev oprettet af den socialdemokratiske kulturminister Julius Bomholt i 1964, har den fostret såvel kunstneriske succeser som folkelige protester; den har skabt betagelse og begejstring – men den har også skabt distance og dominans og på godt og ondt cementeret skellet mellem dem, der forstår sig på kunst, og dem, der ikke gør.
De mange folkelige protester – lige fra Rindals aktionsbevægelse i 60’erne til Ekstra Bladets anklager om nepotisme i 90’erne – løber som en rød tråd igennem hele Statens Kunstfonds historie. Men det er paradoksalt nok en af hemmelighederne bag dens succes. Som filosoffen Arno Victor bemærkede i gårsdagens avis, ville Kunstfonden ligefrem have været nødt til at opfinde Peter Rindal, hvis ikke han var dukket op af sig selv – for med sine folkelige protester udgjorde den koldingensiske lagerforvalter det perfekte skræmmebillede på, »hvilket samfund vi ville få, hvis ikke vi havde kunstfondens idealer«, som han formulerede det.
I dag har Statens Kunstfond cementeret sin rolle som en uomgængelig institution i det politiske kunststøttesystem. Ingen kulturpolitiker med respekt for sig selv sætter længere spørgsmålstegn ved fondens berettigelse. Men det rummer i sig selv en fare. For når kunststøtten bliver en selvfølge, er der ikke længere nogen, der argumenterer for den, og dermed risikerer vi bare at give penge ud af gammel vane. Det er i de hidsige debatter, hvor hele kunststøttens eksistensberettigelse er i luften, at vi alle tvinges til at søge vores egne svar på spørgsmålet: Hvorfor støtter vi egentlig kunst? Vi behøver ikke blive enige om svaret, så længe vi kan blive enige om at fortsætte med at stille spørgsmålet.

