Stem ja i morgen – det er dårligt for Danmark at være udenfor
Når nej-siden siger, at vi ’bare’ kan få parallelaftaler – ja, når DF endda ’garanterer’, at Danmark kan bevare fuldt medlemskab af Europol efter et nej – er det rent bedrag


 For os, der ønsker indflydelse på EU’s retspolitik, er omdannelsen af retsforbeholdet meget vigtig. Selv om vi i SF helst havde set det helt afskaffet, er tilvalgsordningen o.k., og selv om betingelserne for at tilvælge udlændingeområdet er spændt i stramt korset af Socialdemokraterne, Venstre og Konservative, er det en tilvalgsmulighed og derfor acceptabel for os, og selvfølgelig arbejder SF, det EU-engagerede venstregrønne parti, for et ja i morgen.
Læs også: Mette Frederiksen: Stem ja for de handlede kvinders skyld
Bliver det et nej, er det træls, men umiddelbart rammer det kun os selv.
Danmark afskæres fra forhandlings- og stemmeret på dette vigtige område; det gælder også, hvor vi måtte få en såkaldt parallelaftale. Den slags er kopi-aftaler, hvor vi overtager, hvad de andre har vedtaget. Kommer der ændringer, må vi rette ind for ikke at ryge ud.
Læs også: ’Danmark er for lille til at stemme nej’
De aftaler er i øvrigt svære at få, det er et værre bøvl for de andre at lave dem, og det er også lidt underligt at tigge om at være med, når man lige har sagt nej.
Kun Danmark har parallelaftaler; vi har bedt om seks, fået ja til fire og nej til to (konkurs og forældremyndighed).
Siden Lissabontraktaten har vi ingen bedt om. Lande uden for EU, der har aftaler med Europol, har tredjelands-aftaler, som er langt svagere end medlemskab. Et tilsvarende svagt arrangement får vi nok også. Vi vil kun få dem, hvor det er pinende nødvendigt for fællesskabet at have os med.
Når nej-siden slynger om sig med, at vi ’bare’ kan få parallelaftaler – ja, når DF endda ’garanterer’, at Danmark kan bevare fuldt medlemskab af Europol efter et nej – er det rent bedrag.
Den svage taber
Med et nej lammes vores indflydelse, og en mængde fælles fordele får vi ikke del i; dem bliver der stadigt flere af.
De andre fortsætter jo fælleslovgivningen på retsområdet, der omfatter meget andet end Europol og udlændinge, især meget som berører almindelige mennesker og virksomheder. Transeuropæisk familie- og erhvervsliv breder sig, og her er det skidt for os danskere ikke at være beskyttet af den fælles retssikkerhed.
F.eks. er 10 procent af alle arvesager i dag transeuropæiske, skilsmisser og forældremyndighedsbøvl tager til, og uden retssikkerhed taber den svage part. Det samme gælder erhvervslivet, hvor der nu er frit slag for konkursrytteri; det er de danske virksomheder og ansatte, der rammes. Det er vel heller ikke lige meget, at en voldsramt kvinde ikke kan tage et polititilhold mod en voldelig mand med sig, hvis hun rejser til f.eks. Sverige.
Alle de organisationer, der har fingrene i problemerne, leverer konkrete og tunge argumenter for et ja: fagbevægelsen, erhvervslivet, politiet, Red Barnet, Reden osv. Det burde vække tanker, at det EU-lunkne England, der har en tilvalgsordning på retsområdet som den, vi kan få, vælger at være med i cirka to tredjedele af EU-lovgivningen. Det er kort sagt dårligt for Danmark at være udenfor.
Savner solidaritet
For Europa som helhed betyder det mindre. De andre er generelt glade for at have os med; når vi gør det godt, laver alliancer og så videre, kan vi spille en betydelig vigtigere rolle, end vores størrelse indikerer.
Uden for EU’s fællesskab er vi derimod små. Mange danskere tror vist, at de andre ser beundrende hen til det lille tapre land mod nord, der med sine forbehold værner om sin ensomme suverænitet. Nix. Vi er bare væk. Og stemmer vi nej nu, taber vi yderligere synlighed.
Et dansk nej kan alligevel få ganske alvorlige følger. EU er i en alvorlig krise, som er blevet chokagtig tydelig med de store flygtningestrømme, der har ramt os inden for det seneste år. De kunne forudses, både Grækenland og Italien har for længst opgivet at leve op til Dublin-forordningen og har ladet masser af flygtninge fortsætte videre ud i Europa uden at registrere dem. Lige nu kommer strømmen mest østfra, og følger man med i, hvad der sker i Europas nærområder, er det ikke overraskende. Men den voldsomme synlighed i kerne-EU har været som en fremkaldervæske for EU’s problemer.
Vi savner både lederskab og indbyrdes solidaritet. Slagordene fra den hjemlige debat: »Ikke mere EU« lyder flere steder. EU’s økonomiske gevinster siger ingen jo nej til, men når samhørigheden skal i spil, og man selv skal yde en indsats for det fælles, kølner engagementet.
Selv om nationalstaternes rolle altid har været stærk i EU, har de fleste dog hidtil set fordelen ved, at vi puljer vores suverænitet. Kun sådan opnår vi nemlig noget, der i den moderne verden fortjener navn af suverænitet.
Ribbet for handlekraft
Nu breder selvtilstrækkeligheden sig, og i mange af vores medlemslande har vi højreekstreme bevægelser, hvis nationalisme er langt værre, end vi kender den i Danmark. I sammenligning med dem fremstår DF som frisindede kosmopolitter. Det er ingen selvfølge, at de forbliver overkommelige minoriteter. Skal skrækscenarierne afværges, må EU levere løsninger, som både virker og værner om vores menneskelighed.
Lige nu prøver England at få et slags halvt medlemskab, som stort set ikke forpligter dem på fællesskabet. Enkelte lande støtter dem, Holland f.eks., der får EU-formandskabet i 2016. Men især blandt de nye medlemslande rumler det, de er ikke så glade for EU, når de selv skal yde, og muliggør vi den slags halve medlemskaber, er det snart slut med sammenhængskraften i EU. Og så løser vi i hvert fald ingenting. Et EU i en uforpligtende mellemstatslig alliance er ribbet for handlekraft.
Engager dig!
Europa, ja, den menneskelige civilisation, trues af to tikkende bomber: klimaforandringerne og den voksende ulighed. Konflikter ulmer, krige følger. En væsentlig årsag til flygtningestrømmene skal findes her. Solidaritet med kloden og med vores oldebørns livsrum er det vigtigste politiske projekt, men muligheden for at lykkes er naturligvis, at vi overhovedet har banen at kæmpe på. Og her gælder dét, som min afdøde bror Svend engang sagde: »Hvis man er til cirkus, er EU det eneste telt i byen.« EU’s grundlæggende værdier, som alle medlemsstater har forpligtet sig på, er det vigtige udgangspunkt. Det er menneske(lig)heden, der skal reddes, ikke kun en privilegeret overklasse. Den kan for resten heller ikke klare sig alene. Lader man fanden tage de bageste, tager han os alle til sidst.
Et nej til fællesskabet fra vores lille velfungerende Danmark kan i denne situation sende et græsseligt signal og kan sagtens blive den sten, der får vognen til at slingre farligt. Det europæiske projekt er truet, og som vort land ligger, midt i et Europa, der er i fare for opløsning, og med ekstreme EU-fjendske kræfter på banen, må vi engagere os langt mere energisk.
Det er skræmmende, at flere fra det politiske Danmark, heriblandt Informations læsere, intellektuelle, mange endda angiveligt venstreorienterede, begunstiget med uddannelse og let adgang til indflydelse, ikke engagerer sig seriøst. Når nogen f.eks. kan finde på at føre kampagne mod omdannelsen af retsforbeholdet med den syrede begrundelse, at flygtningesamarbejdet ikke er med, er det pinligt. Man behøver ikke engang at høre til i den intellektuelle superliga for at indse, at når det er hele retsforbeholdet, der omdannes til tilvalg, så er det hele retsforbeholdet – også udlændingeområdet. De lidt grundigere kan endda se, at af de 22 af de omkring 50 allerede vedtagne love (retsakter), som forligspartierne på forhånd har sagt, de vil tilvælge, er f.eks. Dublin-forordningen med. Den er central i EU’s fælleslovgivning om udlændinge!
Læs også: ’EU outsourcer sin asylpolitik’
Vi får forhåbentlig et ja i morgen den 3. december – men så begynder den politiske kamp jo for alvor. De muligheder, vi har i EU for indflydelse, og som afskaffelsen af retsforbeholdet forbedrer, forpligter. Og her er Informations læsere vigtige. Blandt dem er der mange, der er begunstiget med ressourcer, og de skal bruges. Det er en gave, men især en opgave at være privilegeret. Se så at komme i gang!
Margrete Auken er medlem af Europa-Parlamentet for SF

