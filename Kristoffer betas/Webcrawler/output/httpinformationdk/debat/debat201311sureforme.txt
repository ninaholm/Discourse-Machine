SU-reformen rammer rigtigt



 
	Foranlediget af Nina Bjerre Andersens læserbrev den 19. november om SU-reformen vil jeg gerne gøre op med nogle af de myter og fejlslutninger, jeg bliver konfronteret med.

	Det er en myte, at studerende, som kommer fra såkaldt uddannelsesfremmede hjem har særligt svært ved at være heltidsstuderende. Der er store kulturforskelle på tværs af landets universiteter. Et af de universiteter i Danmark, der er bedst til at bryde den sociale arv, Aalborg Universitet, er samtidig det universitet, hvor de studerende er bedst til at komme igennem studierne på normeret tid.

	Der er fortsat mulighed for at søge om SU-tillæg for sygdom eller andre særlige forhold, der begrunder en forsinkelse i uddannelsen. Reformen indebærer altså ikke, at studerende, som dumper et semester på grund af for eksempel sygdom, risikerer at skulle undvære SU’en resten af deres studietid.

	Den studerende skal være mere end et halvt år forsinket for at miste retten til SU. Hvis situationen opstår, at den studerende bliver mere end et halvt år forsinket og ikke opfylder betingelserne for tillæg af klip – så stopper udbetalingen af SU kun, indtil forsinkelsen ud over det halve år er indhentet. Man kan få det indtryk af Nina Bjerre Andersens læserbrev, at man ikke kan få dispensation med de nye regler. Det vil jeg gerne mane i jorden. Der er intet i vores udspil, der skærper regler for dispensation.

	Studiet er fuldtid

	Det er studienævnet, der skal vurdere, om der kan gives dispensation fra obligatorisk eksamenstilmelding – eksempelvis til studerende med funktionsnedsættelse eller til studerende, som er ramt at sydom. Dispensationen vil betyde, at universitetet både framelder en studerende til et eller flere fag og de tilhørende prøver. I sådanne tilfælde behøver den studerende ikke at gennemføre et eller flere semestre på fuld tid.

	De studerende har søgt ind på et heltidsstudium, og universiteterne har – også før denne reform – pligt til at tilrettelægge dem, så de faktisk er fuldtidsstudier. Reformen medfører blot, at universiteterne i højere grad sikrer, at de studerende er heltidsstuderende.

	Netop medicinstudiet, som Nina Bjerre Andersen selv repræsenterer, er et godt eksempel på en uddannelse, hvor frafaldet er lavt og gennemførselstiderne er forholdsvis korte.

	Reformen skal sikre, at det også bliver sådan alle andre steder.

Morten Østergaard (R), Uddannelsesminister

