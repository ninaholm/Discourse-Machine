Ludomaner er uden forbrugerbeskyttelse
Brug af spillemaskiner går for at være det mest afhængighedsskabende spil på markedet. Ikke desto mindre har spillemarkedet siden 1993 prøvet at vænne os til at betragte spil som en dagligvare
Håbet om at få del i overskuddet gennem spil er hovedmotivet for at spille. Og de sansemæssige stimuli er det, der præger ens oplevelse af spillehallen.


 En gruppe unge mænd i gå-i-byen-drive står sammen foran en række spillemaskiner og kaster på skrømt mønter i dem i håb om at få jackpot- gevinst. Sir Win a Lot-maskinen blinker og bipper lystigt, mens de unges slanter klirrende suser til bunds i bugen på den: »HD'en (high definition-skærmen, red.) knepper mig med øjnene,« siger den ene, mens han giver spillemaskinen et let spark med sin gummisko. Situationen opstod, mens jeg som kunde i spillehallen samlede forskningsmateriale ind til et større antropologisk forskningsprojekt om spillehaller.
Spil med spillemaskiner går for at være det mest afhængighedsskabende spil på markedet. Ikke desto mindre har spillemarkedet siden 1993 prøvet at vænne os til at betragte spil som en dagligvare. Når jeg køber kaffe og avis i banegårdskiosken, spørger butiksassistenten, om jeg ikke også skal have en lottokupon, og på hvert andet gadehjørne reklameres der for spillehaller. Man giver et let tryk på en knap, og spillene kører - cirka ét hver tredje sekund (!) - og nærer vores håb om en vej til økonomisk og social frihed.
Samtidig med liberaliseringen af spillemarkedet lancerede forudseende personer et behandlingstilbud for det, som kom til at hedde  'ludomani'. Ludomani, eller pathological gambling, er  optaget i det internationale sygdomsregister som en  'impuls-kontrol-forstyrrelse', som opstår som resultat af en såkaldt 'manisk episode'. Ifølge gængs forskning på området - fortrinsvis psykologisk og psykiatrisk - kan et menneskes manglende impulskontrol blandt andet være udløst af såkaldte trigger-effekter (det at spillesituationen udløser bestemte signalstoffer i hjernen, som gør personen høj og afhængig). Men ludomanidiagnosen fokuserer også på spillerens moralske karakter - for eksempel det, at spilleren lyver om sin færden og overvejende tænker på spil og penge.
Når et menneske oplever, at spillemaskinen knepper ham med øjnene, sandsynliggør det imidlertid, at de problemer, folk kan få med spil, ligger i relationen mellem spilleren og spillemaskinen/spillehallen og ikke kun i spillerens moralske habitus. Ydermere sandsynliggør det, at det, der sker i relationen mellem mennesket og spillemaskinen, er betinget af, hvorledes de hver især er skruet sammen. De unge er håbefulde og spillelystne, men fattige og uden arbejde og uddannelse, mens spillehallen er gearet til med bip-blip og Sir Win a Lot-strategi at få kunderne til at slippe pengene - jo flere, jo bedre, for »der er jo flere parter, der skal dele indtjeningen på en spillehal«, som en spillehalsbestyrer forklarede mig - staten, spilleindustrien og de, der leaser spillehallen, som undertiden er de samme.
Menneske og maskine
Når man iagttager mennesker, der febrilsk og til tider hidsigt satser den ene bunke 20-kroner efter den anden, bliver det ret tydeligt, at målet er at få den nærmest bulimiagtige spillemaskine til at krænge sig selv voldsomt ud. Den skal 'brække sig' og 'lukke røven op', som det udtrykkes. Selv om de er sjældne, forekommer jackpot- gevinster, og alene det at have hørt om nogen, der har oplevet det, kan være et incitament til at prøve lykken igen og igen.
De kropslige termer antyder, at spillemaskinen inkarnerer bestemte slags oplevelser af forbundethed mellem menneske og maskine. Men arten af kropslige termer antyder også, at spillemaskinen opleves som en udbytningsrelation - her imellem mennesket/spilleren/kunden på den ene side og spilleindustrien og staten på den anden side som udbyder af varen. Min forskning viser, at spillerne er delvist bevidste om relationens beskaffenhed. Men idealet om fairness - altså håbet om at få del i overskuddet gennem spil  - udgør hovedmotivet til at spille. Og de sansemæssige stimuli er det, der præger ens oplevelse af spillehallen.
De spil, der spilles på spillemaskinerne, er udformet som mere eller mindre eventyrlige rejser - for eksempel bjergbestigning på Mount Everest og rejse med Orient- ekspressen. De repræsenterer noget ekstraordinært - et handlerum som modstykke til en problemfyldt eller fastlåst livssituation. I spillehallen bliver nogle menneskers triste og problematiske livshistorier flettet sammen med spillemaskinens historier om farefulde og spændende rejser i eventyrland.
Spillenes endeløshed kan undertiden slukke for ens normale tidsfornemmelse og hensætte en i en slags drømmetilstand: »Træd ind i månelyset og oplev edderkoppen gå i månelyset«, står der så lyrisk i den elektroniske rulletekst på en Midnight Magic-spillemaskine. Ens måske fastlåste livssituation bliver for en stund sat i bevægelse med indkast af 20-kroner og enkle tryk på startknappen.
De fattiges spil
I den sociologiske litteratur har spillemaskiner altid - og det ser ud til med rette - været anset for at være de fattige og marginaliseredes foretrukne spil. En af forklaringerne på dette kan være, at enkeltindsatserne er små sammenlignet med mange andre spil. En anden forklaring er, at spillemaskiner placeres i områder, hvor de marginaliserede bor, og tilbyder et uforpligtende samvær med ligestillede. En kvinde fortalte, at hvor hun for cirka syv år siden kunne vælge mellem beboercafeen og bodegaen, så kan hun i dag vælge mellem bodegaen og spillehallen. Og da hun ikke kan fordrage fulde mennesker, har hun valgt spillehallen. Spillehallen er en legende ramme, der adskiller sig fra hverdagens krav. En spillehal kan opleves som et slags fristed, hvor man kan eksperimentere med og udfordre eller udforske sin væren: synke ind i selvforglemmelse, tavst søge sit tabte selv, glemme en hjertesorg eller optimistisk og legende udfordre sig som lykkeridder i verden.
Som neoliberalt samfund har vi udskiftet 'borgeren' med 'forbrugeren'. Det offentlige betjener os som kunder i butikken, og vores identitet er i stigende omfang baseret på arbejde og det at forbruge bestemte varer. For nogle af os kammer det over i overforbrug af mad, psykofarmaka, spil og så videre. Et bugnende terapimarked står parat til at diagnosticere og behandle de af os, der ikke kan styre vores lyster. Men hvad med spillehallens lovprisning af såkaldt »høj tilbagebetalingsprocent« - det vil sige den andel af indsatsen, som betales tilbage i form af gevinster. Mange opfatter den som en slags bank: »Hvis bare jeg bliver ved med at spille længe nok, vil jeg på et eller andet tidspunkt have vundet de 85 procent af min indsats tilbage«, som en kvinde udtrykte det. Hvad med udsigten til »gratis spil«, som der reklameres med på spillemaskinen? Reelt kan de ikke spilles, uden at man har satset penge på spillemaskinen. Sammenholder man disse legaliserede termer for anprisninger af spillet med forbrugererfaringer i spillehallen, forekommer de at være en mystificering af spillehallen som vare, og de medvirker til, at kunderne fastholdes i spillehallen.
Man kan så nemt som ingenting miste sine husholdningspenge og nogle gange andres opsparinger på grund af spil. Man kan miste sine næres tillid, fordi man lyver om sin færden, og man kan gå menneskeligt til grunde af skam over det hele. I tilgift stemples man som behandlingskrævende ludoman. Spillehallens 'som om'-univers af leg, fairness, lykke og rigdom gælder ikke uden for spillehallen. Der er tale om en virkelighedsforskydning, og det er kunderne, der betaler prisen for den forskydning.
Forskningsprojektet har vist, at den største risiko for at blive ludoman er kombinationen af at være enten enlig, arbejdsløs eller befinde sig i en presset livssituation, samtidig med at spillehallen udbydes som en dagligvare i ens nærområde. En af konklusionerne er, at det synes mere bekvemt, billigere eller bare mere ideologisk rigtigt at sygeliggøre forbrugeradfærd, end det er at udforme en forretningspraksis og en lovgivning, der tager sigte på forbrugerbeskyttelse.


Lise Hildebrandt-Eriksen er antropolog, mag.art. og ph.d.-kandidat ved Antropologi og Etnografi, Aarhus Universitet. Hun har skrevet ph.d.-afhandlingen 'There are no ludomaniacs - an ethnography of gambling with gambling machines'


