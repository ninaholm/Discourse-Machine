Misinformation om forskningsråd



 
	Lars Bech skrev den 19. august et indlæg om Bente Klarlunds eventuelle videnskabelige uredelighed og forskningsrådets bevillingspraksis. Det første er vi ikke interesseret i at kommentere på. Derimod er det nødvendigt at kommentere på forskningsrådets bevillingspraksis.

	Forskningsrådet for Sundhed og Sygdom (FSS) var i 2009 under voldsom beskydning som følge af 30 anonyme spørgsmål om kammerateri i forskningsrådssystemet, og den daværende videnskabsminister inddrog FSS i sagen.

	Rådet skulle svare på spørgsmålene, som mildest taget var injurierende. Desuden foretog ministeriet en hurtig analyse af rådsmedlemmers succesrate mht. at opnå forskningsbevillinger fra forskningsrådene, medens de sad i rådet, set i forhold til alle andre forskeres succesrate. Den første rapport om dette er den Lars Bech kaldte Inge Thygesen-rapporten. Rapporten påviste, at rådsmedlemmer havde en højere succesrate end andre. Det fik en del toneangivende personer til at råbe højt om kammerateri, og der blev taget politiske initiativer til at gennemføre en ændring af forskningsrådssystemet. Man havde opfattelsen af, at der var urent trav i rådet.

	Ingen slinger i valsen

	Rådssystemet tog anklagerne alvorligt, for de truede et fornemt system, hvor medlemmerne ud over deres normale arbejde anvender flere end 100 timer om året på at rådgive og bevilge penge til forskere.

	Der blev igangsat en grundig analyse af medlemmer af forskningsrådenes succes med at opnå bevillinger, før og efter de blev rådsmedlemmer. Rapporten viste, at rådsmedlemmer, før de indtræder i rådene, stort set har samme succesrate som under deres medlemskab, og at succesraten i begge tilfælde ligger klart højere end det øvrige forskersamfunds. Det var den pointe, som man ikke havde med i den første analyse; at de personer, der lader sig rekruttere til forskningsrådsarbejdet, faktisk er nogle af Danmarks fremmeste forskere.

	Medlemmerne sidder i rådene i op til seks år, og de skal naturligvis have mulighed for at forsætte deres forskning i den periode, også med midler fra Det Frie Forskningsråd. Den eneste relationen mellem Udvalgene vedrørende Videnskabelig Uredelighed og Det Frie Forskningsråd er, at Det Frie Forskningsråd skal høres om indstillede kandidater og det er dét.

Peter Munk Christiansen, professor, formand for Det Frie Forskningsråds bestyrelse, J.C. Djurhuus, professor, tidligere formand for Det Frie Forskningsråds bestyrelse, Peder Andersen, professor, tidligere næstformand for Det Frie Forskningsråds bestyrelse

