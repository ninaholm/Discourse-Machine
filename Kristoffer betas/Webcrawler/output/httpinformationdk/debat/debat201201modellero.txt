Modeller skal organisere sig



 Endnu en modeuge står for døren. Igen skal vi modeller ud på catwalken, og imens bombarderes modebranchen med spørgsmål om vores sundhed, alder og hoftemål.
Men modeller fungerer jo ikke kun som modeller under den profilerede modeuge. Dårlige arbejdsvilkår er ikke sæsonbetonede, og derfor stiftede vi for halvandet år siden en helårsforening for danske modeller.
Vi mener, at man som model har et ansvar — først og fremmest over for sig selv. Vi er stolte af at være en del af modebranchen og vil gerne gøre den endnu bedre ved at skabe en uafhængig instans, som ved at stille krav til modebranchen forbedrer den.
Modellers lave alder er et problem, som bliver særligt belyst af medierne under de store modeuger, men det er også et problem resten af året.
Med inspiration fra det engelske artistforbund Equity, indførte Danish Fashion Institute og Landsforeningen Mod Spiseforstyrrelser sidste år en aldersgrænse på 16 år under modeugen.
Skønt det er et skridt i den rigtige retning, er det stadig et problem, at der ikke er et sæt faste regler for, hvor unge modellerne skal være før de bliver kastet ud i en voksenverden på egen hånd.
Fællesskab mangler
En generel nedre aldersgrænse ville lette den hårde konkurrence imellem bureauerne og samtidig sikre, at modellerne når at modnes fysisk og psykisk, før de binder sig til et bureau.
Den namibiske model Behati Prinsloo udtalte til Information 27. januar:
»Der er ingen, der hjælper modellerne med at finde ud af, hvordan de skal håndtere deres liv eller forvalte deres penge. Det er navnlig svært for mindreårige modeller.«
Vi er enige i, at modebranchen mangler et fællesskab for modeller. Et fællesskab som ikke ligesom bureauerne skal tjene penge på medlemmerne.
Men for at skabe det sikkerhedsnet, Prinsloo efterspørger, skal modellerne turde forene sig på samme måde, som andre faggrupper har gjort i over 100 år.
Danmark er en velfærdsstat med stærk tradition for at passe på hinanden og kæmpe for både fag og arbejdsværdi.
Hvad er det, modellerne venter på?

