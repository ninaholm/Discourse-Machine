Droneangreb og likvideringer er ren statsterror
USA vil til enhver tid fordømme statssanktionerede mord uden rettergang, hvis de blev begået af Iran eller Nordkorea. Men amerikanerne jubler, når de selv fører kniven. Problemet er, at det undergraver landets demokratiske værdier


 Mostafa Ahmadi Roshan nåede aldrig frem til sit arbejde som stedfortrædende leder ved Irans uranberigelsesanlæg i Natanz den 11. januar. På vejen blev han sprængt i luften af en magnetisk bombe, som var fastgjort til hans bildør. Roshan var 32 år, gift og havde en lille søn. Han var ikke bevæbnet eller på nogen måde i nærheden af en slagmark.
Siden 2010 er tre andre iranske atomvidenskabsmænd også blevetdræbt under lignende omstændigheder, deriblandt Darioush Rezaeinejad, en 35-årig elektronikekspert, som i juli 2011 blev skudt uden for sin datters børnehave i Teheran. Men fremfor forargelse eller fordømmelse har den dominerende reaktion i Vesten været tavshed eller ligefrem utilsløret glæde.
»De forskere, der arbejder på atomprogrammet i Iran, har fået for vane at falde døde om,« pralede den republikanske nomineringskandidat Rick Santorum i oktober. »Oprigtigt talt — det synes jeg er vidunderligt.«
På Roshans dødsdag skrev Israels militærtalsmand, brigadegeneral Yoav Mordechai, på Facebook: »Jeg ved ikke, hvem der gjorde regnskabet op med den iranske forsker, men det får ikke mig til at fælde en tåre«
Den følelse delte han med den fremtrædende historiker Michael Burleigh, der i Daily Telegraph: »Jeg fælder ingen tårer, når en af disse forskere møder nådesløse mænd på motorcykler.«
Mord sløret med ord
I pressen kaldes de ’nådesløse mænd på motorcykler’ i reglen for ’attentatmænd’. Det er karakteristisk, at vores politikere og sikkerhedsbureaukrater dølger de overlagte, lovløse drab på forskere i Teheran, civile i Waziristan og politikere i Gaza bag eufemismer: Man ’tager nogen ud’ eller gennemfører ’attentater’, ’likvideringer’, ’målrettede uskadeliggørelser’ og ’droneangreb’.
I bogen On Killing fremhæver den forhenværende amerikanske officerDave Grossman tre mekanismer, der gør det muligt for os ikke blot at ignorere, men ligefrem billige sådanne mord: Kulturel afstand (»racemæssige og etniske forskelle, der gør det muligt for morderen at umenneskeliggøre offeret«); moralsk afstand (»en stærk overbevisning om egen moralsk overlegenhed«) og teknisk afstand (»den sterile uvirkelighed ved at dræbe, mens man sidder bag en skærm, igennem det termiske sigte i en riffel eller andre former for tekniske buffere, som gør det muligt for morderen at benægte sit offers menneskelighed«).
Mens de fleste af Vestens liberale stemmer vil være enige i, at tortur af en terrormistænkt altid er moralsk forkert, synes kun de færreste at have skrupler ved, at han bliver slået ihjel i videospilstil med et missil fra en fjernstyret drone. Lammet af frygt og usikkerhed har vi på søvngængeragtig vis bevæget os ind i en situation, hvor regeringer uden videre kan tiltage sig ret til at myrde deres fjender i udlandet.
Og vi taler ikke kun om udenlandske statsborgere. Anwar al-Awlaki, en islamistisk prædikant og al-Qaeda-tilhænger var amerikansk statsborger. 30. september 2011 blev han og en anden amerikansk statsborger, Samir Khan, dræbt af en CIA-drone, og to uger senere dræbte en anden CIA-styret drone Awlakis 21-årige søn, Abdul-Rahman. Hverken far eller søn var nogensinde blevet anklaget, retsforfulgt eller dømt for at begå en forbrydelse. Begge var amerikanske borgere, der blev myrdet af Amerikas regering i strid med det femte forfatningstillæg (»Ingen må berøves livet uden retfærdig rettergang«).
Obamas dødsliste
Sidste år konstaterede undersøgende journaliser fra Reuters, at Obama-regeringen har givet grønt lys til, at amerikanske statsborgere, som mistænkes for at være involveret i terrorisme, kan »sættes på en døds- eller tilfangetagelsesliste af et hemmeligt panel af højtstående embedsmænd, som derefter informerer præsidenten om sine beslutninger ... Der findes ingen offentlige optegnelser af panelets overvejelser eller beslutninger ... Ej heller findes der nogen lov, der bemyndiger panelets oprettelse eller fastsætter regler, som det skal operere under.«
Kan en liberal og demokratisk retsstat tolerere hemmelige paneler og dødslister? Var det hensigten hos grundlæggerne af De Forenede Stater, at præsidenten skulle være både dommer, jury og bøddel? Hvad skete der med checks and balances (gensidige kontrolinstanser, der sikrer et demokratisk magtadskillelse red.) og idéen om retfærdig rettergang?
Skamløs dobbeltmoral
Forestil Dem reaktionen fra vores politiker- og kommentatorstand, hvis Iran eller Nordkorea skulle finde på at gennemføre mordkampagner imod vestlige forskere.
Når det gælder statssanktionerede drab er dobbeltmoralen skamløs. »Handlinger vurderes ikke at være gode eller slette ud fra deres meritter, men ud fra hvem der udfører dem,« bemærkede George Orwell engang, »og der findes næsten ingen skændighed, som ikke skifter moralsk kulør, når blot den begås af vores side.«
Men hvor mange fundamentale værdier har vi i grunden tænkt os at skrotte i sikkerhedens navn? Når vi har tilladt vores regeringer at beordre drab på medborgere og medmennesker — hemmeligt, uden kontrol og uden ansvarspådragelse — hvilke andre magter vil vi da vove at nægte samme ret?
Der findes ingen gråtoner her. Vil vi tage afstand fra bilbomber og motorcyklistattentater eller ej? Vil vi konsekvent fordømme statsstøttet, udenretslige drab som rene terrorhandlinger, uanset hvor i verden, eller på hvis ordrer, de finder sted? Eller skal vi trække på skuldrene, vende det blinde øje til og fortsætte vores nedtur mod det lovløse barbari?
 
Mehdi Hasan er chefredaktør for magasinet New Statesman
© The Guardian og Information
Oversat af Niels Ivar Larsen

