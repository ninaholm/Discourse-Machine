Ordet ’venstreorienteret’ bliver til aske i Uffe Elbæks mund
Som socialdemokrat er jeg fuldstændig immun over for argumenter om min ideologiske deroute, der beror på min glæde ved økonomisk vækst eller min påståede mangel på humanisme i integrationsdebatten


 Centrum-venstre er stendød. I hvert fald ifølge Alternativets politiske leder, Uffe Elbæk, og Radikales udlændingeordfører, Sofie Carsten Nielsen. I magasinet Politiko.dk vrister de muld fra den danske jordbund for at udforme venstrefløjens endelige hvilested.
Det er hverken, fordi venstrefløjen har mistet sin sans for økonomisk retfærdighed, sin magtkritik eller sin stræben efter lige muligheder, at de to politikere ikke kan finde fløjens puls. Nej, det er på forunderlig vis Socialdemokraternes flygtningepolitik, der har taget livet af socialismen.
Sandheden er imidlertid, at venstrefløjen langtfra er død. Og da slet ikke fordi to politikere, der ikke tilhører den, erklærer det. Havde Uffe Elbæk eller Sofie Carsten Nielsen gravet lidt i historiebøgerne, ville de finde at venstrefløjen – og især Socialdemokraterne – historisk har været kendetegnet ved en skepsis over for immigration.
Læs også: Elbæk: Der skal eksperimenteres​
De pivåbne grænser mellem Udlændingeloven af 1983 og begyndelsen af Anders Fogh Rasmussens og Pia Kjærsgaards genforsegling i 2001 er en gigantisk undtagelse i Danmarks historie. I 1967, da de første ’gæstearbejdere’ kom til landet, var de inviteret af arbejdsgiverne. Allerede dengang advarede venstrefløjen om løntrykkeri.
I 1973 begyndte man at sætte en prop i hullet for immigration, og det skete især på foranledning af Socialdemokratiet. Hvilken interesse havde den danske arbejder i at åbne arbejdsmarkedet for løndumpende konkurrenter, når han selv levede i et samfund præget af høj arbejdsløshed?
I 1930’erne producerede de danske fagforeninger sågar nationalromantiske film som ’Danmark for Folket’ og ’I Folkets Navn’. Formålet var at udpensle den danske arbejders sammenfaldende interesser med den nationalstat, de selv var grundlaget for.
Det er sandt, at international solidaritet også er fast inventar i den venstreorienterede selvforståelse. Men konceptet er blevet forvrænget til ukendelighed af fortalerne for det multikulturelle samfund. International solidaritet betyder ikke, at man som venstreorienteret bør støtte grænsernes opløsning og nationalstatens nedbrydning. I stedet har vi et ansvar for at hjælpe arbejdere på tværs af grænserne med at bortkaste undertrykkelsens åg. Polske håndværkere bliver ikke frigjorte af at tage pauser fra Østeuropas rå betingelser på Danmarks progressive arbejdsmarked. Tværtimod. En fagforeningsrevolution i Polen har trange kår, så længe polakker kan søge bedre vilkår uden for deres eget land.
Der er derfor langtfra grundlag for en terminal diagnose af venstreorienteret ideologi, at Mette Frederiksen og Henrik Sass Larsen ønsker at koncentrere de danske solidaritetsmuskler i flygtningekrisen i nærområderne. Og dermed sætte en stopper for den vanvittige idé, at krisen kan løses ved at give det fåtal, der er heldige og stærke nok til at krydse et hav og vandre gennem et helt kontinent, opholdstilladelse her.
Uffe Elbæk ønsker et stop for den økonomiske vækst, der er middelklassens anker til velstand, og Sofie Carsten Nielsen kommer fra det parti, der slagtede dagpengene. Ordet ’venstreorienteret’ bliver til aske i deres mund, før det forlader deres læber.
Læs også: Uffe Elbæk leder efter centrum-venstres projekt
Som socialdemokrat er jeg fuldstændig immun over for argumenter om min ideologiske deroute, der beror på min skepsis over for immigration, min glæde ved økonomisk fremgang eller min påståede mangel på humanisme.
Derimod blev min politiske selvforståelse rystet, da det forrige torsdag kom frem, at den gennemsnitlige LO-arbejder er den helt store taber i de seneste 20 års økonomiske politik. Socialdemokraternes regeringsperiode inklusive.
»Mens direktørerne og pensionisterne har haft den største fremgang i deres rådighedsbeløb efter skat, ligger gruppen af faglærte og ufaglærte arbejdere, trods mange politiske løfter om, at de skal tilgodeses, helt i bund,« forlød det ifølge Politiken.
Læs også: Uffe Elbæk: ’Der var så meget tilløb, men ingen orgasme’
Hvis ikke den udvikling bliver vendt, så er jeg villig til at undersøge den hjemlige venstrefløj for livstegn. Men det gør jeg fandengaleme ikke, fordi et par selvgode folketingspolitikere fra den politiske midte er ærgerlige over, at Socialdemokraterne er vendt tilbage til et fornuftigt udgangspunkt i udlændingedebatten.
Casper Gronemann er cand.scient.adm. og politisk analytiker. 
Klummen er udtryk for skribentens egen holdning

