Magtens logik i Mellemøsten



 Medierne i vesten tackler konflikten mellem Israel og palæstinenserne med en sær bagvendt logik: Det debatteres allerede nu, hvem der har ansvaret for det sammenbrud, der truer de genoptagne fredsforhandlinger i Barack Obamas regi. Mahmoud Abbas, den palæstinensiske leder, er under et voldsomt pres for at acceptere videre samtale, efter at de israelske gravkøer og bulldozere har genoptaget arbejdet med at udvide de jødiske bosættelser på Vestbredden. I den arabiske del af Jerusalem trues hele familier med at blive hjemløse efter israelsk konfiskation af deres ejendomme.
Israelerne henviser til, at ejendommene var jødiskejede før 1948, da Israel blev oprettet som stat. Det er med andre ord et juridisk spørgsmål  men det falder ikke nogen ind, at de arabiske huse, israelerne bulldozede efter 1948 i det område, der udgør det nuværende Israel, er et juridisk problem. Heller ikke selv om en bedaget FN-resolution stipulerer flygtningenes ret til at vende tilbage til de landsbyer, der nu er parkeringspladser eller mørnede ruiner.
At der overhovedet kan herske tvivl om ansvaret for det mulige forhandlingssammenbrud, er i sig selv absurd, men ikke overraskende. Israels ekspansion i de besatte områder har fundet sted i mere end 40 år, uden at det internationale samfund  eufemismen for FNs Sikkerhedsråd  har forhindret det, idet USA ser Israel som regionens eneste loyale forbundsfælle. Eller klient, om man vil.
Det er realpolitik, ikke politisk moral, der definerer ret og uret. Og bosættelserne ses ikke som retsstridige og amoralske, men mere som kendsgerninger på landjorden, altså en tilstand, man er nødt til at forholde sig praktisk politisk til. Og kendsgerningen er, at en halv million jøder lever i byer bygget på konfiskeret land, der efter 1948 var administreret af Jordan og beboet af arabere. At Israel argumenterer med, at Vestbredden var »omdiskuteret«, at den var »besat« af Jordan, ændrer ikke på, at de oprindelige beboere helst havde levet videre under jordansk »besættelse«, og at de er kede af, at deres jord konfiskeres  nogle blev så kede af det, at de sprængte sig selv i luften i håb om at tage nogle af besætterne med sig.
I Østjerusalem er jødiske bykvarterer skudt op efter en byplan, der implicit forudsætter, at byen forbliver israelsk. Ingen lande, heller ikke USA, har anerkendt annekteringen af den arabiske del af Den Hellige Stad  alligevel er annekteringen såvel som bosættelserne uden konsekvenser for Israel.
Det abnorme er det normale, det klart ulovlige er det bredt accepterede. Det er denne abnorme normalitet, der sætter Mahmoud Abbas under pres. Han havde bebudet, at han ville udvandre fra forhandlingerne, hvis det 10 måneder lange byggestop ophørte. Det gjorde det. Han udvandrede ikke. Til gengæld tabte han yderligere terræn i sit politiske bagland, hvor han i forvejen står svagt, eftersom han hverken er valgt eller har fået sit mandat forlænget af palæstinensernes kompetente forsamlinger, men ikke desto mindre forhandler på deres vegne.
Abbas tager nu på rundrejse til de såkaldt moderate arabiske ledere for at forhøre sig om, hvorvidt han skal fortsætte forhandlingerne om en fredsaftale, mens Israel bygger videre på hans landsmænds landområde.
Det betyder, at han formentlig allerede har accepteret at tale videre med besætterne. Det betyder tillige, at han ikke kan hente den accept i sit eget bagland  PLO-medlemmet PFLP har allerede forladt forhandlingsdelegationen, og der knurres i Fatah-cirklerne over udsalget. Og Hamas i Gaza er selvfølgelig imod, som det hele tiden har været tilfældet. Palæstinenserne er mere splittede end nogen sinde, så den isolerede leder må nødvendigvis ud og hente sin legitimitet uden for sit eget bagland. Nemlig hos de arabiske regimer, PLOs etablering i de tidlige 60ere var en protest imod, først og fremmest Egypten. Yasser Arafat og hans kampfæller  blandt dem en yngre Mahmoud Abbas  var frustrerede over Egyptens formynderi, der ikke tjente palæstinensernes interesser.
Spørgsmålet er nu, om historien gentager sig. De moderate arabiske regimer  Egypten, Jordan og Saudi-Arabien  er alle afhængige af USA, hvis militærhjælp sikrer, at de bliver siddende. Vil disse regimer anbefale Abbas at sige nej til fortsatte samtaler, hvilket vil medføre et betydeligt prestigetab for den amerikanske præsident? En præsident, der har hårdt brug for en diplomatisk sejr forud for de midtvejsvalg, der truer hans demokratiske parti med et jordskredsvalgnederlag?
Det vil vise sig. I mellemtiden kan man grine eller græde alt efter temperament af Israels Washington-ambassadør, Michael B. Orens, helt guddommelige logik, da han om Netanyahus vægring ved at forlænge byggestoppet i de besatte områder sagde  vistnok i ramme alvor  at det jo beviste, at Netanyahu er en ordholdende person. Og en ordholdende person kan palæstinenserne stole på, så ophøret af byggestoppet var jo sådan set også til deres fordel. Hvabehar? Det er end ikke logik for høns. Men det er magtens logik.

