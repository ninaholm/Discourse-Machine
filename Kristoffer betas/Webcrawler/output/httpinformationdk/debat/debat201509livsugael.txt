Et liv med SU-gæld og stress



 Jeg er indforstået med, at det at gå på universitetet har konsekvenser. Man bliver nødt til at tilsidesætte nogle behov for at holde sig skoleaktiv. Og det er et kompromis, jeg har indgået med mig selv for min egen dannelses skyld. Men det nyopstartede semester har allerede skræmt underbenklæderne af mig. For hvor jeg førhen bevægede mig rundt i hele følelsesspektret, er jeg nu solidt placeret i kategorien: stresset.
Jeg er ikke typen, der med det vons skyder skylden på lærdomsanstalten. Jeg ved godt, at jeg er et voksent menneske, som går på universitetet for egen lærings skyld. Jeg har forpligtet mig til et liv med SU-gæld og hinkestensbriller. Og som de fleste universitetsstuderende startede jeg semestret med at love mig selv, at denne her gang læser jeg alt. Der gik en uge. Hedeture, humørsvingninger, panikanfald og dårlig mave. Stå op, tage på KUA, komme hjem, læse 150 sider til næste dag, i seng og bilde kæresten ind, at man har hovedpine. Hvad der startede som en motiverende plan, endte med at være en opskrift på kronisk hovedpine og dårlig smag i munden.
Da jeg lovede mig selv, at jeg ville læse alt, var jeg udmærket klar over, at jeg ville påtage mig for meget. Men mine frustrationer blev hurtigt erstattet af vrede. Hvorfor i alverden har man lavet et uddannelsessystem, hvor man giver eleverne mere for, end hvad muligt er? Jeg brugte hele forrige weekend på at læse til den følgende mandag – jeg takkede sågar nej til alle sociale tilbud. Det eneste levende, jeg omgikkes, var min cheeseburger fra McDonald’s.
Men på trods af mit hæder­lige forsøg, nåede jeg ikke at læse det hele. Det var bogstaveligt talt uladsiggørligt.
Min underviser fra første semester sagde i sin tid, at vi skulle vinke farvel til vores sociale liv. Jeg grinte lidt af ham og tænkte, at det skulle han jo sige. Men nu frygter jeg, at han ikke jokede. Jeg ved ikke, om lærerne på universiteterne vitterligt tror, at man kan nå at læse den stak af lektier, man får udleveret. Men værre er, at det, at man ved, at man ikke kan nå at læse alt, er så demotiverende, at de fleste studerende dropper helt at læse. Har jeg hørt.
Lærke Vainø Baatrup, København

