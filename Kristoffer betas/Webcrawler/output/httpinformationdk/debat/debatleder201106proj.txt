Projektkultur



Nordens Folkhögskola Biskops-Arnö er navnet på en hæderkronet nordisk kulturinstitution beliggende midt på øen Biskops-Arnö i den svenske sø Mälaren. Højskolen har fungeret som sted for voksenundervisning, men er mest kendt som forfatterskole og et vigtigt mødested for yngre forfattere fra hele Norden. Et sted for kulturudveksling, når det er bedst. I mange år hed lederen af forfatterskolen Ingmar Lemhagen. Han har betydet meget for nordiske forfattere, som han har ført sammen og bevæget videre i hver deres retning. Mange, der senere har været nomineret til og modtaget Nordisk Råds Litteraturpris, har været forbi skolen. Navne som Klaus Rifbjerg, Sara Stridsberg, Mara Lee og Karl Ove Knausgård. Lemhagen er en af dem, der ved mest om nordisk litteratur. Han er en naturlig autoritet, ligesom hans skole er det.Nu er forfatterskolen lukningstruet, fordi de nordiske støtteordninger for et par år siden blev omlagt, så støtten i højere grad går til projekter. Det er helt i tidens ånd, at man ikke vil binde sine midler til det bestående, hvilket der også kan være gode argumenter for. Men der findes også en nødvendighed i det etablerede og kontinuerlige. Det, der gennem ihærdigt arbejde forfines og forbedres gennem årene. Det kan virke som konservativ støtte, men ofte er penge givet bedre ud til sådanne udsøgte steder fremfor flyvske projekter, der kun har den levetid, som et enkelt seminar varer. Ud fra en økonomisk betragtning får man ofte også mere for pengene ved at satse på gode institutioner og personer, der kan løfte niveauet op over middel og skabe en virkelig nordisk sammenhæng.Nu blev Nordens Biskop-Arnö i første omgang reddet. Igen i tidens ånd måtte en privat fond træde til med en håndsrækning. Vera og Greta Oldbergs Stiftelse besluttede i de kommende år at reservere hele sin årlige uddeling på 150.000 svenske kroner til Biskops-Arnö. Det er både en konkret økonomisk håndsrækning og symbolpolitik. Det er en vigtig kulturpolitisk markering mod tidens kortsigtede støtteformer og et signal til politikerne om, at der er brug for sådan en institution. pn
