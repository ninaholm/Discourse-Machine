Medvedev, Putin, Potjomkin



 Valgkampen i Ruslander i gang op til parlamentsvalget senere på året og præsidentvalget næste år. Parlamentsvalget betyder igen intet, for parlamentet er et pseudoparlament med pseudopartier, der alle er under Kremls og regeringsbygningen Det Hvide Hus' kontrol i det af Vladimir Putin oprettede og definerede »kontrollerbare demokrati«.
Men det kommende præsidentvalg er spændende, for det afgør for alvor Ruslands udvikling i de næste mange år.
Mange mener, at det hele er spil for galleriet. Spin, som skal dække over, at Putin enten lader sig kåre som ny præsident for to perioder under 'valget' næste år, eller at han lader Dmitrij Medvedev forblive på posten, men selv koncentrerer magten i sit embede som premierminister.
Putin er stadig populæri kraft af sit macho-image og sit held med en bedring af økonomien på grund af olie- og gasindtægterne, og han har fortsat støtte i den klike af rigmænd, sikkerhedstjenesten FSB og hæren, som han selv er en del af og har banet vejen for. Desuden har han det af ham kunstigt kreerede parti, Et Forenet Rusland, som sidder på den totale magt i parlamentet, bag sig.
Stort set alle har hele tiden betragtet Dmitrij Medvedev som Putins nikkedukke. Men han har også fået smag for magten, og den bliver mere og mere tydeligt, at det såkaldte tandem er ved at blive splittet op i to konkurrerende lejre. Putin, som angiveligt står for stabilitet, national stolthed, en aggressiv udenrigspolitik og konservatisme, som ifølge kritikere, bl.a. Medvedevs førende spindoktor Igor Jurgens, vil føre til stagnation som i salig Leonid Breznjevs regeringsperiode. Medvedev derimod ses som en moderne mand, der ønsker reformer, modernisering og demokratisering, og som ønsker integration med resten af verden.
I den seneste tid har både Putin og Medvedev forsøgt at markere sig. Medvedev har tvunget Putins ministre til at trække sig fra lukrative job i bestyrelser for virksomheder. Han har afklapset Putin for at være imod den FN sanktionerede intervention i Libyen, og han har sagt åbent, at han snart beslutter, om han stiller op til præsidentvalget, og indrømmet, at han på en række områder er uenig med Putin. Hans tænketank har offentliggjort et udkast til valgprogram, som da også er et direkte opgør med Putins system og de af Putin indførte begrænsninger for demokrati og ytringsfrihed. Desuden er han i gang med en omfattende og populær reform af det forhadte russiske politi og retsvæsen.
Putin har på sin side igen sagt, at han ikke udelukker at stille op til valget og han optræder dagligt i de af ham kontrollerede medier, ligesom han her i weekenden fik partiet Et Forenet Ruslands fulde støtte. Han lover desuden højere pensioner, studiestøtte og understøttelse.
Men ingen af demkan løbe fra, at den sociale og økonomiske situation især i provinsen er trøstesløs, som reportagen på side 10-11 i avisen i dag viser. Trods en generel velstandsforøgelse ligger landsbyerne hen i håbløshed. Trods en hastigt voksende middelklasse, der er opstået i storbyerne, så er de russiske landsbyzoner ramt af katastrofe og den demografiske situation er forfærdelig, befolkningstallet falder stadig dramatisk og fødselstallet er stadig ikke begyndt at vokse nævneværdigt, selv om eksperter hævder, at det snart kommer.
Putins og Medvedevsredning er igen oliepriserne, der igen er steget. Oppositionen, som hidtil har været både splittet og holdt nede af myndighederne, er så småt ved at komme sig. Det lader til, at Medvedev er ved at gøre alvor af sit løfte om at fremme pluralisme og politisk debat. I hvert fald har diverse oppositionspartier igen fået mulighed for at arrangere demonstrationer og komme til orde i medierne. Her i weekenden blev der afholdt en række demonstrationer i storbyer landet over. I Moskva demonstrerede omkring 5.000 personer fra partiet Folkets Frihedsparti, der har samlet kendte oppositionspolitikere som tidligere premierminister Michail Kasjanov, tidligere vicepremierminister Boris Nemtsov og parlamentsmedlem Vladimir Ryzjkov. Sloganet var: Imod korruption, overgreb og tyveri og for frie valg. Her sagde Kasjanov, at hvis ikke de næste valg bliver demokratiske, så venter der Putin og Medvedev samme skæbne som Egyptens Hosni Mubarak.
Hverken Nemtsov eller Kasjanov eller andre mulige kandidater som kommunistlederen Gennadij Sjuganov og lederen af Liberaldemokraterne, der hverken er liberale eller demokrater, Vladimir Zjirinovskij har dog reelle chancer ved det kommende præsidentvalg. Valget bliver: Medvedev og/eller Putin. Det ville være bedst for Rusland og for demokratiet, hvis Putin forlod scenen. Men det kan let gå som vanligt i Rusland, nemlig at der opstilles kulisser opkaldt efter Katerina den Stores general og elsker Potjomkin, som viser, at her går det rigtig godt. Selv om det i virkeligheden går skidt.

