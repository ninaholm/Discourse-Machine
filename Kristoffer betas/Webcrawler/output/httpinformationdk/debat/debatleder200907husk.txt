Husk den lille bonde



 Om et årti vil intet barn gå sultent i seng, ingen familie vil frygte, at de ikke har brød næste dag, og intet menneskes fremtid vil blive ødelagt af fejlernæring
Henry Kissinger, 1974 World Food Conference
Det er ubehageligt , men vi tager den alligevel: Lad os sige, at du bruger halvandet minut på at læse denne leder. Inden du er færdig, vil 18 børn være døde af sult. Hvert femte sekund dør et barn, fordi det ikke får mad nok. Og hvert år er spørgsmålet om, hvordan man som verdenssamfund skal forhindre dette, på dagsordnen, når de rige lande mødes i G8-regi. Denne gang er ingen undtagelse. Fødevaresikkerhed, hedder det, når det bliver til politik, og ifølge FN's fødevareprogram WFP er emnet vigtigere end nogensinde. Antallet af personer, som lider under hungersnød, runder nemlig i 2009 for første gang én milliard. Den globale økonomiske afmatning har ramt de fattigste hårdest. Sidste år vurderede WFP, at yderligere 30 millioner ville få brug for hjælp. I 2009 estimerer de, at yderligere 100 millioner mennesker vil tage plads i den kø.
Noget tyder på, at G8 faktisk fik vedtaget, om ikke konkret handling, så retningslinjer for den fremtidige indsats. Positivt er det, at de rige lande erkendte, at det er et gigantisk problem, at de - ofte i næstekærlighedens navn - har dumpet fødevarer, der underminerer de lokale markeder. Og godt er det, at der tilsyneladende har bredt sig en erkendelse af, at de ramte lande ikke kan eksportere sig ud af problemet. Man bør i stedet støtte, at landene koncentrerer sig om at producere mad til sine egne. Og der blev da også sat  beløb på: 107 milliarder kroner de næste tre år til støtte til at udvide landbrugsproduktionen i især Afrika. Om der reelt er tale om nye penge, eller om de rige lande, for gud ved hvilken gang, deler de samme penge ud, som tidligere blev øremærket finansieringen af brudte løfter, er stadig en anelse uklart.
MEN UANSET HVAD, så er det på tide, at landbruget kommer i centrum. Igennem de seneste to årtier har bistanden til landbrugsudvikling været stødt dalende. USA brugte f. eks. sidste år 20 gange så mange penge på at sende fødevarehjælp til de fattige, som landet brugte på at støtte dem til at producere det selv.  Spørgsmålet er nu, hvilke landbrug man vil støtte. Risikoen er, at man igen er orienteret mod eksportlandbruget. Det vil heller ikke være nogen stor overraskelse, om man igen, helt ukritisk vil arbejde udfra devisen, at stort er godt. Virkeligheden er, at de fattige ikke lever af at levere mango til Irma. Ca. 75 procent af verdens fattigste producerer mad til sig selv på et lille stykke jord og tjener ekstra på overskudsproduktionen på det lokale marked. Når pengene skal bruges, bør den lille bonde sættes i centrum. Det er fint at sige, at de fattige lande selv skal producere mad. Hold fast i, at det er de fattige småbønder, der skal stå for den produktion. Der er nemlig også stor sandsynlighed for, at hovedparten af de 18 børn er deres. 

