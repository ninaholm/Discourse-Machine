Sådan kan vi udrydde ekstrem fattigdom
I 2030 må der ikke være nogen tilbage på kloden, der lever for under syv kr. om dagen. Det er Verdensbankens erklærede mål. Med en lillebitte skat på personlige formuer over en million dollar  kunne målet nås allerede i morgen


 
	De gode folk hos Rolls-Royce har lige åbnet et helt nyt forhandlernet. I det ludfattige ørige Filippinerne – af alle steder. Men denne nation med et indbyggertal på næsten 100 millioner er trods alt også hjemsted for flere personer med endog meget fyldte lommer. Mindst 334 har således en nettoformue på 50 millioner dollar (275 mio. kr.) eller derover.

	»Hvilket er mere end rigeligt til at sikre et robust bilmarked i det ultimative superluksussegment,« som Rolls-Royces topchef bemærkede tidligere på måneden i Manila.

	10.000 kr. i total formue

	Et af buddene på dette ultimative privilegium, Rolls Ghost-modellen, vil koste en filippiner fra 602.000 dollar (3,3 mio. kr.) og opefter, afhængigt af tilvalgt ekstraudstyr. Det er over 600.000 dollar mere end den gennemsnitlige voksne filippiners personlige netto- eller medianformue på 1.879 dollar (godt 10.300 kr.).

	På Filippinerne har 88 procent af alle voksne under 10.000 dollar i personlig formue. Blot 0,9 procent har over 100.000 dollar. Det fremgår af den netop udgivne Global Wealth Report 2013 fra Credit Suisse Research Institute i Schweiz

	I vores ekstremt ulige verden er en så skæv fordeling af velstand for længst blevet en accepteret økonomisk sandhed, som det kun ville falde et fåtal ind at problematisere.

	De nye data fra den schweiziske bankgigant Crédit Suisse anslår de samlede personlige formuer i hele verden til at have udgjort 241.000 milliarder dollar pr. juni i år – en ny historisk rekord.

	Verdens rigeste ene procent råder for øjeblikket over 46 procent af de globale aktiver, mens den fattigste halvdel af klodens voksne beboere må tage til takke med under en procent.

	Verdensbankens tryllestav

	Hvad betyder tal som disse for den daglige tilværelse, mennesker faktisk lever i? En ny rapport fra Verdensbanken, The State of the Poor, der lige er udkommet, giver os et fingerpeg. Omkring 1,2 milliarder mennesker i verden lever i dag for under 1,25 dollar (godt syv kr.) om dagen – det vil sige under vilkår, som forskerne definerer som ekstrem fattigdom. Kun 26 procent af disse ekstremt fattige har adgang til rent vand, mens kun 49 procent har adgang til elektricitet.

	Og hvad er så den gode nyhed? At førhen plejede det at være endnu værre. Antallet af mennesker verden over, der lever i ekstrem fattigdom, er faktisk faldet med 721 millioner siden 1981.

	Langt de fleste af de heldige, der er hevet ud af fattigdom, bor i Kina og til en vis grad også i Indien. I resten af u-landene, pointerer Verdensbanken, »ser de personer, som i dag lever i ekstrem fattigdom, ud til at være lige så fattige som dem, der levede i ekstrem fattigdom for 30 år siden.«

	Verdensbanken har sat et mål for at komme denne ekstreme fattigdom til livs inden år 2030. Men behøver verden virkelig at vente så længe?

	Faktisk ikke, hvilket Verdensbankens analytikere da også beredvilligt anerkender i deres nye undersøgelse. De nødvendige investeringer, der kræves for at bringe alle i verden, som i dag lever for under 1,25 dollar om dagen, ud af den ekstreme fattigdom, viser sig at være overraskende beskedne.

	»Hvis vi havde en tryllestav, som vi kunne målrette helt præcis imod hvert et ekstremt fattigt individ, ville verden behøve cirka 169 milliarder dollar (930 milliarder kr.) om året for at udrydde den ekstreme fattigdom,« konstaterer Verdensbankens forskere. Denne sum, påpeger Verdensbanken, svarer til ca. 0,5 procent af bruttonationalproduktet i verdens udviklingslande.

	Lille skat, stor effekt

	I tallene fra den nye Credit Suisse Global Wealth Report gemmer der sig et mere politisk dristigt perspektiv. Der findes 32 millioner voksne, der hver især er god for mere end en million dollar. Tilsammen løber deres personlige rigdomme op i 98.700 milliarder dollar. Disse velhavere udgør 0,7 procent af verdens voksne befolkning, og de sidder på 41 procent af verdens rigdom.

	En gradueret formueskat, der i gennemsnit beskatter alle personlige formuer på over en million dollar (5,5 millioner kr.) med 0,5 procent, ville indbringe omkring 500 milliarder dollar årligt, svarende til næsten til det tredobbelte af, hvad der er nødvendigt for løfte hver en sjæl på jorden ud af ekstrem fattigdom.

	Analytikerne hos Credit Suisse foreslår naturligvis ikke en sådan ’beskat de rige’-løsning. De gør sig blot den iagttagelse, at »verdensøkonomien fortsat er befordrende for erhvervelse og bevarelse af store og mellemstore formuer.«

	10 pct. flere har 50 mio. dollar

	Dette kan meget vel være lidt af en underdrivelse. Alene inden for det seneste år er antallet af globale ’million dollar’-formuer steget med 6,1 procent (nettoformuen beregnes ved at tage boligformuen, den finansielle formue og pensionsformuen fratrukket hele gælden, red.).s Antallet af personlige nettoformuer på over 50 millioner dollar er gået drastisk i vejret. De er steget med mere end 10 procent. Næsten 100.000 mennesker på verdensplan, 98.663 for at være helt nøjagtig, nyder nu godt af en status som såkaldt ’superrige’.

	En frydefuld udvikling for Rolls-Royce-forhandlere overalt på kloden, der utvivlsomt gnider sig i hænderne.

Sam Pizzigati er forfatter, associate Fellow ved Institute for Policy Studies og redaktør af tidsskriftet Too Much: A Commentary on Excess and Inequality. Hans seneste bog er ’The Rich May not Always win: The Forgotten Triumph over Plutocracy that Created the American Middle Class’

© 2013 Washington Spectator og Information

Distribueret af Agence Global

Oversat af Niels Ivar Larsen

