Gættekonkurrence for håbefulde kunstnere
Hvert år deltager mange kunstnere i Kunstrådets store statslige gætte-konkurrence, hvor millioner udloves i præmie. Hvis du er heldig og god til at gætte, hvad dommerne tænker, får du gevinst. Får du afslag, får du aldrig at vide hvorfor — din eneste mulighed er at foretage endnu et blindt gæt året efter. Hvorfor vil smagsdommerne ikke gå i dialog med de skabende?


 Der er lige afgivet en rapport om Kunstrådet og Kunstfonden. Hovedkonklusionen handler om at slå de to grene af systemet sammen. Måske er det en god idé, men der er et langt mere grundlæggende problem ved Kunstrådets praksis.
Netop nu har mange scenekunstnere fået afslag fra Scenekunstudvalget (SKU), som er et af Kunstrådets fagudvalg. Teater 770° Celsius er blandt de mange, der har fået afslag. Vi er et nyt teater med en ny arbejdsmetode. Vi vidste, det ville blive svært at få produktionsstøtte til forestillingen — fordi der er så mange som ansøger, og fordi vi er nye og har en usædvanlig arbejdsmetode.
Derfor har vi lagt en stor indsats i at lave en no-budget forestilling, Win-Win — vi elsker arbejde, her i august, så udvalgets medlemmer kunne have en mulighed for at se vores arbejdsmetode i funktion, samt at lave en gennemtænkt og velskrevet ansøgning på en ny forestilling. Ansøgningen har både lokale samarbejdspartnere som Lyngby-Taarbæk Kommune, DTU og en international partner i British Council, men uden støtte fra SKU bliver den umulig at gennemføre. Forestillingen blev en succes med gode anmeldelser, næsten udsolgt og positive reaktioner fra publikum, som især bestod af grupper, man ikke normalt ser til teaterforestillinger. Vi mener selv, vi har gjort næsten alt for at vise os som et initiativrigt, nyt teater med en innovativ metode, der kan trække et helt andet publikum i teatret.
Vi ved intet
Nu kan man måske nemt tænke at dette er skrevet i bitterhed over at have fået afslag — endnu et indlæg i rækken af forkælede kunstnere, der mener, de burde have fået penge. Vi er selvfølgelig kede af ikke at få støtte, for vi brænder jo for vores kunstneriske dagsorden, men vi er også professionelle og fuldstændig klar over, at konkurrencen er hård. Måske var vores ansøgning ikke god nok, måske tager vi fejl i, at vores arbejdsmetode er noget særligt, måske var vores budgetter for ambitiøse, eller måske er der en række andre grunde til, at vi ikke kunne komme i betragtning i udvalgets øjne.
Vi ved det ikke, og vi kommer aldrig til at vide det. Det er det grundlæggende problem i støttesystemet.
Alle der har fået afslag oplever det samme uholdbare dilemma. Enten kan det nuværende udvalg bare ikke lide det, man laver, og så kan man vente fire år på, at der kommer et nyt udvalg. Eller også kan man håbe på, at man til næste år måske kan få støtte, hvis man laver en endnu bedre ansøgning, hvis man bruger endnu mere tid på at arbejde gratis, på at lave no-budgetproduktioner. Men uanset hvad man gør, bliver det et valg truffet i blinde, anlagt på formodninger og gætteri — og det er uholdbart i forhold til den mængde af arbejde og tid, man bruger på at etablere sig som et nyt teater.
Anderledes i filmen
Og det er akkurat her, støttesystemets praksis er et benspænd af de helt store for en frugtbar, udviklende proces. Du kan én gang om året indsende en ansøgning, pænt afvente et svar, som ankommer 3-4 måneder senere som et blankt ja eller nej. Og hvis du har fået afslag, kan du gå hjem og vente på at søge til næste år — uden at være en snus klogere på hvordan og hvorfor, du blev vejet og fundet for let.
Modstykket er Filminstituttet, hvor man løbende kan ansøge om både udviklings- og produktionsstøtte, og hvor der er mulighed for dialog med instituttets konsulenter om projektet. Konsulenterne kan spørge ind til tvivlsspørgsmål og på den måde få en bedre afdækning af et projekts reelle potentiale. Hos SKU bedømmer udvalget en ansøgning på grundlag af en tosiders ansøgning, en synopsis og CV'er. Hos Filminstituttet kan konsulenterne f.eks. afsætte en mindre portion penge til, at et projekt kan udvikles et skridt længere, og bl.a. på baggrund af det vurdere projektets levedygtighed. Der er ingen tvivl om, at Filminstituttets indretning af deres støtteproces har været medvirkende til den vedvarende succes, som dansk film har.
Frustrerende for alle
Hvorfor er Kunstrådets praksis så rigid og ufrugtbar? Hvorfor er der armslængde til de skabende kræfter? Hvorfor er der ikke dialog og udveksling?
Det er svært at forestille sig en teaterdirektør eller en filmproducent, som ville beslutte sig for at investere i en produktion uden en dialog med de skabende kunstnere. Men det kan man åbenbart i Kunstrådet, hvor SKU netop nu har uddelt 46,7 millioner til produktion af teaterforestillinger på baggrund af nogle få siders papir, men ingen dialog. Og det er sikkert lige så frustrerende for udvalgets medlemmer som for os at være med i sådan en gættekonkurrence.
 
 
Troels Christian Jakobsen er instruktør ved Teater 770° Celsius

