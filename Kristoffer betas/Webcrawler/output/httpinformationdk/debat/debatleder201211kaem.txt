Kæmp for kommunebiblioteket



 Lånerkortet bliver i lommen, men kommunernes biblioteker har flere besøgende end nogensinde. Torsdag skrev Information, at antallet af biblioteksbesøg fra 2010 til 2011 steg med 173.000. Samlet er det årlige besøgstal på knap 36,3 millioner.
Kulturminister Uffe Elbæk (R) kalder bibliotekerne de ’moderne forsamlingshuse’, og hvis han med ’forsamlingshuse’ tænker på institutioner og møder på tværs af befolkningsgrupper, har ministeren fat i noget.
For selv om antallet af udlån af fysiske materialer falder, er biblioteket i det store perspektiv et stykke vellykket velfærdsstatshistorie, vi med god grund kan være stolte af. Som leder ved Center for Kulturpolitiske Studier, Dorte Skot-Hansen, formulerede det i Information, er det lokalsamfundets sidste ikkekommercielle mødested: »Et public domain, hvor man møder nogle, der er anderledes end en selv.«
Det er et tilbud fra staten, borgeren kan benytte sig af, som hun vil. Bøger, aviser og alt andet, hun skal bruge for som borger at blive stærk, stilles til rådighed af det offentlige, og biblioteket er således en institution, som løfter uden tvang og skaber dannelse uden smagsdommere. Der bliver færre og færre biblioteker, og siden firserne er antallet af filialer halveret. Det skyldes overvejende kommunale besparelser, men det er også et spørgsmål om kommunal strategi: Mange steder kaster man sig ud i spektakulære byggeprojekter, som bliver til smukke, store hypermoderne medborgercentre. Det har skabt biblioteker af international klasse, og det vil uden tvivl forandre lokalområderne omkring Hjørring, Herning, Billund, Aarhus og Sønderborg.
Men det sker på bekostning af små filialer, som enten bliver begrænset til mindre selvbetjente filialer, eller som helt lukkes. Og hvis man bor i Gudme, Hals, Nibe eller Præstø er det alt andet lige svært at mærke sammenhængskraften fra de større byer – eller for den sags skyld fællesskab, informationer og vejledning til bedre at tilgå eller betjene alle disse informationer. Positivt er det, at kulturministeren bakker op om bibliotekerne. Den nye kulturvaneundersøgelse viser, at kun 54 procent af danskerne har besøgt et bibliotek i løbet af sidste år mod 64 procent i 2004, og at kun 25 procent besøger biblioteket mindst én gang om måneden. Ministeren kunne have fremhævet disse tal, men fokuserede i stedet på mangfoldigheden i den andel, der bruger biblioteket. Mangfoldigheden er bestemt til stede, men stoler man på kulturvaneundersøgelsens konklusioner, bliver der færre brugere.
Det står i kontrast til dørmålingerne, og dét, man med sikkerhed kan sige, er, at brugerne bliver hyppigere: Flere går ind og ud af biblioteket, men det drejer sig stadig om en mindre del af den danske befolkning.
I visse kommuner tænkes helt nye tanker. For eksempel har bibliotekerne i Randers og Aalborg videreudviklet bogbus-konceptet og specialbygget bogbusser, som kører lokalområdet tyndt og spreder viden. Stadig primært ladet med litteratur, men modsat de gamle busser nu også udstyret med computere, kaffeautomater, aviser og legetøj. Et glimrende initiativ, der fører biblioteket til borgeren – selv om hun ikke bor i byen. Bibliotekernes økonomi ligger hos kommunerne, og det er et kommunalt ansvar at løfte de lokale filialer. Som bekendt varierer kommunernes økonomi, hvilket også afspejles i den lokalt førte bibliotekspolitik.
Hver anden kommune svarer i en ny rundspørge, at der bliver besparelser på området i 2013, og det kommer både til at betyde personalereduktion og lukkede filialer. I to kommuner nedlægges også bogbusser. Men hvad er argumentet for ikke at løfte borgerne med det fri tilbud om dannelse? Kommunale besparelser er uundgåeligt, javist, men det er en forkert prioritering at modarbejde disse medborgercentre. Så kommuner: Kæmp for bibliotekerne og støt op om jeres lokale filialer – sammenhængskraften skaber ikke sig selv, særligt ikke hvis man modarbejder den. Og potentielle lånere: Kig forbi dit lokale bibliotek – uanset om du læser bøger eller ej, skal der nok være noget for dig. Det hele er gratis, så længe du afleverer til tiden.

