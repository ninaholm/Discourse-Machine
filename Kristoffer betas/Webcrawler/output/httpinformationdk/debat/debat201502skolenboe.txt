Skolen bør få mere fritidspædagogik



 Skolereformen er en trussel mod SFO’er og fritidshjem, i kraft af at den beslaglægger mere af børnenes tid. I denne forbindelse vil Dansk Legeplads Selskab bede Københavns kommune overveje følgende: Skolekultur og fritidskultur er forskellige. Lægges skolerne ledelsesmæssigt ind under fritidshjemmene, vil det i længden styrke fritidskulturen. Lægges fritidsinstitutionerne ind under skolens forvaltning, vil det i længden styrke skolekulturen. Organisationsreform og indholdsreform hænger uløseligt sammen.
I Danmark har vi en i international sammenhæng enestående fritidssektor med egen uddannelse, egne institutioner, egen ledelse, egen pædagogik og identitet. I fritidskulturen spiller legen en afgørende rolle. Tiden her er børnenes egen. De bestemmer, hvad de vil lave, hvornår og med hvem. Det sanselige, innovative, musiske, tekniske og kreative får plads.
Den anden afgørende faktor i fritidspædagogikken er mere hverdagsagtige og handleprægede børn-voksen relationer, som i nogen grad kan afhjælpe den mangel på voksen-børn relationer i civilsamfundet, som familiens stigende arbejdsbelastning gennem de senere årtier har medført. Børn er ikke grænsesøgende, men de er alle voksensøgende. De søger voksne, som de kan tale med, lege med, pjatte med og få hjælp af – og som ikke pludselig bryder ud i undervisning.
Leg styrker indlæring
At udvikle tætte relationer med voksne, at være sammen med sine venner på egne betingelser og at lege er hemmeligheden bag livsmod, ukuelig nysgerrighed og et rigt og frodigt sprog med levende begreber – der igen gør læsningen let og frydefuld.
Børn kan lære meget i skolen, særlig hvis de har et mangfoldigt fritidsliv. Til det hører omsorgsfuld bevarelse og videreførelse af de bedste fritidsmiljøer, sikring af, at alle fritidsinstitutioner sikres optimale udearealer, satsning på legens og selvbestemmelsens betydning for integrationen af børn på tværs af alder, etnicitet og klasseskel og vægtning af fritids- og undervisningsinstitutionernes ligeværdighed og autonomi i samarbejdet.
Fritidspædagogikken i Norden, ikke mindst den i København, er af en helt særlig kvalitet, og det ville være umådelig positivt, hvis den kunne få indflydelse på skolen.
Lene Nielsen, Hans Henrik Øhlers, Erik Sigsgaard, Mette Schmidt-Laugesen, Dina Heldt og Ning de Coninck Smith fra Dansk Legeplads Selskab

