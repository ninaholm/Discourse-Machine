Myter om forsvar og krige
Hvis USA havde brugt op mod 30.000 milliarder kroner på en Marshall-plan for Mellemøsten i stedet for at have ødslet det enorme beløb ud på krigen i Irak: Hvordan var det så gået med Iraks, Afghanistans og palæstinensernes samarbejde med Vesten? Hvordan var det gået med udsigterne til en finanskrise, som til dels er forbundet med de enormne militærudgifter?


 I år skal der forhandles et nyt forsvarsforlig, og vildreden er stor. For det første er finanskrisen over os, og offentlige investeringer må tænke finans- og beskæftigelsespolitisk snarere end forsvarspolitisk. For det andet er forsvarsstrategierne nærmest i opløsning. De sidste 20 år har været præget af nogle enorme strategiske skift. Håb og fantasmer har blandet sig med nederlag og omdefineringer. Med den centrale britisk-amerikanske strategiske tænker John Gray kan man måske tale om op mod en snes vidt forskellige fremtidsscenarier, hvoraf det bedste paradoksalt nok er at konsultere militærhistorien. 
Major Jacob Barfoed antyder den mulighed i sin kronik den 3. februar og forsøger så at gennemtænke fremtidens krav om, hvorvidt forsvaret skal have ny kampfly. Forsøget er interessant, men hænger ikke sammen.
Problemet er ikke blot i den lille skala, at Barfoed hævder, at jord-til-luft-missiler gør det "meget risikabelt at flyve med ubemandede fly", et it-styret system, der har udviklet sig meget de sidste årtier, men er det ikke netop mindre risikabelt end at anvende bemandede fly? Man kunne se for sig, hvordan studieværten i The Daily Show, Jon Stewarts undrende mimik ville tage sig ud. 
Barfoed vil også forsvare nye kampfly. Der er tale om investeringer på to gange en storebæltsbro. Så de skal overvejes grundigt, og argumentationen bør derfor være solid: "Et nyt kampfly vil først være klar til brug om otte-ti år og vil efterfølgende skulle anvendes i 30-40 år." 
Argumentationen er, at "danske kampfly vil her og nu faktisk styrke implementeringen af den danske Afghanistan politik". (Igen ser vi på Jon Stewarts ansigt for os). 
Kronikken gentager 'her og nu'-perspektivet, men ti eller 30 år er jo ikke her og nu. Hvad ligger der med andre ord bag?
Taktik, ikke strategi
Siden 1970'erne har man talt om Vestens (USA's) revolution i militære anliggender (RMA), hvor man har villet skabe et fælles koordineret system af 40-50 tekniske systemer. De skulle garantere, at man kan vinde krige og sejre på slagsmarken. Omkostningerne er gigantiske. Vi taler om beløb i størrelsesordenen 20.000 milliarder kroner. Dybest set investeringer, der betales via en debitering til Kina, Rusland og Saudi-Arabien, der står som de helt store kreditorer til USA og nu ejer mange amerikanske fabrikker, havne, investeringsselskaber osv. Ideen heri går umiddelbart tilbage til Den kolde krig, men har meget længere aner. Den er typisk for en taktisk tænkning om materielt herredømme, som kom frem før Første Verdenskrig, og som går tilbage til Napoleon og hans vicestabschef, en fransk militærtaktisk tænker ved navn Antoine-Henri Jomini. Sejren vil blive sikret af materiel overlegenhed, som den amerikanerne havde i Vietnam. (Endnu en gang kan vi konsultere Jon Stewarts undrende ansigt).
Det amerikanske militære bureaukrati har næsten lige så gamle aner. Det reformeredes grundigt i tiden lige omkring 1900 og har i store træk en organisatorisk form, der går i en ubrudt linje tilbage til dengang. 
Dwight D. Eisenhower kunne i sin afskedstale i 1961 advare Kennedy om det "industrielt-militære kompleks", der hørte med. Med den type organisatorisk taktik som drivmiddel lykkedes det for amerikanerne at tabe Vietnamkrigen på en måde, der kun kunne tjene til at blive fortrængt og glemt, så man ikke lærte noget af den.
Men det lykkedes at udkonkurrere Warszawapagten gennem it-teknologisk oprustning. Vesten kunne indoptage den tyske Blitzkriegs-taktik bedre end Sovjet. Man kunne vinde på hastighed - også en gammelt Napoleon-taktik - og ikke blot materiel. Der er bare et problem. Alt det smarte, dyre, hurtige, nye og massive isenkram hviler på taktik. Ikke på strategi.
Lige siden svenskerne stødte på snaphanerne og Napoleon på den spanske guerilla ('lille krig'), har svaret på overlegenhed i højteknologi og hastighed været decentralisering og lavhastighed. Besættelsesstyrker har tiden imod sig. De har forsyningslinjerne imod sig. De har moralen imod sig. De har opslidningskrigens strategi imod sig. Og næsten alle større krige har gennem de sidste 400 år været opslidningskrige. Sådan nogen taber man, det er ikke nogen, man vinder. Den store krigstænker Karl von Clausewitz vidste det, strateger ved det. Men i strategi taler man ikke blot om slagmarker, man taler også om forsyninger og om fred.
I dag er ikke blot det danske, men også det amerikanske forsvar og deres besættelsesstyrker ved at blive slidt op. I Afghanistans tilfælde kan man bestemt beklage det. Akilleshælen har været den ulovlige og illegitime Irakkrig, der ifølge den amerikanske økonom og nobelpristager Joseph Stiglitz vil komme til at koste USA mellem 17.000 og 30.000 milliarder kroner - en stor del i invalidepensioner. Det er formodentlig den omkostning, der mere end noget andet har trukket stikket ud for den amerikanske kreditværdighed.
Brud med doktriner
Paradoksalt nok er den amerikanske hær ikke blot en af de langsomst lærende organisationer i Vesten, men også en af de hurtigste. Krigsførelse drejer sig trods alt om omstilling og innovation. Under det katastrofale sammenbrud i Irak i 2005-06 brød man med de klassiske doktriner, og med ryggen mod muren analyserede man Rumsfelds og Cheneys RMA-fantasier og lavede en gigantisk omstilling ikke blot i taktik, men også i strategi. Krigsførelse må dreje sig om, ikke at vinde slagmarken taktisk, men om strategisk at vinde freden, nemlig bl.a. ved at flytte det kampen er om fra en type slagmark til en helt anden. 
Rumsfelds egne generaler fornægtede hans RMA-naive tilgang. Ifølge General Patreus og hans strateger består oprørsbekæmpelse i civilt-militært samarbejde. Den består af folk, der kan tale sproget, forstår kulturhistorien, kan gå ind i samfundets funktionssammenhænge. Få samfundet til at fungere. Ikke ved pludseligt at gå ind med Woodrow Wilsons doktrin om at skabe folkelig 'selvbestemmelse' og kalde det et demokrati, der ender med borgerkrige, men ved at skabe langsigtede institutionelle ændringer. Det tager tid. Og tid koster. Teknisk er Vesten anyway oprørsgrupperne langt overlegne, selv hvis man tog gamle svenske Drakenfly frem. Taleban er ikke Sovjet, og al-Qaeda er ikke den tyske Wehrmacht.
I Afghanistan og Irak er problemerne ikke mindst strategiske, og det vil sige politiske: Grænsedragningen mellem Pakistan og Afghanistan går på tværs af ældgamle stammer; Iraks grænser var en britisk opfindelse efter Første Verdenskrig. Vi taler om områder, hvor historiens åndedræt er helt anderledes langtrukkent end i Texas; Middelalderen var i forgårs, og Osmannerriget var i går. Hvis man strategisk vil skabe fred, er udfordringen mindre at anvende en milliard på nye kampfly, men et lige så stort beløb på kulturstudier og de resterende milliarder på velfærdsopbygning. Lad os antage, at USA havde brugt 17.000 til 30.000 milliarder kroner på en Marshall-plan for Mellemøsten: Hvordan var det så gået med Iraks, Afghanistans og palæstinensernes samarbejde med Vesten? Hvordan var det gået med udsigterne til en finanskrise? Ville det være Vesten eller Kina, der ville drage fordel af samarbejde med Mellemøsten? I stedet fortsatte man med den unilineære taktiske materieloprustning, der med Kosovo-konflikten 1999 som undtagelse har ført til så store katastrofer. 
For fremtidens skyld
"At spå om sikkerhedstrusler 10 til 50 år ude i fremtiden og basere sine materielinvesteringer på dette usikre grundlag er risikabelt", siger Barfoed. Ja, netop. Men glem ikke, at pludselige oprustninger kan ske enormt hurtigt, næsten fra scratch, tænk på USA's indsatser i borgerkrigen (1861-65), og i Første og Anden Verdenskrig også, Tysklands i 1933-39. Der er ingen grund til, at Vesten i samlet flok skal skræmme Rusland og Kina til oprustning. Begge lande er fuldstændig afhængige af eksport til Vesten og har slet ikke internt råd til en ekstern konflikt. For tiden er der mange taktiske forsvarseksperter, der gerne vil bevare deres jobs og institutioner. Det er der jo mange, der gerne vil. Spørgsmålet er, om forsvaret, lige som alle andre, også må lære at omstille sig til helt andre doktriner. For fremtidens skyld.
Gorm Harste er lektor på Institut for Statskundskab ved Aarhus Universitet

