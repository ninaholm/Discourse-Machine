En omvendt Nansen
LEDER


 Da Lenin i kølvandet på Den Russiske Revolution og Første Verdenskrig gjorde 800.000 eksilrussere statsløse, fik den norske polarforsker og diplomat Fridtjof Nansen den enkle, men geniale idé at udstyre dem med et internationalt pas.
Det såkaldte ’Nansen-pas’ tillod flygtningene fra Rusland – og senere også tyrkere, armeniere og assyrere – at skabe sig en fremtid i en række vestlige lande. Det var medvirkende til, at flygtningestrømmen dengang rent faktisk kunne håndteres.
Men EU-landenes reaktion på det nuværende flygtningepres tyder på, at vi er ved at opfinde ’en omvendt Nansen’. Konklusionerne på torsdagens møde i Det Europæiske Råd – det fjerde EU-topmøde om migration i år – fokuserer nemlig på at styrke bevogtningen af unionens ydre grænser og på hurtig hjemsendelse af migranter, der ikke skønnes at være asylberettigede.
Regeringslederne er blevet enige om at udvide grænseagenturet Frontex’ mandat, så det »på eget initiativ« kan organisere hjemsendelser. Samtidig vil EU forsøge at overtale fattige lande til at modtage afviste migranter uden gyldige rejsedokumenter på baggrund af en europæisk passerseddel, en laissez-passer, fremgår det af mødets konklusioner.
I stedet for at gøre det nemmere for mennesker med behov for beskyttelse at komme sikkert og lovligt til Europa koncentrerer den politiske indsats sig altså om at gøre det lettere at sende migranter tilbage til den situation, de flygter fra. En af forklaringerne på det er, at Frontex som institution påvirker opfattelsen af fænomenerne migration og flygtninge.
Det er en institution, der er vokset og har fået større betydning siden oprettelsen i 1999, men som også selv leverer argumenterne for sin uundværlighed. Det er f.eks. Frontex, der har leveret det tal, politikere og medier bruger som udgangspunkt for diskussionen om, hvorvidt EU’s modtagekapacitet er opbrugt.
Mange af de 700.000 flygtninge, som ifølge Frontex er ankommet til EU i år, er imidlertid blevet registreret i to eller flere lande som følge af Dublin-forordningens sammenbrud. Ifølge FN er antallet derfor snarere knap en halv million. Men overdrivelsen har allerede bidraget til den panikstemning, som EU’s ledere reagerer på.
Europa er under alle omstændigheder ikke under det samme intense flygtningepres som f.eks. Tyrkiet, Libanon og Jordan. Hvis man virkelig ville gøre noget konstruktivt for at forbedre situationen, skulle man finansiere flygtningelejre i disse lande med mulighed for at søge asyl i EU uden først at skulle risikere livet på en farlig rejse.
Men der er noget grundlæggende modsætningsfyldt i EU-institutionernes tilgang til spørgsmålet. På den ene side bliver der afsat stadig flere ressourcer, også militære, til bekæmpelse af menneskesmugling, som altså anses for at være et stort problem, og på den anden side bliver EU’s ydre grænser beskrevet som totalt ubevogtede: »Lad os slå én ting fast«, skrev EU’s præsident, polakken Donald Tusk, i indkaldelsen til topmødet i forgårs, »den exceptionelt nemme adgang til Europa er den største pull factor (tiltrækningsfaktor, red.) for migranter«.
Kan man virkelig hævde, at der er nem adgang, når mindst 3.000 mennesker alene i år er omkommet i forsøget på at komme ind i EU? Ruten gennem det vestlige Balkan vil nu sandsynligvis blive endnu farligere og dermed endnu mere indbringende for menneskesmuglerne, når grænsebevogtningen optrappes.
Det politiske resultat af årtiers kortsigtede tiltag på flygtninge- og indvandrerområdet er, at EU nu er i lommen på Tyrkiet. Frygten for, at flere af de omkring to mio. flygtninge fra Syrien, som nu opholder sig i Tyrkiet, rejser videre til EU, har ifølge webavisen euobserver.com fået EU-kommissionen til at udskyde offentliggørelsen af en kritisk rapport om korruption og en autoritær glidebane i det tyrkiske demokrati under præsident Erdogan.
Samtidig har regeringen i Ankara fået løfte fra EU om opspeedede optagelsesforhandlinger og omfattende økonomisk hjælp til at håndtere de mange flygtninge – få uger inden det andet parlamentsvalg i Tyrkiet i år, efter at Erdogan i juni mistede sit absolutte flertal. Situationen kalder på visionære ideer som Nansens, men EU-landene fortsætter hellere med at udlicitere deres problemer til ustabile demokratier i nærområdet.

