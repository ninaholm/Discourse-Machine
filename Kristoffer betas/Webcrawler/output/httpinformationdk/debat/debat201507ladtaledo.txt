Lad os tale om døden
Måske vi skulle omfavne angsten, hive den frem fra den nederste kommodeskuffe, lufte den lidt og give den en plads højere oppe i tankemylderet


 Jeg er i Berlin med min familie. Kæreste og unger og hele udtrækket. I en taglejlighed på Rheinsberger Straße. Vi har sommerferie, og vi skal fandeme hygge os. Jeg er i Berlin, og min datter snakker om døden. Flere gange om dagen spørger hun mig, om det er sandt, at jeg først dør, når hun er blevet rigtig, rigtig voksen? Om det er sandt, at jeg først dør, når jeg er blevet rigtig, rigtig gammel? Jeg lyver og siger ja, selv om jeg jo ikke kan vide det.
Jeg er i Berlin, og der er højt til loftet i taglejligheden. Hudløsheden vinder indpas, og datterens snak om døden kommer mest i perioder, hvor kærligheden rammer ekstra hårdt. Når vi har det ekstra godt. Når der er tid til ekstra meget nærvær og flere kys og tættere kram. Hendes dødsangst prikker til min egen. Aldrig bliver jeg så bange for – og bevidst om – døden, som når hun spørger ind til den. Så kommer den så tæt på. Jeg husker den fra, da jeg selv var barn, og angsten var så altopslugende, at jeg i perioder måtte sove inde hos mine forældre. Så blev jeg voksen og lærte at glemme den. Døden.
For vi glemmer det jo så tit, os voksne. Det der med, at vi skal dø. Hverdagens arbejde og hente/bringe og frikadellestegning og putteritualer og vasketøj og falden om på sofaen kl. 22 levner ikke meget plads til dødsangstens svimlende favntag. Den skubbes væk og lever en stille tilværelse, der i nederste skuffe i tankemylderets kommode. Og det er måske okay. En konstant bevidsthed om døden synes både anstrengende og lige lovlig carpe diem-agtig. Det er sgu for besværligt at leve hver dag, som var det den sidste, der midt i livets trivialiteter.
Af samme grund føles det særligt nærværende, når de melder sig. Tankerne om døden. Når man får børn og finder ud af, at det der med at dø, det kan man ikke længere tillade sig, for nu har man nogen man skal passe på. Eller når ens forældre bliver gamle nok til rent faktisk – måske – at dø. Når deres alder sætter ens egen i perspektiv, og man opdager, at man i virkeligheden er midt i livet. Kroppens forgængelighed bliver så satans tydelig. Pludselig får man lidt ondt i knæet, og værker det ikke også lidt mere i hoften end det plejer?
Døden er så stort et tabu i Danmark, at vi sjældent taler om den. Plejehjemspersonale og hospitals-ansatte, som ofte står over for den, har svært ved at mobilisere de rette værktøjer i samtaler med beboere og patienter. Det er heller ikke døden, som står højst på listen over samtaleemner til vennemiddage eller under frokosten i kantinen. Døden er et privat anliggende, som ikke egner sig til snak og refleksion, synes vi at mene. Og så kommer den alligevel snigende, den forbandede død. Ufravigeligt og med sikkerhed.
I virkeligheden er dødsangst og tanker om døden produktive. Fordi de netop minder os om forgængeligheden. Fordi samtaler om døden kan give anledning til samtaler om livet, sådan i al almindelighed. Og dem skulle vi måske have flere af. Med vores børn, vores venner og vores forældre. Måske vi skulle omfavne angsten, hive den frem fra den nederste kommodeskuffe, lufte den lidt og give den en plads højere oppe i tankemylderet.
Ikke fordi døden skal romantiseres, men fordi livet måske i højere grad skal det. Med al dets knubs og sorg. Glæde og svulmende hjerter. Forandring og forgængelighed.
Jeg er i Berlin og ligger i det lummervarme soveværelse i taglejligheden og tænker, om det er en kusine til dødsangsten, der gør, at datteren har så svært ved at give slip, når hun skal sove. At hun ligger der og blinker og blinker og tvinger sig selv til at holde øjnene åbne, som bliver tungere og tungere. Om det at mærke, at søvnen sniger sig ind, er samme svimlende følelse af at falde ned i ingenting, som de tanker jeg havde om døden, dengang med mine natlige vandringer til mine forældres soveværelse.
Og mens jeg kigger på hende, med armen om hendes mave og et øre på vejrtrækningen, mærker jeg, at jeg jo en dag skal dø, forlade hende og sønnen. Og jeg bliver banalt og bittersødt bevidst om, at livet, det er lige her. I taglejligheden i Berlin, med tudende sirener på Rheinsberger Straße. Jeg håber, jeg kan tage den bevidsthed og den følelse med hjem til vasketøjet og frikadellerne. Bare en lille flig af den.
Klummen er udtryk for skribentens egen holdning. 
Katrine Arnfred er cand.mag. og skribent

