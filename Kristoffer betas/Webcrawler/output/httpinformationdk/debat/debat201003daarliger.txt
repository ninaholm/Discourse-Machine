'En dårligere skole for eleverne'
Formanden for Danmarks Lærerforening er ikke tilfreds med udsigten til stillingsnedlæggelser blandt Danmarks lærerstab. Han mener, det bl.a.vil betyde skolelukninger


 »Det bliver en dårligere skole for eleverne.« Så klar er udmeldingen fra Anders Bondo Christensen, formand fra Danmarks Lærerforening. Udtalelsen kommer, efter at Politiken kunne fortælle, at 'hver tredje skolechef fyrer lærere'.
»Det vil også betyde skolenedlæggelser, det er jeg ikke i tvivl om,« siger Anders Bondo til Information. Men undervisningsministeren ser ikke så dystert på fremtiden: »Men hvis det (fyringerne, red.) sker, fordi nogle kommuner henter den gevinst, der kan være i, at man får lærerne til at undervise lidt mere, så er det fornuftigt nok i en tid, hvor vi jo godt ved, at økonomien strammer i hele vores samfund,« fortalte undervisningsminister Tina Nedergaard til Politiken.
Men ifølge Anders Bondo kan stillingsnedlæggelserne ikke undgå at gå ud over elevernes timetal.
»Der er ingen tvivl om, at det kommer til at betyde, at man i mange kommuner kommer ned på minimumstimetallet til elever. En del kommuner er der nu, og der vil komme flere. De mål, vi skal opfylde i skolen, er formuleret ud fra det vejledende timetal, men lige nu kan vi kun give eleverne minimumstimetallet. De mål, man har stillet på skolen, og de rammer man laver for eleverne til undervisningen, de hænger simpelthen ikke sammen længere.«
Men timetallet er ikke det eneste sted, hvor skolerne vil blive ramt, mener Anders Bondo. Også specialundervisningen vil få et nøk nedad. Han forventer også, at efteruddannelse af lærere bliver kørt yderligere ned »de få steder, hvor det stadig findes«.
»Der er nogle politikere, der siger: Det er bare, fordi elevtallet falder. De tal, vi hører ude fra kommunerne, er langt, langt mere end et faldende elevtal kan begrunde. Derfor er jeg ikke i tvivl om, at skolelederne kommer til at sidde og gennemgå budgetterne med lup. Jeg tror ikke, der er nogle områder, der kan holdes fri.«
En del af de områder, som forventes først at blive skåret fra skolerne med færre penge, er eksempelvis ekskursioner og lejrture. Men det område er ifølge lærerformanden også farligt at nedjustere: »Hvis man vil have en skole, hvor vi sætter trivsel, udvikling, engagement, kreativitet og så videre i højsædet, så er sådan noget som lejrskole og ekskursioner helt afgørende. Hvis man bare vil have en skole, hvor man kan sætte krydserne rigtigt i en test, hvor der er et spørgsmål og fem svarmuligheder, så er lejrskolen nok ikke så vigtig.«


