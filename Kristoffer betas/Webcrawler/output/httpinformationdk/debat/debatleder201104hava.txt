Havariet i Sølvgade



 Et vognlæs afdårlig købmandskab og anløben forretningsmoral køres i disse uger ud fra DSB's hovedbygning på Sølvgade i København.
Foreløbig har skandalen kostet den administrerende direktør, Søren Eriksen, jobbet, og transportminister Hans Christian Schmidt (V) har sendt bestyrelsesformand Mogens Granborg ud på rampen med ordre om senest onsdag i næste uge at aflevere en redegørelse. Ministeren har dog allerede slået fast, at han føler sig groft misinformeret af Mogens Granborg.
Hvis det er tilfældet, kunne Hans Christian Schmidt jo ligeså godt fyre sin bestyrelsesformand øjeblikkeligt. Hvorfor vente? Måske fordi ministeren selv står som den næste i rækken af ansvarlige for skandalen.
Indtil onsdag tager Mogens Granborg slagene på vegne af ministeren. Fra på onsdag rammer nye afsløringer ministeren selv. Det er sådan set på tide.
Hvad handlersagen om? Lad os begynde med slutningen. Torsdag måtte DSB helt uhørt genåbne sit regnskab for 2010, fordi selskabet er tvunget til at hensætte 725 millioner kroner til mulige tab i et selskab, DSB har stiftet sammen med den skotske transportgigant First Group. Selskabet DSB First har siden 2009 haft ansvaret for togtrafikken på Kystbanen og flere svenske jernbanestrækninger.
Genåbningen af regnskabet er den foreløbige kulmination på skandalen, der også har afsløret, at DSB har ydet lån til DSB First på så favorable vilkår, at Kammeradvokaten vurderer, der er tale om ulovlig statsstøtte.
Der er altså pumpet penge fra staten (DSB) over i et privat selskab (DSB First) for at bevise, at dansk jernbanedrift ikke alene kan begå sig på private vilkår; det private selskab kan også tjene penge tilbage til staten.
Nu hober regningerne sig op. For de ulovlige statslån, for misligholdte trafikkontrakter og for almindelig dårlig drift. First Group kommer formentlig ikke til at betale en del af regningen, fordi selskabets deltagelse »kan siges at være proforma mere end en reel,« som Transportministeriet selv skriver. Tilbage til at betale regningen er kun de togpassagerer og de skatteborgere, som DSB's private eventyr oprindeligt skulle begunstige.
Transportminister Hans Christian Schmidt skal selvsagt ikke gøres ansvarlig for den plat og svindel, der tilsyneladende har hørt til arbejdsrutinerne i DSB's topledelse. Det er den daglige ledelses ansvar.
Men tilbage står det politiske ansvar. Det handler ikke kun om, hvad ministeren har vidst. Det handler om, hvad ministeren burde have vidst. At DSB First har afgivet aggressivt lave bud for at overtage togtrafikken i Øresundsregionen, er ikke nogen nyhed. DSB First's bud lå således 25-30 procent under svenske SJ og Arriva, da selskabet i 2009 vandt Västtrafikken i Göteborg og Upptåget nord for Stockholm. Her valgte ministeren at klappe i hænderne frem for at undersøge, om kritikerne havde ret, når de hævdede, at DSB First's bud var den sikre vej til et dundrende driftsunderskud.
Beskyldt for at sminke sine regnskaber blev DSB First i efteråret 2010 af Danmarks Radio. Det har siden vist sig mere sandt, end nogen dengang kunne drømme om. Men igen valgte transportministeren at stole blindt på DSB-toppen frem for at kræve de alvorlige anklager undersøgt af en uvildig instans.
Så Hans Christian Schmidts håndtering lever ikke op til DSB's gamle slogan om 'tog til tiden'. Ministeren var advaret og burde have grebet ind tidligere. Det ansvar kan han ikke fraskrive sig ved at fyre DSB's bestyrelsesformand i næste uge.
Hans Christian Schmidtbør også holdes op på sit ideologiske ansvar. I dag står DSB tilbage som symbolet på alt det værste fra både de frie markedskræfter og statsligt ejerskab. Vi ser en daglig ledelse og ansvarlig bestyrelse, der er gået nedenom og hjem med deres elendige købmandskab på et frit marked, de aldrig forstod sig på. Men vi ser også en transportminister, der bør gøres forretningsmæssigt ansvarlig, selv om hans ansvar alene burde være politisk.
Når staten er eneaktionær i DSB, bliver statens øverste repræsentant, transportministeren, den endelige ansvarlige. Det er uholdbart. Særligt hvis man vil lade statsvirksomhederne agere på det frie markeds vilkår. Her er det nødvendigt at sikre flere aktionærer, meget gerne med udenlandske investorer, som f.eks. i det fælles nordiske postvæsen, Post Norden.
På onsdagfyrer DSB's bestyrelsesformand efter alt at dømme sig selv med den redegørelse, han skal aflevere til Hans Christian Schmidt.
Ministeren bør overveje at følge sin bestyrelsesformand. Sandheden er jo, at regeringen har brugt DSB i en ideologisk kamp, der skal overbevise om, at det private marked altid forbedrer den statslige styring. Denne ideologi er definitivt havareret sammen med DSB First. 

