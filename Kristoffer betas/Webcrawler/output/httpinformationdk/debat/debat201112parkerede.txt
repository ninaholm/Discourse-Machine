De parkerede
Man parkerer cykler, biler og andre køretøjer, men parkerer man også mennesker? Ja, det gør man da. Det fremgår med al ønskelig tydelighed af tidens social-politiske tale. Flere og flere synes enige om at betragte menneskeparkering som en selvfølgelig del af dagens danske virkelighed... 
Det er her på bænken, man ender, hvis man først er røget på offentlig forsørgelse ... i hvert fald, hvis man skal tro tidens politiske skræmmebilleder.


 Man parkerer cykler, biler og andre køretøjer, men parkerer man også mennesker? Ja, det gør man da. Det fremgår med al ønskelig tydelighed af tidens social-politiske tale. Flere og flere synes enige om at betragte menneskeparkering som en selvfølgelig del af dagens danske virkelighed. Fra højre til venstre lyder budskabet til landets offentligt forsørgede i almindelighed og til førtidspensionisterne i særdeleshed: I er objekter, staten har parkeret uden for det almindelige samfundsliv, uden mulighed for at klare jer selv.
Ligeså monoton er enigheden om at misbillige denne praksis. Med indarbejdede vendinger hedder det, at »ingen mennesker skal opgives«; de skal i stedet hjælpes til »at komme videre i livet«. Men tilbage står altså en opfattelse af, at personer uden tilstrækkelig erhvervsevne er opgivet som ligeværdige medborgere. Har du ingen værdi på arbejdsmarkedet, har du ingen værdi i det hele taget.
Talen om de parkerede giver imidlertid et misvisende billede af landets 250.000 førtidspensionister og deres eksistensvilkår. Den afspejler snarere en svigtende sans for både idealer og realiteter i aktuel dansk velfærdspolitik.
Politisk og moralsk skred
Historisk set er der tale om et bemærkelsesværdigt politisk-moralsk skred. Fra 1800-tallet har dansk politik været præget af en fremadskridende bevægelse mod almindelig anerkendelse og virkeliggørelse af alles ret til lige status som medborger. Milepæle var udvidelserne af stemmeretten til også at omfatte økonomisk afhængige grupper og ikke mindst etableringen af kvinders valgret i 1915.
Væsentlig var også den forvandling, offentlig forsørgelse undergik. Hvor den tidligere som fattighjælp medførte tab af rettigheder, blev den efterhånden givet som en universel borgerret.
Denne afkobling mellem erhvervsevne på den ene side og markedsværdi og ligeværdighed som borger på den anden side blev udfordret af 1990’ernes aktiveringspolitik. Mens rådighedspligten var og er en generel pligt for den arbejdsløse til at søge og tage et job på almindelige løn- og arbejdsvilkår, betød aktiveringen nu en pligt til aktiviteter på særlige og ringere vilkår bestemt af ’systemet’.
Samtidig blev offentlig forsørgelse uden aktiveringspligter omdøbt til såkaldt passiv forsørgelse, og mens udbetaling af offentlige ydelser i tilfælde af sygdom og diverse sociale begivenheder tidligere blev betragtet som en vigtig social-politisk løsning, begyndte man nu i stedet at opfatte den slags ydelser som et hovedproblem i sig selv.
Medborgerskab på retur
Dette veritable paradigmeskifte i synet på offentlig forsørgelse var i lige så høj grad en socialdemokratisk som en borgerlig opfindelse. Den fælles præmis var for det første en nyvundet overbevisning om, at ledighed avler ledighed, fordi offentlig forsørgelse passiviserer modtageren. Og for det andet, at ledighed med stor sandsynlighed resulterer i social deroute.
På grund af den brede politiske enighed kunne sporskiftet gennemføres uden de store sværdslag. Nok lød der kritik fra den øvrige venstrefløj, men det tab af rettigheder og de mulige ydmygelser og krænkelser af hin enkelte, som aktiveringspolitikken indebar og indebærer, kom aldrig på den politiske dagsorden.
Politikere har ganske vist rutinemæssigt bidraget med kritiske kommentarer til mediernes gentagne rapporteringer om såkaldt meningsløs aktivering, eller når evalueringer har vist meget sparsomme (positive) effekter af de mange milliarder, aktiveringsindustrien har lagt beslag på — 26 iflg. nylige OECD-tal. Men politikken selv og dens bærende principper er aldrig for alvor blevet problematiseret.
Det paradoks skal utvivlsomt ses i lyset af den indarbejdede sandhed om offentlig forsørgelse som roden til stort set alt ondt. Højst tænkeligt er det også baggrunden for den selvfølgelighed, hvormed parkeringsretorikken anvendes og gør personer til genstande for statslig håndtering.
Tidligere blev det fejret som en sejr for de demokratiske lighedsbestræbelser, hvis man kunne sikre et økonomisk eksistensgrundlag uden at stigmatisere alvorligt, kronisk syge og handicappede. I dag betragtes det som en uoverstigelig hindring for, at liv kan lykkes, og ligeværdighed som medborger opnås.
Tilsvarende er det under mottoer som ’ret og pligt’ og ’noget for noget’ gjort klart, at der er endog meget vide grænser for de kontrol-, disciplinerings- og opdragelsesforanstaltninger, som staten legitimt kan sætte i værk over for personer med mangelfulde markedsressourcer. Så længe målet er at forhindre passiv forsørgelse, synes det at hellige alle midler.
Skiftet i social-politisk tankegang viser sig også ved, at det ikke længere vækker opsigt at foreslå stemmeretten frataget offentligt forsørgede. Da et ledende medlem af Venstres Ungdom for nogle år siden fremsatte den idé, udløste det et ramaskrig, og den pågældende måtte efter pres fra partiet trække sig fra sine tillidsposter. I dag vækker det ikke postyr, når samme idé debatteres i Konservativ Ungdom, eller når den fremsættes af debattører som erhvervsmanden Asger Aamund eller min statskundskabskollega fra Syddansk Universitet, Søren Hviid Pedersen.
Myten om det ondes rod
Den dominerende diskurs om offentlig forsørgelse generelt og om de parkerede på førtidspension specielt anfægter ikke blot hævdvundne idealer om et lige medborgerskab uanset markedsressourcer. Den har også dårligt greb om realiteterne.
Således er det ikke korrekt, at forsørgelse uden umiddelbare krav om noget til gengæld generelt virker passiviserende og fører til social deroute. En panelundersøgelse, som Aalborg Universitet foretog over en fireårig periode i 1990’erne, kunne tværtimod dokumentere, at den (ret passive) offentlige forsørgelse i form af dagpenge virkede som et effektivt middel til at holde arbejdskraften ved lige.
Bl.a. viste det sig, at længden af forudgående ledighed ved undersøgelsens start ingen forskel gjorde på, hvor hurtigt man i den efterfølgende periode igen kom i job.
Ligeledes er billedet af førtidspensionister som marginaliserede, passive, parkerede eksistenser åbenlyst forkert. Selvsagt lever den typiske førtidspensionist ikke i det rene lykkeland, men bortset fra en dårligere helbredstilstand og hyppigere forekomst af økonomiske trængsler viser forskningen, at afstanden til en dansk normaltilværelse er så forholdsvis ringe, at parkeringsbilledet er aldeles misvisende.
Parkeringsfantasi
Parkeringsretorikken hviler på den falske præmis, at tildeling af førtidspension er ensbetydende med en fastlåst, livslang forsørgelsessituation. Den præmis er angiveligt baggrunden for de aktuelle overvejelser om at tidsbegrænse førtidspensionen. Som Lars Løkke Rasmussen sagde i sidste års åbningstale til Folketinget: »Kan man anstændigvis sige til en pige på 23 år, at hun aldrig vil kunne klare sig selv i livet? Nej! Det er ikke desto mindre den besked, samfundet hvert år giver til 4.500 danskere under 40 år.« Ligeledes: »Vi skal ikke parkere mennesker under 40 år på førtidspension resten af deres liv.«
Man får nærmest indtryk af, at unge mennesker tvangsanbringes i en celle på livstid. Men naturligvis er der intet til hinder for, at en person, der måtte være så heldig at genvinde erhvervsevnen, forlader førtidspensionen til fordel for et almindeligt job eller et fleksjob.
Det fremgår endda af reglerne, »at kommunen skal holde sig orienteret om pensionistens forhold, og om der eventuelt sker en forbedring af arbejdsevnen, der gør, at pensionisten vedvarende kan være selvforsørgende ved indtægtsgivende arbejde. I de tilfælde skal kommunen genoptage sagen for at genvurdere arbejdsevnen«.
Der er ligeledes klare regler for regulering af pensionen i tilfælde af en supplerende arbejdsindkomst.
Hvorfor så give udseende af en livslang parkering? Mit eneste bud er, at der så er skabt grundlag for at indføre en tidsbegrænset pensionstildeling begrundet i hensyn til den enkelte førtidspensionist. Hun eller han vil derved få mulighed for at slippe ud af parkeringsanbringelsen.
Når denne tvivlsomme konstruktion er nødvendig, er det svært at se det som udtryk for andet end en mistanke om snyd. Altså, at der er nogle, som har fået pensionen »pr. automatik« (Lars Løkke Rasmussens udtryk), eller som genvinder erhvervsevnen og alligevel foretrækker at forblive på pensionen frem for at få et arbejde.
De pågældende kan man så håbe på at fange, når en forlængelse af pensionen skal genovervejes.
Som folk er flest
Ser man et øjeblik bort fra den rådende danske social-politiske enighed, kunne man alternativt — og altså ikke mistænkeliggørende — antage, at personer på førtidspension bortset fra den (veldokumenterede) mangelfulde erhvervsevne i andre henseender, er som folk er flest; lige så tilregnelige, med lige så god moral og med lige så stor motivation for at udrette noget for andre og høste anerkendelse herfor.
Opgaven kunne da på den ene side være at inspirere og motivere private og offentlige arbejdspladser til at skabe relevante (små)job. Og på den anden side at tilbyde råd, vejledning og information til pensionisterne om de givne muligheder — det, som i gamle dage hed arbejdsformidling. Men det ville føre os langt hinsides parkeringsretorikken.
Jørn Loftager er lektor ved Institut for Statskundskab på Aarhus Universitet

