Til dem der har
LEDER


 Københavns Universitet modtog under det seneste EU-forskningsprogram, FP7, 400 millioner kroner mere, end alle rumænske universiteter fik tilsammen. I takt med forskningmidlerne kan København så også hente udenlandske forskere til universitetet – som blandt andre rumænske Irina, som Information skrev om i går.
København kan nemlig levere bedre forskningsfaciliteter end hendes hjemland, og med et talent som Irina bliver København bedre stillet i den internationale konkurrence om forskningsmidler. Slut selv cirklen.
I disse dage er topforskere og forsknings-politikere fra hele Europa samlet i København til konferencen ESOF14 for at diskutere, hvordan EU skaber de bedste muligheder for udviklingen af talent, ideer og innovation. Fra og med i år har EU afsat et rekordbeløb til sit nye forskningsprogram, og igen er kvalitetsbegrebet ’excellence’ det ultimative kriterium.
Det betyder i sagens natur, at det betydelige antal milliarder af euro primært går til at støtte de forskningsmiljøer, der i forvejen klarer sig bedst. Årsagen er, at man ikke betragter det som en konkurrence om forskningsmidler internt i Europa, men som et videnskapløb mellem EU og resten af verden, og EU sakker agterud.
Problemet er, at det hæmmer forskningsudviklingen især i øst, og det risikerer med tiden også at ramme topforskningen i vest. På den ene side er det en positiv mulighed for den enkelte og for den samlede forskningsudvikling i Europa, når den talentfulde rumæner frit kan udfolde sine kvaliteter under de bedste betingelser. På den anden side betyder samme mekanismer, at man udsulter de forskningsinstitutioner og det uddannelsessystem, der skal fostre de næste talenter.
Hvis ikke man giver noget tilbage til Østeuropa, enten i form af forskningsmidler eller øget samarbejde, risikerer man, at kilden tørrer ud.

