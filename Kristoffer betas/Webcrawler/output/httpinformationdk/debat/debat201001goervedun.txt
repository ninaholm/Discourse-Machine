Hvad gør vi ved Universitetsloven?
Hvordan er det kommet så langt, at de videnskabelige medarbejdere fuldstændig er blevet frataget indflydelse?


 Evalueringen af universitetsloven af 2003/2007 er gennemført, og den er nu til høring blandt forskellige parter. Man kan spørge sig selv, hvordan det er kommet så langt, at de videnskabelige medarbejdere fuldstændig er blevet frataget indflydelse. Hvordan kan man havne i så barok en situation, at et fundamentalt karakteristika ved den Humboldtske universitetsmodel bare blev fjernet? Og hvad kan der gøres?
Som udgangspunkt må man konstatere, at et politisk flertal i folketinget sværger til New Public Management tankegangen som ledelsesform. Men min påstand er, at situationen er særlig slem, fordi der i lang tid ikke har været nogen optimal interessevaretagelse for de universitetsansatte - om nogen sinde!
Det er der to grunde til. For det første er de universitetsansatte i mindretal i de primærorganisationer, de er medlem af, og for det andet er den koordinerede interessevaretagelse i AC langt fra altid i overensstemmelse med de universitetsansattes synspunkter.
På de bonede gulve
I primærorganisationerne DM, DJØF m.fl. er der en lang række andre medlemsgrupper, der søger at gøre deres indflydelse gældende i det omfang, organisationerne forholder sig til universitetspolitik. Og i AC - paraplyorganisationen der forhandler overenskomster for alle akademikere - er der en selvstændig interesse i at ville profilere sig på de bonede gulve i forhold til universitetsområdet. Dette gør det svært at fastholde de grundlæggende principper, der er uløseligt forbundet med en universitetsansættelse, nemlig det Humboldtske universitetsideal.
I AC er der i flere år blevet brugt en selektiv deling, hvor de universitetsansatte kun har noget indflydelse på løn- og ansættelsesvilkår. Denne deling med selektiv indflydelse skaber vanskeligheder, fordi den generelle universitetspolitik sætter rammerne for, hvad der kan forhandles hjem omkring løn- og ansættelsesvilkår. Når AC og nogle af de akademiske organisationer eksempelvis ikke har villet markere sig eller sætte hælene i i forhold til regeringens Globaliseringsudspil er det eksemplarisk for situationen. Slutrapporten anbefalede drastiske ændringer af universitetssektoren via bl.a. konkurrenceudsættelse af basismidler med afgørende betydning for de ansasttes vilkår, hvilket blandt mange andre 'artige' sager formindsker mulighederne for at hente forbedringer hjem på løn- og ansættelsesvilkårene.
Ganske fatalt
En anden sag er netop universitetsloven fra 2003, hvor AC gjorde sig fantastiske forestillinger om at spille med på regeringens dagsorden om at erstatte den gamle ledelsesmodel med en enstrenget topstyring, mod at AC til gengæld ville få politisk indflydelse i forhandlingsprocessen, f.eks i forbindelse med en eventuel revision af loven. Det var selvfølgelig ganske fatalt, at en akademisk interesseorganisation overhovedet overvejer at give slip på ideen om universitetets uafhængighed og det kollegiale selvstyre.
En forbedring af de universitetsansattes forhandlingsindflydelse har det dog været, at forhandlingerne om løn- og ansættelsesvilkår er overgået fra AC generelt til et særligt forhandlingsudvalg bestående af universitetsansatte. Det har blandt andet resulteret i, at den mildt sagt elendige ph.d.-aftale fra begyndelsen af 90'erne, der gjorde ph.d.erne til studerende på SU-klip, nu langt om længe er fjernet. Ph.d.'erne er nu flyttet over på AC-overenskomsten og lønnen forbedret. Ligeledes er det lykkedes at få forbedret stillingsstrukturen en smule med f.eks. professorer med særlige opgaver og halvautomatik fra adjunkt til lektor som en mulighed.
Skal interessevaretagelsen styrkes kan det selvfølgelig ikke ske via frit organisationsvalg, men ved etablering af en fælles platform - en slags karteldannelse, hvor de universitetsansatte i fællesskab kan formulere sig omkring generel universitetspolitik samt løn- og ansættelsesvilkår. Modellen kunne tage udgangspunkt i, hvorledes det Norske Forskerforbund er indrettet.
Dette behøver ikke at stride mod de eksisterende organisationer, idet man blot kan operere med dobbelt medlemskab. Man kan på den ene side være medlem af sin basis/uddannelses-organisation, hvor der kan være fælles faglige debatter, bogudgivelser mm. Til gengæld er den del, hvor det drejer sig om løn- og ansættelsesvilkår i bred forstand et område, som varetages af den fælles platform.


Mogens Ove Madsen er lektor på Aalborg Universitet og  har netop udgivet bogen Universitetets død - Kritik af den nyliberale tendens (Forlaget Frydenlund, 2009).

