Kritik af kritikere



 
	Anmelderiets rolle er sat til debat. Igen, for det bliver den med jævne mellemrum. Forfatterne er i stigende grad begyndt, på Facebook og på litteraturblogs, at svare igen på anmeldelserne af deres bøger. Og det ret uforblommet. I det hele taget er litteraturdebatten med anmeldelser overalt på nettet blevet demokratiseret. Nogle skrevet af glade amatører, andre bestillingsarbejder betalt af dem, der har interesse i at fremme bogen. Vi har med andre ord på godt og ondt fået en uoverskuelig underskov af indlæg i den løbende litteraturdebat.

	Det er også afsæt for den kritik, Gyldendals litterære direktør Johannes Riis har formuleret i det nye nummer af tidsskriftet Spring. I lyset af en vildtvoksende debat af meget svingende kvalitet på nettet efterspørger han en mere fagligt funderet anmelderstand. Det sammenholdt med, at han mener, at en del dagbladskritikere har tendens til at dyrke deres egne smalle kæpheste og skriver for indforstået og selvoptaget. Under ét kan man roligt sige, at litteraturanmeldelsernes autoritet bliver anfægtet for tiden. Er det nu et problem? Grundlæggende er det godt med den demokratisering af smagsdommene, også selv om det giver et mere broget billede. For intet er værre end autoriteter, der ikke er andet end en tom tronstol fra en forgangen tid.

	Selvfølgelig er det patetisk, når forfattere efter selv den mindste kritik tager til genmæle. Men det er endnu værre, når de i en vigtig sag ikke gør.

	Kritikerne har ikke deres autoritet i nogen ydre instans. De har den udelukkende i kraft af deres faglige viden, sprog og ordenes argument; dér sidder autoriteten. Skulle vi på dagbladene gå på kompromis med kritikken, ville hele vores troværdighed være på spil. Derfor ansætter vi selvfølgelig de folk, som vi har tillid til kan være den slags autoriteter. Og de må altid gerne anfægtes og diskuteres.

