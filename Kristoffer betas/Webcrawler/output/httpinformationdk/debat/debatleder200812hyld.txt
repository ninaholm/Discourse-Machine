Hyldest til Birthe



"Dette lovforslag er udtryk for regeringens ønske."Birthe Rønn Hornbech under Folketingets tredjebehandling af tuneserlovenDET HAR IKKE skortet på negative meningstilkendegivelser om Venstres tidligere retspolitiske ordfører, den nuværende integrationsminister, Birthe Rønn Hornbech. Kritikken har naturligvis taget afsæt i det bemærkelsesværdige ved, at den samme person, som i taler og flere bøger har vendt sig så markant mod lovhastværk og særlove, selv står som ankerkvinde bag et lovforslag, der på det nærmeste sætter rekord i lovsjusk. Adskillige folketingsmedlemmer, politiske kommentatorer, retssikkerheds-vogtere og sikkert også store dele af folkedybet har derfor set lovforslag nr. 69 som et uigenkaldeligt bevis for, at den fordums retspolitiske løvinde nu endegyldigt er reduceret til rollen som en logrende hale til Dansk Folkepartis uudtømmelige behov for politiske markeringer.NETOP DERFOR MÅ det på denne plads være tilladt at hylde Birthe på et enkelt punkt. Og det er ikke tuneserloven, der med rette vil blive en uafvaskelig skamplet på VK-regeringens eftermæle, men den kendsgerning, at Integrationsministeriet gav Information aktindsigt i tilblivelsen af lovforslaget, endnu før Folketinget havde afsluttet behandlingen. Det er så usædvanligt, at det fortjener at blive erindret.På grundlag af denne aktindsigt kunne Information på dagen for Folketingets tredje behandling af det omstridte lovforslag dokumentere, hvordan forslagets oprindelige hensigt kun var at stramme vilkårene for tre personer, nemlig de udlændinge, som af PET skønnes at være til fare for statens sikkerhed. Men efter at regeringens Koordinationsudvalg havde diskuteret lovforslaget, blev forslaget - af endnu ikke oplyste grunde - udvidet til at omfatte samtlige udlændinge på tålt ophold.I HUNDREDVIS AF gange har journalister og andre begæret aktindsigt i sager, mens de stadig var "varme" i den offentlige debat - for kun at opleve, at de begærede dokumenter først er ekspederet af sted, når støvet i fred og ro har lagt sig tykt over de pågældende sagsakter. Uanset om offentlighedsloven fastsætter en 10-dages-frist til besvarelse, så har det været nagelfast praksis både under denne og forrige regeringer, at offentligheden først fik mulighed for at kigge myndighederne efter i kortene, når denne eller hin sag var bragt tørskoet i land.Hvis Integrationsministeriet først havde givet aktindsigt i dokumenterne til marts eller april næste år, når loven for længst er ført ud i livet, havde ingen kritiseret ministeriet af den grund.At Birthe Rønn Hornbech har valgt at overholde offentlighedslovens 10-dages-regel, bør hun hyldes for. Om det så afspejler, at ministeren i sin inderste sjæl ikke ligefrem er overbegejstret for L 69, kan man jo bruge julen til at spekulere over. uda
