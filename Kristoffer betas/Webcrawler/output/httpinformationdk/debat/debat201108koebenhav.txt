Den københavnske motorbane
Og kongehusets eget bidrag til hovedstadens røg, støj og nedslidning
Prins Joachim runder et sving i nr. 39 ved Copenhagen Historic Grand Prix den 8. august.


 Nogle gange hvert år tvangsomdannes den i forvejen plagede labyrintisk opgravede hovedstad til sportsplads. Enten høvler nogle tusinde københavnere rundt i bare knæ og på rulleskøjter; eller andre af samme art spæner for livet i et frivilligt maratonløb. Begge arrangementer griber omfattende ind i byens liv og højner næppe folkesundheden for andre end den håndfuld deltagere, der i forvejen er i topform.
Af en eller anden grund synes det pirrende at henlægge den slags udfoldelser til utraditionelle omgivelser. Som når Tivoligarden trækker op i City 2, og professionelle boksekampe udkæmpes i koncertsalen. Nye rammer får åbenbart de raske svende af begge køn til at se motiverne i en ny sammenhæng. I parentes bemærket giver det et utal af leverandører mere på bundlinjen i byen, end hvis begivenhederne blev afviklet i naturen.
Maraton i København er unægtelig ikke en udvalgt krigers monumentale indsats for at meddele en dyrekøbt og for byens borgere afgørende sejr. Ej heller er københavnsk maraton den olympisk kultiske repetition af denne krigers selvmorderiske bedrift. Maraton i København er snarere at gøre vold på hovedstad og nedgøre storbyens kultur samt demonstrativt at bevise for guder og hvermand, at urnaturen, mennesket iboende, står over det dekadente byliv.
Bare man er mange nok og med tak til Benny Andersen flyver i flok, må byen og dens indbyggere, de af dem, der ikke har behov for at tilbagelægge 40 stakåndede kilometer, bøje sig for de virkelystnes trang til at omdanne miljøet til dets egen modsætning. Byens traditionelle funktioner ophæves for en stund. Store arealer afspærres, byens blodbaner underbindes eller afskæres i de dage, deltagerne styrter af sted med tungen ud af halsen og døden i hælene. Byens velkendte lyde afløses af løbernes raspen efter vejret og ambulancernes digitale hyl, når skravlet køres bort, og officials bjæffer uforskammede ordrer til fredsommeligt færdende byfolk, der har svært ved at se visdommen i at lade, som om Øster Alle er en slette i oldtidens Grækenland.
Motorløb i byen
Når det hele er overstået, når den sidste løber er båret væk, og mange drømme bristet, ligger bunker af affaldsprodukter tilbage i en langsomt genvunden hverdag: Sammenkrøllede papkrus og øldåser, olieret papir fra hastigt fortærede burgere med proteinberiget ketsjup, sandwich med iceberg og kyllingebryst i mager majonæse og de evige hjemsøgende åbne pizzabakker med føde for sultne rotter. Spredt langs ruten som triste efterladenskaber af tabt værdighed ligger bortkastede gennemsvedte beklædningsgenstande, skridtbind og suspensorier, og hvad ellers blev anvendt for at holde sammen på værkende lemmer og løse kadavere, påmindelser om løbets pris af smerte og nederlag for adskillige.
I avisen kan man dagen efter læse, hvem der stod distancen på tider, der næppe ville have taget livet af den gamle græker, men til gengæld heller ikke levnet ham plads i historien.
Når alt det er sagt med al den opsparede mopsethed som kun den, der står uden for det folkeidrætslige fællesskab kan opvise, er den humane art af løb her beskrevet imidlertid for intet at regne mod Københavns bystyres ubegribelige tilladelse til at køre motorløb i byen.
Et årligt tilbagevendende løb, der efterhånden har skabt tradition, og som under dets larmende afvikling i højere grad end maratons og rulleskøjternes påtrængende selvhævdelse afspærrer vitale dele af indbyggernes retmæssige domæne.
Ikke for noget, men hvad er meningen med motorløb i en storby som sidste weekend? Monte Carlo er ideens moder. I Monaco har de gjort det i 100 år siden 1911, da Monte Carlo lignede en landsby, og det ikke gjorde alverden. Det løb er siden holdt i hævd for Formel 1 og har skabt legende. Ikke videre morsomt for de monegaskere, der hellere vil være i fred. Til gengæld er de så stinkende rige, at lidt luftforurening kun forhøjer nydelsen, og hvis det bliver for slemt, kan de begunstigede altid flygte fra deres skattefri paradis og tage ind på Negresco i Nice.
København søger åbenbart også at vinde hævd på sit motorløb, hvis berettigelse hævdes af de drengerøve, der opfatter biler som legetøj og gaderne i en by som legeplads. Man kender typen, de forpester trafikken.
Signalværdi
I vore dage er begrebet signalværdi i pari. Tør man spørge Københavns ledelse om signalværdien af et motorløb i en hovedstad i et land, der meget gerne og trods katastroferamte klimatopmøder vil fremstå som miljømæssigt forbillede? Kan Københavns politiske ledelse svare forstandigt på det spørgsmål? Kan rådhuset sige noget tilnærmelsesvis begribeligt i den anledning? Mener overborgmesteren og andre med ansvar for den mærkværdige disposition, at begivenheden højner København ved således at sætte Danmarks hovedstad på discountmotorløbenes verdenskort? Det kan ingen med omløb i andet end en rundkørsel af gode grunde mene.
Hvad angår signalværdien lader det tilsvarende til, at kongehuset har den opfattelse, at løbet er godt for institutionens markedsføring. Den af prinserne, der ikke arver tronen, deltager ivrigt i begivenheden og har allerede et par gange været ved at køre sig selv til spillemand.
Hans kongelige højhed om dét. Enhver råder i et rimeligt omfang over eget liv og egen skæbne, og at deltage i motorløb er så vist ikke samfundets skyld. Men mener Højheden virkelig, at hans anseelse og prestige som nummer to i den oprindelige nu distancerede arvefølge svulmer i folkedybet, ja så er dette selvfølgelig en investering som kan være vanskelig at begribe for en behersket kongetro undersåt. Men man kunne ærbødigst forestille sig, at en kongelig endnu med fremtiden foran sig havde kastet sig over andre fritidssysler end motorsport i Hans Mors Kongelige residensstad.
Englands Prins Charles, der efter alle solemærker at dømme heller aldrig bliver til noget med krone på hovedet og hermelinskåbe, dyrker nogen andre interesser end motorløb i Londons eller Windsors gader. Guderne skal vide, at det kan bevæge sig over i det pinlige, når the bonny prince føler sig kaldet til at udtale sig om moderne byggeri og æstetik. I dare say. Men det forekommer på den anden side en kende mere forbilledligt for en nation, at en i teorien kommende konge interesserer sig for miljø og arkitektur, snakker til blomsternes bedre jeg og maler akvareller af lyngen under ensomme spadsereture i det skotske højland frem for iført sparkedragt med påsyede reklamer for Shell og kæk charmeklud at køre Fælledpark og omegn flad.
Prins Playboy
Den sidste glose ord falder med beklagelse én ind, når karakteristikken skal leveres: flad.
Hvorfor ikke bruge sin position som prins af blodet på noget mere perspektivrigt og konstruktivt end at fise rundt til ingen verdens nytte i en toptunet benzinslubrende blikspand og udsætte sig selv og andre for lemlæstelser, samt forurene luften rundt om Rigshospitalet?
Sammen med Københavns ubegribelige mangel på fornemmelse for miljøet i en allerede belastet by tegner sig billedet af prins Playboy, der ikke just bidrager til indtrykket af monarkiets uundværlighed. Den overskuelige mængde af arbejde, der påhviler kongehusets medlemmer som sådan, ville få enhver anden med interesse i at opretholde respekten for den anakronistiske indretning til at vælge nogle andre fritidsaktiviteter.
Andre end dem et tankeløst bystyre faldbyder de lokale drengerøve.

