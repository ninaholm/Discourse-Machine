Dansk Kina-frygt skal erstattes med erobringsdrift
I den danske debat er Kina udnævnt til globaliseringens skurk nummer ét. Det står i vejen for, at vi kan se mulighederne i den kinesiske udvikling. Det er en skam, for danske virksomheder har gode muligheder som underleverandører eller som omvendte ’ØK’er’, der hjælper kinesiske virksomheder ind på de vestlige markeder
Da Kinesiske Geelys købte Volvo tidligere i år var målet at få adgang til innovation og nye markeder. Danske virksomheder kunne leve godt af at hjælpe kineserne hele vejen ind på de vestlige markeder.


 Den danske debat om udviklingen i Kina har alt for længe været forankret i en ukonstruktiv diskurs om, at Kina udgør en trussel. Derfor er mit ærinde at slå en ny tone an i debatten om globaliseringen og sætte fokus på de mange positive muligheder, morgendagens Kina skaber for danske virksomheder.
Landet udgør verdens næststørste økonomi og har netop indtaget førstepladsen som verdens ubestridt største energiforbruger. Som man har kunnet læse i Information de seneste dage, har kineserne for længst indset, at bæredygtige løsninger er vejen frem. Derfor vil de i de kommende år investere massivt i cleantech.
Den gode nyhed er, at morgendagens Kina giver danske virksomheder rige muligheder for at gøre sig gældende som underleverandører og indgå strategiske partnerskaber inden for produktudvikling og distribution.
Den dårlige er, at vi er sent på den. Der er en reel fare for, at toget kører, uden at Danmark har koblet sig på det kinesiske vækstlokomotiv. Det gælder ikke kun, når vi taler om Kinas nye grønne økonomi. Det gælder helt generelt Danmarks mulighed for at udnytte den økonomiske vækst i Kina som katalysator for en tiltrængt hjemlig vækst.
Dansk debat er barriere
En af de væsentligste barrierer for dansk succes i Kina skal findes inden for vores egne grænser. Desværre præges den hjemlige debat alt for ofte af en populistisk tendens til at dæmonisere Kina som globaliseringens 'skurk nummer et'. Truslerne udpensles og mulighederne nedtones.
Politikere, medier og erhvervsliv bærer et fælles ansvar for at nuancere den offentlige debat og dermed øge den brede befolknings opbakning til en proaktiv og konstruktiv dansk Kina-strategi.
Det er, som om vi ikke har opdaget, at Kina er i fuld gang med at ændre landet fra at være verdens fabrik til at blive en dagsordensættende aktør med globale ambitioner. Mens gårsdagens Kina var kendetegnet ved lavtlønsproduktion, er dagens Kina et frådende forbrugersamfund og morgendagens Kina, som vi så småt er ved at stå op til, vil satse på at skabe nye produkter og brands, der kan måle sig i international konkurrence.
Disse nye globale kinesiske virksomheder har brug for at nå slutbrugerne via en styret distributionsstrategi. Lenovos opkøb af IBM er et godt eksempel på en kinesisk strategisk overtagelse med henblik på distribution.
Samtidig bruger kineserne i høj grad opkøb som en smutvej til innovation. Det ser vi også inden for bilindustrien bl.a. med overtagelsen af Volvo, Rover/MG og Hummer.
Tendensen vil fortsætte i de næste fem til ti år. Her kommer vi uden tvivl til at opleve massive kinesiske opkøb og investeringer i vestlige firmaer, særligt på tre områder: brands, teknologi og distribution. De har den fornødne kapital, og det er langt billigere og hurtigere for dem at opkøbe eller investere i eksisterende virksomheder end selv at skulle udvikle, researche og opbygge brands.
Kopitiden er snart forbi
Man kan sammenligne med Sydkorea og Japan, der i 70'erne og 80'erne var eksponenter for billige kopivarer, men genopfandt sig selv da deres respektive hjemmemarkeder var mættede. Den afgørende forskel er, at volumen af Kinas hjemmemarked er markant større. Derfor vil det tage en del længere tid, før de presses videre i denne proces. Nogle industrier vil udvikle sig hurtigere end andre, og inden for visse nichebrancher som cleantech er kineserne allerede ved at støde hovedet mod loftet.
Det er dog de færreste kinesiske forbrugere, der er modne til f.eks. solceller og elbiler, og derfor vender kineserne opmærksomheden mod global eksport.
I den nærmeste fremtid vil det fortsat være interessant for udvalgte brancher at producere i Kina. Men i takt med at uddannelses- og lønniveauet stiger, spiller Kina som lavtlønsproduktionsland en stadig mindre rolle. Med undtagelse af luksusbrands, vil landet som marked for almindelige forbrugsvarer ligeledes komme til at spille en mindre rolle, da de dækker denne efterspørgsel gennem egen produktion.
Det er i denne kontekst, Danmark skal finde et nyt og fremtidssikret ståsted. Det er på høje tid, at vi indser og indretter os efter, at den økonomiske verdensorden har ændret sig og finder ind til vores kernekompetencer.
Man kan dele dansk erhvervsliv op i to grupper: De store virksomheder som Grundfos, Danfoss, Vestas, Novozymes osv., der allerede har solidt fodfæste på det kinesiske marked, og de små og mellemstore virksomheder, der pt. hverken har ressourcer eller viden til at turde give sig i kast med Kina.
Den første gruppe skal nok klare sig i Kina. For dem er nøgleordet partnerskaber. De har de fornødne muskler til at indgå samarbejde med kinesiske firmaer og skabe nye løsninger. For dem har Kina potentiale til at blive et andet hjemmemarked.
Udfordringen ligger primært i forhold til den anden gruppe. De har faktisk rige muligheder for at gøre sig gældende som underleverandører af produktudvikling og bistå med udvikling og research inden for eksempelvis vindenergi, bioteknologi, e-mobilitet, medicin og design.
Deres springbræt er Kinas ambitioner om at indtage rollen som global eksportør. For at indfri dem, skal man nemlig kunne drive forretning i Vesten og udvikle nye produkter. De evner og færdigheder har Kina endnu ikke. Og her kan de danske virksomheder bidrage.
For at det kan lykkes, skal der sluges nogle kameler. Det er en kontroversiel tanke, at Danmark skal overleve ved eksempelvis at hjælpe Vestas' kinesiske konkurrenter med at udvikle og forske i offshore vindteknologi. Men det nytter ikke noget at protestere med henvisning til, at det vil være at sælge ud af arvesølvet. Nye tider betyder nye roller og spørgsmålet er, om der er noget alternativ?
Også inden for handel har Danmark stolte traditioner, og det gamle handelstalent bør støves af. Det vil være oplagt at lave et 'omvendt ØK', der kan hjælpe kinesiske virksomheder med at opbygge deres brands og afsætte deres produkter i Vesten.
Regeringen skal på banen
Den danske stat kan gøre meget mere for at skabe brobygning mellem danske og kinesiske virksomheder og bistå med at anlægge de fornødne genveje.
Regeringens nuværende strategi for at hive investeringer til landet er ikke fokuseret nok, og der bør afsættes langt flere ressourcer til området. Man bør bl.a. overveje at importere de succesfulde kinesiske modeller med specielle økonomiske zoner, industriparker og forskerparker underlagt særligt fordelagtige skatteregler.
Der er et vindue nu og de næste fem til ti år, hvor kineserne har brug for hjælp udefra. Det gælder om at få foden indenfor og etablere en strategisk placering på det kinesiske marked. Det er lige nu og her, vi skal gå i dialog med de kinesiske virksomheder og lægge grundstenen til langsigtede partnerskaber.
Som sidegevinst kan de høje danske standarder indenfor CSR (virksomheders sociale ansvar, red.) forhåbentlig tjene til inspiration for de kinesiske partnervirksomheder og dermed hæve barren. Kernen er at påvirke gennem samarbejde.
Kineserne har en klar og ambitiøs strategi for at sikre fremtidig bæredygtig vækst. Det er på høje tid, at Danmark også får det.

Humphrey Lau er CEO for Grundfos China & formand for Det Danske Handelskammer i Kina

