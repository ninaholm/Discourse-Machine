Konservativ kustode



Konservatives formand, Lars Barfoed, kom til magten på klassiske konservative paroler om at forandre for at bevare. Nu har Barfoed været formand i et halvt år, og vi kan konstatere, at han har bevaret betydeligt mere, end han har forandret. Faktisk er intet forandret. Og bevaret er den historisk ringe vælgertilslutning på seks procent.Det ville mange borgerlige formentlig tilgive Barfoed, hvis han til gengæld havde taget et nødvendigt opgør med Dansk Folkepartis 10 år lange orkestrering af regeringens udlændinge- og værdipolitik. Det opgør har Barfoed desværre forsømt, ligesom han ikke har evnet at rejse et moderne konservativt projekt.De færreste kan i dag få øje på det samfundsproblem, de konservative er løsningen på. Lars Barfoed taler gerne om ret og pligt, generationskontrakter og Gud, konge og fædreland. Men han har ikke formået at omsætte det konservative arvegods til praktisk politik i første halvår af 2011, der mildest talt har været miserabelt for de konservative.Midt under regeringens forsøg på at finde 47 mia. kr. til sin 2020-plan, genfremsatte Barfoed fra 117. gang Konservatives krav om skattelettelser til samfundets rigeste. Dårlig timing. Og tilmed lod Lars Barfoed sig banke på plads af Lars Løkke Rasmussen. Dernæst foreslog han EU-forbeholdene sat til afstemning midt i EU's største krise. Dårlig timing.Helt pinligt blev det forleden, da den konservative formand forsvarede sit eget nederlag ved at beskylde sine politiske kolleger for ikke at sige, hvad de mener, men alene at sige, hvad vælgerne gerne vil høre. Barfoed står altså i sit eget billede alene tilbage med sine meningers mod i en politisk virkelighed befolket af slapsvanse og vindbøjtler.Den går ikke. Det er altså Barfoed, der ikke tør stå fast på sin egen politik. Hverken hvad angår Dansk Folkeparti, de usolidariske skattelettelser eller EU-forbeholdene. Derfor risikerer han at ende som en forsagt kustode i de bedsteborgerlige klunkestuer, inden det første år som formand er gået.cj
