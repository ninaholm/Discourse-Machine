Om at kritisere sagsbehandlinger
Kritikken af sagsforløb i historier om udsatte unge bør fremstå mere nuanceret og rette sig mod flere forvaltningsmæssige niveauer


 Mou-sagen, Tønder-sagen og Taarnby-sagen ...
Ovenstående 'sagsnavne' (m.fl) har gennem de seneste år været en del af mediernes vokabularium i forbindelse med 'nyheder' om udsatte børn og unge, der ikke har modtaget den omsorg og de ydelser, de sociale myndigheder burde yde. Medieforløbet i de forskellige sager har overordnet set (groft skitseret) fulgt et ensartet spor, hvor sagen rammer medierne, der indhenter diverse kyndige fagfolk til at udtale sig om den mangelfulde sagsbehandling, der synes at ligge til grund for den pågældende sag - i hvert fald i forhold til de oplysninger, der er tilgængelige. På baggrund af disse udsagn er der 'frit spil' for medierne til at skyde på kommunens sagsbehandling i vendinger som: »Det er en rystende fortælling om en i bedste fald klodset og amatøragtig håndtering af en familietragedie, i værste fald en fortælling om magtmisbrug og overgreb af værste skuffe.« (Information 15. januar 2010). Kommunerne kan ikke kommentere på enkeltsager og er som sådan 'forsvarsløse' over for mediernes kritik.
Ingen refleksion
Hvad enten kritikken er berettiget eller givet en ekstra skarp kant skal ikke vurderes her, men hvad der derimod er bemærkelsesværdigt er, at refleksionen ofte stopper her.
Det er de færreste indlæg, der stiller spørgsmålstegn til, hvorfor sagsforløbet er endt som det er. Aben synes derfor at lande hos de socialarbejdere, der har været i kontakt med det pågældende barn. Selvom én fejlslagen sag er én for meget, virker det med tanke på de mange børn og unge, der er i gode kontakter med systemet, som en unuanceret kritisk optik. En nuanceret kritik burde også tage udgangspunkt i de institutionelle rammer for sagsbehandlingen, herunder sagsmængde, krav til sagsbehandlingstider, dokumentationskrav og ikke mindst de økonomiske rammer for arbejdet, som udgør fundamentet for det sociale arbejde med børn og unge.
At disse forhold påvirker sagsbehandlingen er naturligvis ikke noget nyt, hvilket flere undersøgelser har påpeget. I forbindelse med diskussionerne omkring Barnets Reform har mange af disse aspekter været berørt for at sikre det enkelte barns retsstilling på området. Og man kan kun håbe på, at Barnets Reform har den ønskede virkning.
Hvad man som minimum må håbe på er, at næste gang en '-sag' kommer i medierne, vil kritikken af sagsforløbet fremstå mere nuanceret, rette sig mod flere forvaltningsmæssige niveauer og ikke begrænse sig til at handle om, at noget er gået galt, og at der må gøres noget. Kun på denne måde kan sådanne ulykkelige sager bidrage til nuanceret refleksion omkring det sociale arbejdes praksis og herigennem bidrage til kontinuerlig forbedring af kommunernes sociale arbejde med børn og unge.
Michael Christensen er ph.d.studerende i socialt arbejde, Roskilde Universitet

