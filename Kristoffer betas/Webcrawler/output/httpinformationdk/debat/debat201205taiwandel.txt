Taiwan bliver en del af Kina



 Kina elsker Taiwan mere end Danmark og EU, og derfor mister vi nu en demokratisk allieret i Asien. Et tab som kan få markante militære og handelsmæssige konsekvenser, når Kina og Taiwan formodentlig går tættere sammen i den nærmeste fremtid.
En kommende forening mellem Kina og Taiwan er konsekvensen af ’ét Kina’-politikken, og dets stempling af demokratiske Taiwan som ballademager, når det ønskede sin frihed.
Taiwans nuværende præsident Ma er dog som sendt fra himlen på grund af hans tætte parløb med Kina, der har resulteret i direkte flyforbindelser og en stor handelsaftale.
Parløbet blev yderligere styrket for nylig, da Taiwans regeringsparti i Beijing foreslog, at Taiwan og Kina skal arbejde inden for formlen ’et land – to områder’, der ubestridelig minder om Hongkong-løsningen med ’et land – to systemer’. Den markante ændring fra tidligere er den officielle fremhævelse af, at Kina og Taiwan er et land.
Derfor bør EU nu forberede sig på konsekvenserne. Parløbet mellem Kina og Taiwan vil styrke Kinas muligheder for at kontrollere skibstrafikken i Taiwan-strædet, som nok er det travleste farvand i verden. En kontrol som Kina skærpede i 2001, og i dag dækker de to lande 40 procent af Asiens containertrafik.
Kina vil også få nemmere ved at agere militært i Det Sydkinesiske Hav fra taiwanske øer, hvor flere asiatiske lande strides med Kina om olie- og fiskeinteresser.
Mere magt til Kina
Med det rige Taiwan ude af billedet som en autonom og demokratisk magtfaktor i Asien forskydes verdens magtbalance yderligere mod Kina.
I dag er kun Japan, Sydkorea og Taiwan demokratier i fjernøsten, men et tættere taiwansk-kinesisk forhold vil påvirke Taiwans friheder.
Denne ændring er i gang, idet Taiwan over de sidste fire år er faldet ned af internationale demokratiske ranglister, og oppositionspolitikere retsforfølges.
Selv om mere end 80 procent af taiwanerne ikke ønsker en Hong Kong-løsning, er taiwanernes demokrati under et sådant stort pres, at de reelt ikke kan træffe andet valg. Valget blev i januar også kritiseret af internationale observatører.
Taiwans situation udstiller et Vesten, der ikke længere formår at styrke den demokratiske verdensorden.

