Læserbreve



 Fælles løft af folkeskolen
Jonas Dahl, finansordfører, SF
Alle børn skal lære mere. Der er nemlig desværre alt for mange, der forlader folkeskolen uden rigtig at kunne læse eller regne. Det synes jeg ikke, vi kan være bekendt over for børnene. Derfor ønsker vi i SF og regeringen at give folkeskolen et løft.
Børnene skal have mulighed for mere tid med lærerne, så de kan udvikle sig og blive dygtigere. Både lektiehjælp og daglig motion skal være obligatorisk, og så skal skoledagen tænkes på en helt ny måde.
Carl og Marie skal ikke nødvendigvis sidde bænket i klasseværelset time efter time. De skal have mulighed for at kombinere dansk med madlavning eller en tur i skoven. Og matematik skal ikke udelukkende foregå med bagdelen i sædet, men også på fodboldbanen eller i skolegården.
Skolen skal være et stærkt fagligt fællesskab, der giver alle børn mulighed for helt basale kundskaber. Både de bogligt svage skal med, og samtidig skal de dygtigste elever udfordres. Der skal være plads til alle, så ingen bliver tabt undervejs. Derfor er der behov for et fælles løft af folkeskolen, så alle børn kan komme til at lære mere.
Overbefolkning skaber konflikt
Jens Sørensen, Frederiksberg
3. december skrev Niels Winther, at overbefolkning ikke er noget problem, og at hvis vi bare kunne samarbejde, ville vi kunne være 100 milliarder mennesker, og alle kunne leve godt.
Selv om man accepterer, at en lille overdrivelse fremmer forståelsen, er det skudt temmelig meget ved siden af, idet der allerede nu med ca. syv milliarder mennesker er ved at opstå ganske alvorlige ressourceproblemer, for eksempel med ferskvand.
Et hurtigt blik på Egypten med dets 83 millioner mennesker og en befolkningsvækstrate på knap to procent vil kunne overbevise om de kritiske forhold, som overbefolkning medfører i regionen.
Der bliver hvert år godt 1,5 millioner flere egyptere, og de er totalt afhængige af Nilens vand. Men inden Nilen løber ind i Egypten, passerer den Sudan med en befolkning på godt 30 millioner indbyggere og samme procentvise befolkningstilvækst.
Det meste af Nilens vand kommer fra den blå Nil med udgangspunkt i Etiopien, som har 93 millioner indbyggere og en befolkningstilvækst på over tre procent. Når disse to lande kommer i gang med at bruge Nilens vand i samme omfang, som Egypten allerede gør det, vil der ikke være meget tilovers til egypterne.
Med den eksisterende befolkningsudvikling er der udsigt til en meget alvorlig konflikt mellem de lande, der ligger i Nilens nordlige del, over for de lande, der ligger længere mod syd, der kan få de nuværende problemer i Egypten til at ligne en barneleg. Og det kan ikke løses med et naivt ønske om samarbejde.
Folkeafstemning er nødvendig
Bjørn Bennike, Ejby
Det er muligt, at regeringen ikke bryder Grundloven ved at trække os ind i bankunionen. Men man trodser Edinburgh-aftalen fra 1993.
Gennem tre folkeafstemninger har man lovet danskerne, at de skal stå uden for ØMU’ens tredje fase. Så derfor kan vi ikke deltage i bankunionen uden en folkeafstemning.
Det står på side 332 i Folketingets udgave af Lissabon-traktaten.
Regeringen kan ikke trække os ind i eurozonen gennem en bagdør uden en folkeafstemning
Styrk EU’s grønne tiltag
Carsten Grubach Madsen, Nyt Europa
FN-klimatopmødet COP18 i Doha er netop afsluttet uden den store succes. ’Mellemmødet’, som det også bliver kaldt, har ikke bragt en ny international klimaaftale med sig, hvilket allerede var konklusionen, inden klimatopmødet begyndte for ca. 14 dage siden.
EU har som en væsentlig international aktør et afgørende ansvar for, at en kommende international klimaaftale kan håndtere fremtidens store klima- og energimæssige udfordringer. Problemet er dog, at EU ikke ser ud til at hæve sit ambitionsniveau for reduktion af CO2 i en kommende Kyoto-protokol.
Det har den konsekvens, at prisen på CO2-kvoter i Europa er faldet til det laveste niveau nogensinde. Derved er den grønne omstilling i Europa sat på standby og i værste fald på vej helt væk. Derudover vokser afstanden mellem, hvor meget CO2-udledning kloden kan tåle, uden at temperaturen stiger mere end to grader, og så den udledning, som rent faktisk finder sted.
Derfor kan man også kun bifalde den danske klima- og energiminister, Martin Lidegaards forslag om, at så mange lande som muligt frivilligt skal hæve deres ambitionsniveau og nedbringe CO2-udslippet frem mod år 2020.
Det positive er, at en række udviklingslande, der er for handling her og nu, bryder ud af de gamle alliancer for at gå sammen med flere progressive nordlige lande (primært EU-lande). Men det er ikke realistisk at lave en alliance med nogle af de store CO2-udledere som USA og Kina. Derved er fremtidsperspektiverne stadig meget usikre, når det gælder om at skabe holdbare løsninger på klima- og energiområdet.
Ikke mindst derfor har EU et afgørende ansvar for, at klimaambitionerne bliver styrket i fremtiden.
Homovielser er ikke problemet
Jens-Arne Sørensen, København
Per Stig Møller og andre konservative skyder på kirkeminister Manu Sareen (R) og mener, at flugten fra folkekirken skyldes indførelsen af homovielser. Det er dog ofte omvendt.
Mange i alle aldre, homoer som heteroer, synes, det var så forstokket, at fire af ni biskopper ikke ville gå med til et ritual, der kunne vie homoer i kirken.
Hvis ikke alle myndige borgere i landet kan favnes under den såkaldt barmhjertige Guds tag, så vil folk bare ikke støtte det firma. Der er flere, der har reageret med udmeldelse af den årsag, og ikke som ’kulturbevarende’ mennesker som den konservative Per Stig Møller og bl.a. Dansk Folkeparti tror; nemlig at de er imod homovielse.
Jeg meldte mig selv ud for ni år siden, da en bekendt jysk fraskilt kvinde ikke kunne blive viet af den lokale præst med begrundelsen: Du er en falden kvinde, du må finde en anden præst. Hvordan kan vi tillade, at offentligt skattebetalte ansatte sætter deres personlige moral og etikbegreber ned over deres virke? Tænk, hvis politiet gjorde det samme? Du er homo, vi vil ikke optage rapport.
Hvis du ikke kan lide homovielser, så lad være at gifte dig med en homo. Men forhindr ikke andre i det. Det er mit motto.

