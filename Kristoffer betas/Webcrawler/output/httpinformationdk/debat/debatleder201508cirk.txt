Cirkus Lomborg
LEDER


 »Vi vil ikke løbe risiko for at blive statister i Bjørn Lomborgs omrejsende cirkus.«
Sådan lød en af begrundelserne fra forskere på det australske Flinders Universitet, da de i sidste uge afviste et tilbud fra landets klimaskeptiske forbundsregering om en bevilling på 22 millioner kr. til gengæld for at oprette et ’forskningscenter’ til den omstridte danske debattør.
At ville bruge skatteborgerpenge på at få Lomborg til at slå teltet op er den australske regering ikke ene om. Den hjemlige Venstre-regering har ytret ønske om at få Lomborg tilbage på den finanslov, hvor V-statsminister Anders Fogh Rasmussens VKO-flertal i 2002 satte Lomborg, og hvor Lomborg – ifølge Ritzau – modtog mere end 100 mio. kr., inden SRSF-regeringen i 2011 lukkede hans forestilling.
Men måske kommer Lomborg alligevel ikke på dansk statsstøtte. Ideen har godt nok fået tilslutning fra Dansk Folkeparti og fra Liberal Alliance. Men det fjerde blå parti, Konservative, der skulle sikre flertal for Lomborgs adgang til statskassen, ser nu ud til at melde fra.
Den konservative miljøordfører, Mette Abildgaard, siger til Ritzau: »Vi kender jo mange af hans synspunkter, og det synes jeg ikke, at der er behov for at smide flere midler efter.«
Lomborgs synspunkter har gennem årene ændret sig. Først mente Lomborg, at menneskeskabte klimaforandringer ikke er et problem. Nu mener Lomborg, at menneskeskabte klimaforandringer ikke er et problem, det betaler sig at gøre noget ved.
Det budskab er klimaminister Lars Chr. Lilleholt villig til at betale Lomborg for at sprede. Underligt nok. For budskabet bliver rigeligt udbredt af andre debattører i udland og indland, herunder Liberal Alliances energiordfører, Villum Christensen, der tilmed lufter det som Lomborg classic: Menneskeskabt kultveilteudslip påvirker overhovedet ikke klimaet.
Efter de konservatives framelding siger Lilleholt til DR, at han stadig vil mødes med Lomborg om at få Lomborg mere ind i den danske debat. Lilleholt forklarer: »Og så vil vi kigge på, hvilke muligheder der er. Er det nødvendigt, at staten også medfinansierer, eller kan der findes andre løsninger?«
Lilleholt synes at overse den indlysende liberale løsning: At lade markedet betale for Lomborg. Det gør markedet allerede. Lige som markedet gør for andre cirkusforestillinger.

