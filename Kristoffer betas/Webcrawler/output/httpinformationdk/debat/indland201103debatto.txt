Debattør på en ministertaburet
Danmarks ny integrationsminister, Søren Pind, erkender, at man i det store hele har nået grænsen, når det gælder stramninger på udlændingeområdet. I stedet er planen at bruge taburetten til at hæve sig højt over alle andre og tale så overbevisende om de danske værdier, at danskerne ikke lader den kulturelle arv udvande af formørkede tilflyttere og multikulturalister


Søren Pind (V) hæver stemmen for alvor og banker hånden ned i stolelænet for at understrege sine ord.»Så siger venstrefløjen straks, at jeg vil stoppe svinekød ned i halsen på indvandrerne, fylde dem med fadøl, give dem en fodboldhat på og sende dem ud på stadion. Var det det, modstandsbevægelsen stod for under krigen? De slægtsled på slægtsled på slægtsled, der har opbygget det her land er det virkelig, hvad man vil gøre dem til? Jeg synes, at det er vulgært.«Han er så ny, at han stadig bevæger sig som en gæst i kontoret i ministeriet i Holbergsgade i det centrale København, hvor forgængeren Birthe Rønn Hornbech endnu ikke har ryddet sit 'hjørne' med billeder af kongelighederne og et stort Dannebrog, men han ser ud til at befinde sig godt.Selv når han som nu går løs på møblerne og anstrenger sig for at lyde fortørnet, ligner han en, der kan lide det, og de seneste dages assimilationsdebat har tydeligvis været en forsmag på, hvad Søren Pind ser som sin vigtigste opgave som integrationsminister.Søren Pinds mål med det, han selv kalder »den største kulturpåvirkningsindsats i nyere danmarkshistorie« er at få bragt »kulturer og traditioner, som vi i hvert fald for 200 år siden har lagt bag os, og som nytilkommende stadig bærer præg af, i overensstemmelse med nutidig kultur i et moderne samfund.«Men han vil gøre det ved at råbe op. Ved at »sætte fingeren ned« der, hvor især muslimer i Danmark efter hans mening skal tage ved lære af demokratiske værdier som ytringsfrihed, religionsfrihed og personlig frihed.Som Dansk Folkeparti her i Information forsøgte at udstille med en ønskeseddel over assimilerende lovgivning, så er Søren Pind mere til ord end handling.»Dansk Folkeparti har en nationalkonservativ tilgang til tingene. Jeg har det lige som Thatcher sagde om Reagan at han sendte ord ud og kæmpe for os og vandt Den Kolde Krig uden at løsne et skud. Jeg tror på ideer, jeg tror på tanker, jeg tror på rationalitet. Der tror Dansk Folkeparti mere på tvang. Også i det personlige,« siger han:»Der er blevet lovgivet en hel del på området siden  2001. Alligevel foregår der stadig æresdrab, tvangsægteskaber og vielser af mindreårige i særlige ghettoområder og der må være formodning om, at der stadig finder betaling af blodpenge sted. Og alt det afleder jo også mange flere ting. Men vi kan ikke forbyde ting to gange,« siger han, og har svært ved komme med eksempler på, hvor der kan lovgives.»Jeg ville personligt ikke blive overlykkelig af en kæmpe stormoske i København. Jeg ville syntes, at det er mærkeligt. Men er det noget, jeg vil forhindre nogen i at gennemføre, hvis de kan samle penge til at opføre deres trossamfunds tilhørssted? Nej. Det vil jeg da ikke. Så dét må jeg tage med.«Mere kantHan vil heller ikke operere med Dansk Folkeparti-opfindelsen 'stramhedsgrad' i udlændingepolitikken, og som Konservative ser han snarere et behov for at undersøge uhensigtsmæssigheder ved den nuværende lovgivning.Selv om Dansk Folkeparti glædede sig over Pinds assimilationsåbning, er det heller ingen hemmelighed på Christiansborg, at de på forhånd havde foretrukket en anden løsning end Pind.Alligevel mener Pind ikke overraskende at der er mere kant til oppositionen.»Ganske vist har man i nogen omfang kopieret retorikken fra udlændingepolitikken, når det kommer til S og SF. Men når det kommer til stykket, så har de ikke begrebet et pluk af, hvad det her handler om. Det er ikke andet end et lag fernis for at opnå magten«Så de lyver?»Jeg tror ikke, at de vil acceptere, at det her også er et kulturelt spørgsmål. Jeg oplevede jo i København, hvad S' og SF's politik er. Det er at se passivt til, mens parallel-samfund dannes og vokser. Det ville man ikke røre ved. «Så den store forskel mellem regeringen og S-SF er, at oppositionen ikke er villige til at fortsætte snakken?»Ja. For dem er lovgivningen vejen til magten. Men lovgivning forvitrer, hvis der ikke er ord, holdning og kultur bagved.«Men i DF spørger man sig, hvad man kan bruge en minister til, hvis han ikke vil lovgive.Som Pind selv siger:»Vi er nødt til at acceptere, at der er nogen, der går i burka, hvis de selv vil. Det vil sige, at hvis nogen vil vælge hinanden, når de er over 24, så må vi respektere det, og så må vi se kulturkampen i et længere perspektiv.«Men hvad kan du gøre ved det?»Jeg kan diskutere det, jeg kan rejse det, jeg kan påpege det. Jeg kan påpege over for de danskere, der har et problem med indvandringen, at de ikke må være blinde for, at vi kommer til at forandre os. Men der er nogen ting, som vi er nødt til at holde fast i. Det er de basale kulturværdier, der gør Danmark til Danmark.«Hvorfor skal vi have en minister til en høj løn og en hel administration bag sig, fordi du gerne vil ud og debattere Kunne du ikke gøre det fra Folketinget?»Det giver slet ikke den samme tyngde. Og ser vi på EU-lovgivningen er det stærkt tvivlsomt, at vi vil se S og SF i ministerråd og lignende når nu de mener, at det multikulturelle samfund er helt fint vil de så arbejde sammen med Merkel og Cameron og Sarkozy for at modarbejde det multikulturelle samfund og for at sikre, at de respektive landes udlændingelovgivning kan få lov til at fungere? Næ.«Glem ikke at sondreVille Danmark have været en bedre kultur, hvis vi havde været forskånet for indvandring?»Det er et godt spørgsmål. Så havde jeg ikke haft min svigerinde fra Indien. Som der står på juristens gravsten: HGAS. 'Han glemte at sondre'. Som ved så meget andet, så må man skelne. Der er helt klart noget indvandring, vi kunne have været foruden. For eksempel den monitorerede gruppe af banditter, som af rigspolitiet bliver betegnet som nogle af de værste forbrydere i Danmark, og som ikke er danske statsborgere. Dem kan jeg love dig for, at jeg godt kunne være foruden for igen at nævne en ekstremitet i debatten. Men ville jeg være uden eliteforskerne, eller – hvis vi skal være platte – fodboldspillerne? Gu' vil jeg da ej,« siger han:»Jeg kan godt lide mangfoldighed og krydderi på tilværelsen. Man skal bare huske, at de ting kommer ikke gratis. For eksempel om stormoskeen – jeg ville personligt ikke blive overlykkelig af en kæmpe stormoske i København. Det er nok min kulturelle indskrænkethed, der gør det.«
