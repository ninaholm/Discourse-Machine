Ny kulturpolitisk dagsorden



 Det er interessant, at Berlingske og Informations fredagsledere udlægger den kulturpolitiske del af regeringens finanslovsforslag for 2013 diametralt modsat. Berlingske skriver, at regeringen svigter kulturarven, fordi der på finanslovsforslaget for 2013 bortfalder en række midlertidige bevillinger til for eksempel Fregatten Jylland og Den Gamle By i Århus: »Det er svært at tolke som andet end en rød regerings tak for sidst til den blå regering og dens støtteparti, Dansk Folkeparti«. Samtidig kan man i Information læse det stik modsatte: At min politik er »vand på Dansk Folkepartis kulturmølle«, og at jeg som kulturminister mest har markeret mig som »administrator af det etablerede og institutionaliserede kulturliv«, fordi vi på finanslovsforslaget tilgodeser de præcis samme institutioner med forhøjede driftsbevillinger.
Man kan spørge sig selv om det overhovedet er det samme finanslovsforslag, som lederskribenterne har læst? Jeg kan vel ikke både være en fjende af kulturarven og et skabsmedlem af Dansk Folkeparti? Sandheden er desværre nok, at de har stirret sig blinde på den gamle kulturkamp. Sandheden er jo, at Danmark står i en alvorlig økonomisk situation, som også får konsekvenser på kulturens område. Vi er med finanslovsforslaget gået pragmatisk til værks, på en sober og fair måde, og har ud over de nævnte omprioriteringer også sikret fire millioner til danske forfattere.
Spillereglerne er ændret
	Det har ikke været en nem prioritering, men den har været nødvendig. To ledere, der skyder ved siden af målet, overlever kulturdebatten nok. Men det er bekymrende. at den nye kulturpolitiske virkelighed endnu ikke er kommet ind i kulturdebatten. Det gamle politiske verdensbillede har ændret sig som følge af den økonomiske situation, og det betyder, at spillereglerne er nogle andre: I stedet for at se kulturpolitikken udelukkende udtrykt i finanslovsforslaget, så handler det i langt højere grad om at se på de strukturelle ændringer på kulturområdet.
Det er derfor ærgerligt, at to af de sædvanligvis lødigste aviser i Danmark i stedet for at forholde sig til virkeligheden bruger spalteplads på at grave fortidens muddergrøfter dybere.

