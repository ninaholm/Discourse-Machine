Er du for dum til gymnasiet?



Højrefløjens krav om høje adgangskarakterer på gymnasierne er mangel på respekt for erhvervsuddannelserne. De truer selve reformen.I græsk og romersk mytologi blev Sisyfos dømt til at rulle en stor sten op ad et bjerg, indtil den lå stille på toppen. Hver gang han nåede toppen, rullede stenen ned igen, og han blev aldrig fri. Med reformen af erhvervsuddannelserne har vi rullet stenen op på toppen af bjerget, men hvis de borgerlige partier får held til at indføre høje adgangskrav på gymnasierne, ruller stenen nedad igen.Forhandlingerne om erhvervsuddannelserne blev unødigt bøvlede på grund af højrefløjens evindelige insisteren på at blande højere adgangskrav til gymnasierne ind i ligningen. Det er mangel på respekt over for erhvervsuddannelserne og de mennesker, som tager og underviser på dem.Den diskussion må ikke forpurre formålet med reformen, nemlig at gøre erhvervsuddannelserne bedre og mere attraktive. SF ønsker, at flere tager en faglig uddannelse. Det har Danmark brug for.Men hvis Venstre, Konservative, Liberal Alliance og Dansk Folkeparti får held til at indføre gymnasiale adgangskrav på 4 eller 7, vil det skæve forhold mellem de forskellige ungdomsuddannelser få ny næring. Signalet er: Du er for dum til at gå i gymnasiet, hvad siger du til at blive håndværker?Ingen taberuddannelseDenne tankegang fastholder erhvervsskolerne i rollen som »taberuddannelser«. I en undersøgelse fra Mandag Morgen angiver hver anden af de adspurgte erhvervsskoleledere dette som grunden til erhvervsuddannelsernes krise. Men taberuddannelser er det sidste, de er. Og det image skal ændres, hvis vi skal nå målsætningen om, at hver tredje unge skal vælge en erhvervsuddannelse.En faglig uddannelse giver et sikkert og stabilt arbejdsliv for den enkelte og sikrer Danmark som både produktions- og videnssamfund i fremtiden.Reformen giver mere og bedre undervisning, en udvidet uddannelsesgaranti, og samtidig sikrer den nye kombinerede ungdomsuddannelse, at vi tager hånd om de unge, som ikke lever op til adgangskravet eller har andre udfordringer. Især sidstnævnte er vigtigt for SF.Vi skal have alle med, og vi skal droppe ideen om høje adgangskrav på gymnasierne, hvis ikke stenen skal rulle ned af bjerget igen.Trine Pertou Mach, SF
