En strålende fremtid
LEDER


 
	Med en enkelt stemmes forskel har Grønlands parlament afskaffet den 25 år gamle nultolerance for udvinding af uran, og dermed er jagten gået ind på øens store mængde radioaktive råstoffer og sjældne jordarter. Som danske politikere har stået i kø for at sige, så bestemmer grønlænderne selvfølgelig selv, hvordan de principielt har det med uran.

	Det er først, når det kommer til den konkrete udvinding, at det bliver mere mudret. Når det første mineselskab er klar til at stikke spaden i jorden, vil vi se det sande svar på, hvor langt den danske stat er villig til at gå med hensyn til grønlandsk selvbestemmelse.

	Selvstyret har vurderet, at uraneksporten vil være en realitet allerede om et par år. Selskabet bag det mest fremskredne mineprojekt i Kvanefjeld siger selv 2017.

	Realistisk set skal man nok lægge yderligere nogle år til, før både det juridiske, det administrative og det sikkerhedsmæssige apparat er på plads. Desuden skal mineselskabet finde investorer, hvilket hidtil har vist sig svært, når det kommer til Grønland.

	Grønland er så klemt økonomisk, så den grønlandske regering føler sig presset til at afsøge alle muligheder for en mere velstående fremtid.

	Det gælder ikke bare minedriften, men også i forholdet til Danmark, hvor Grønland med afskaffelsen af den gamle konsensusmodstand mod uran har sat Rigsfællesskabet på prøve.

	Kun hårdt presset har den grønlandske regering indrømmet, at den danske stat har noget at skulle have sagt om uraneksport, da det er staten, der skal stå som garant for, at uranen ikke havner på forkerte hænder.

	Men også i andre tilfælde har vi set Grønland skubbe på for selv at føre udenrigspolitik. Det sidste slag er næppe kæmpet i den tvist. Rammerne for Grønlands selvstyre er ikke endeligt fastsat. De viser sig først i konkreterne.

