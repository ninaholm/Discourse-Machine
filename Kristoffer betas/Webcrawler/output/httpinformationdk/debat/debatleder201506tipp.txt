’Tipping point’ forude
LEDER


 Den dårlige nyhed er, at der sker næsten ingenting i de fortsatte forhandlinger frem mod en global klimaaftale i Paris til december.
Den gode nyhed er, at der sker opsigtsvækkende ting ude i virkeligheden. Forhandlere fra alverdens lande sluttede torsdag 10 dages diskussioner i Bonn om, hvordan den påtænkte aftale fra COP21-topmødet skal se ud.
Da de mødtes, havde de foran sig 90 siders ophobning af ønsker og krav til Paris-aftalen fra diverse lande. Da de torsdag forlod Bonn, havde de en ’strømlinet’ version på 86 sider, et forklarende arbejdsdokument på 68 sider samt en seks siders manual til at finde rundt i nye og gamle tekster
Mellem nu og klimatopmødet i Paris er der kun 10 officielle forhandlingsdage tilbage til at få en aftaletekst i hus. Så enten forestår et højdramatisk slutspil i Paris, eller også har de centrale spillere i processen – USA og Kina – på forhånd en fælles forståelse om at køre en udvandet klimaaftale igennem på COP21.
Dagene i Bonn er ligesom den forudgående runde i Geneve i februar gået med tillidsskabende foranstaltninger mellem landene.
»Den mest værdifulde ressource i disse forhandlinger er tillid,« sagde Christiana Figueres, chef for FN’s klimasekretariat, under Geneve-mødet, og det samme har været mantraet i Bonn. I stedet for at konfrontere de fortsat voldsomme uenigheder om, hvem der skal gøre hvad og betale hvad i kampen for klimaet, blev Bonn brugt på at fastholde den gode stemning og flytte rundt på afsnit i den monstrøst omfattende tekst, så de fremstår mere logiske og læsbare. Ikke ét opgør om de modstridende synspunkter på selve klimastrategiens substans er blevet taget. Et ønske fra EU om at forholde sig til det helt afgørende faktum, at en række landes indtil nu annoncerede klimaambitioner ikke kan sikre FN’s to graders-mål, blev afvist af bl.a. Kina med argumentet, at der ikke er tid til at sætte flere emner på den pressede dagsorden. Det lover ikke godt. En Paris-aftale »uden tænder, mening, håb, ambition og lighed,« frygtede Meena Raman, desillusioneret talsmand for u-landsnetværket Third World Network, torsdag i Bonn.
Hvad der lover lidt bedre, er virkeligheden. Onsdag signalerede 10.000 personer fra 75 lande i et FN-organiseret ’borgermøde’, at de vil have handling. Næsten 80 pct. af de repræsentativt udvalgte verdensborgere er foruroligede over klimaændringernes konsekvenser, og over 90 pct. vil have en global Paris-aftale med nul udledning af drivhusgasser i år 2100. Samme toner udsendtes mandag fra G7-topmødet i Tyskland, hvor de rige landes ledere for første gang taler i kor om ’dekarbonisering’ af verdensøkonomien, dvs. afvikling af det fossile energiforbrug, i løbet af dette århundrede.
Er man pessimist, kan man hæfte sig ved, at G7-lederne retter fokus mod det meget lange sigt, hvor de alle er døde og borte. De konkrete klimamål for 2030, som G7 plus EU har indleveret til Paris-processen, sikrer således ifølge forskernetværket Climate Action Tracker kun en stabilisering af deres udledninger, ikke den kraftige reduktion der skal til for at blive under to grader.
Er man mere håbefuld, kan man hæfte sig ved informationerne i den årlige Statistical Review of World Energy, som BP netop har offentliggjort. Denne autoritative status fortæller, at den vedvarende energi nu for første gang er den hastigst voksende energikilde i verden – hvad elforsyningen angår ansvarlig for hele 42,5 pct. af den globale tilvækst. Samtidig er både produktion og forbrug af kul for første gang stagneret. Det gælder også Kina, som står for halvdelen af verdens kulforbrug. Ifølge den nationale statistik faldt Kinas kulforbrug sidste år for første gang og er i dette års første måneder faldet med større hast. Et nyt studie fra London School of Economics siger, at med denne tendens vil Kinas CO2-udledninger toppe og begynde at falde om 10 år fra nu, fem år før ventet.
Både prisen på kul og kulindustriens aktiekurser falder, og meget tyder på, at kullenes dage er talte. Nogle mener ligefrem, at de store olie- og gasselskaber har rottet sig sammen mod kul for at skaffe mere plads i det globale CO2-budget til deres egne fossile produkter.
Det hele går for langsomt – især FN-processen – men der er tegn på, at verden bevæger sig mod det tipping point, hvor det grønne begynder at fortrænge det sorte.

