Hvad tror du, der nu vil ske?
Det er blevet et af de oftest stillede spørgsmål i nyhedsdækningen. Det virker, som om der mobiliseres flere journalistiske kræfter til at forske i, hvad der måske sker, end i hvad der rent faktisk sker


Mette Fugl trådte engang uden for rammerne for de live-interviews, som begge nationale kanaler er så begejstrede for. Hun stod foran en eller anden bygning, og studieværten spurgte hende, hvad der nu ville ske. »Det aner jeg da ikke noget om, jeg er journalist – ikke spåmand,« udbrød hun spontant. Et af de klareste og ærligste svar, jeg nogensinde har hørt på et af de mest gentagne spørgsmål: Hvad tror du, der nu vil ske?I dag er det spørgsmål blevet hovedingrediens i dele af journalistikken. Det virker, som om der ofte mobiliseres større journalistiske kræfter til at forske i, hvad der måske sker, end i hvad der rent faktisk sker eller er sket. I sagen om Lars Løkke Rasmussen og GGGI bruges der naturligvis kræfter på at trawle bilag igennem, men Madsen, Winther, Rostrup, Grabow, Serup, Mogensen &amp; Kristiansen bruger timer på at spå.Lige efter Løkkes store pressekonference hørte jeg flere kommentatorer slå fast, at »bare en lille sag til, og Løkke er færdig!« Så kom der et bilag til, og der skete ikke noget. Så kom der noget med en skatterapportering af en partibil, og der skete heller ikke noget.En af mine Facebook-venner mindede om de sportsjournalister, der i timelange optakter til fodboldkampe spår om forløb og resultat. Det, der gør fodbold så interessant, er, at det heldigvis ikke altid går som forudsagt. En stor del af livets hændelser er uforudsigelige. Det gør livet spændende. Journalistik erstattes i disse tilfælde med underholdende gættekonkurrencer.Det er derfor, spåmænd og spåkoner, shamaner, visse præster og politikere samt dommedagsprædikanter lige siden Oraklet i Delfi har haft stor indflydelse på historiens gang. Vores dybt indgroede håb til – og frygt for – fremtiden er en stærk menneskelig drivkraft.Professor emeritus fra Princeton-universitetet Harry G. Frankfurt har skrevet en bog ombullshit.Han blev interviewet i denne avis i lørdags, og artiklen er fuld af eksempler på det, som på dansk yndefuldt kaldes ’at lukke lort ud’. Tågesnak, vrøvl og sludder, indpakket i et elegant, lidt mystisk, men stærkt overbevisende sprog, der faktisk ikke betyder noget. Han peger på, at bullshit-begrebet er »beslægtet med begreber som bluff, humbug og spin, der alle kan betegnes som forskellige former for retorisk manipulation, men som ikke er decideret løgnagtige«.Den definition passer fornemt på mange af de situationer, hvor journalister og eksperter besvarer spørgsmålet om, hvad der nu vil ske. Betegnes man som ekspert i dagens medier, hænger det i visse tilfælde sammen med evnen til at lukke varm luft ud kombineret med den hurtighed, som engang var ætermediernes gebet, men som nu med webjournalistikken er smurt ud over hele paletten. Hvis ekspert A har sagt noget til konkurrenten om, hvad der nu vil ske, ringer journalisten rundt for at finde ekspert B, C eller D, som alene ved sin tilstedeværelse for indslaget eller artiklen skaber såkaldt ’fremdrift’ på ’breaking news’-historien.Fremdrift og en basal og utæmmet interesse i, hvad der sker om lidt, i næste afsnit, næste uge eller næste år er nøgle-elementer i enhver god fortælling.Det er derfor, en million mennesker serBroen, og næsten halvanden serVild med dans. Det ved alle forfattere, journalister og redaktører. Når samtlige medier betaler for politiske meningsmålinger, er det selvfølgelig, fordi de ved, at det interesserer folk. Meningsmålinger er i sig selv nyheder – og skaber flere nyheder, fordi de sætter flere ’hvad sker der nu?’-spekulationer i gang.Når samtlige medier ukritisk og uhæmmet viderebragte DR’s håbløse exit-prognose i tirsdags, var de samme elementer i spil. Mere drama giver flere klik, læsere, lyttere og seere. Når DR’s nyhedsdirektør understreger, at det slet, slet ikke er tilfældet, lyder det, som om han aldrig har deltaget i et redaktionsmøde, hvor brugerinteresse form og underholdningsværdi altid diskuteres sideløbende med relevans og væsentlighed. Denne kombination skaber nyhedsværdi på ethvert medie. Men mest på tv, hvor det dramaturgiske forløb og fortælleform er en afgørende faktor. Og ikke mindst på DR, hvis meget dygtige og godt bemandede analyse- og forskningsafdeling ved mere om seeradfærd og dramaturgi end de fleste.Lasse Jensen er vært på P1-programmet ’Mennesker og medier’
