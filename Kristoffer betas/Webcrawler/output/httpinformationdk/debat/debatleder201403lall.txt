Lallelodseri
LEDER


 
	En erfaren lods mangler tydeligvis på den socialdemokratiske kommandobro. Skuden slingrer hid og did. Skiftevis er den truet af at skrabe bund og gå på grund. En forklaring er, at en forvirret besætning styrer efter pejlemærker, der ligger fjernt fra kendte socialdemokratiske farvande. De havarivoldende pejlemærker ligger på liberalismens rev og leder kursen mod privatisering og udlicitering.

	Nu er selveste det hæderkronede danske lodsvæsen i fare. Som det fremgik af gårsdagens Information, arbejder regeringen med et lovforslag, der vil fremme konkurrence fra private lodser.

	Ren ideologi og i virkelighedens verden dødsensfarligt. Sådan lyder kritikken af lovforslaget. De danske farvande er blandt verdens tættest trafikerede, og et stort antal skibslaster rummer olie og andre farlige kemikaler.

	Hvis ikke lodsningen udføres topprofessionelt af lodser, der frem for alt tjener overordnede interesser i skibssikkerhed og miljøbeskyttelse, er risikoen, at profithensyn får konkurrerende virksomheder til at slække på standarderne. Det fremhæver Danske Lodser i deres høringssvar til det lovudkast, der er fremlagt af Søfartsstyrelsen under socialdemokraten Henrik Sass Larsens Erhvervs- og Vækstministerium.

	Miljøfolk i Danmarks Naturfredningsforening fremhæver, at ingen har haft noget at udsætte på den gældende ordning, hvor staten reelt har et monopol. »Den eneste begrundelse, vi hører, er, at ting skal konkurrenceudsættes. Det er en dårlig begrundelse,« fastslår naturfredningsforeningens biolog Henning Mørk Jørgensen i gårsdagens avis.

	I USA, Canada og Australien har undersøgelser vist, at liberalisering førte til kompromittering af professionalisme og sikkerhed. Gennemførte privatiseringer er derfor rullet tilbage.

	Et skibshavari med olie- og kemikalieudslip kan føre til katastrofe for fiskeri, økologi og turisme. Er det virkelig værd at ’konkurrence-udsætte’ for?

