Fri os for normaliteten
Forsøg på at afstigmatisere psykisk sygdom og gøre den syge til en af os ender ofte med yderligere stigmatisering og udpensling af, hvem der er normale, og hvem der er syge. Vi mangler plads til forskelligheder – en kultur, hvor det at befinde sig i udfordrede livssituationer eller være syg forstås som en del af livet
Vi har alle et medansvar for at skabe en kultur med plads til forskelligheder. En kultur, hvor også den psykisk syge reelt er en af os, og hvor det at være i udfordrede livssituationer, særegen eller syg forstås som en del af livet, mener dagens kronikør.


 
	Jeg tror ikke, at du nogensinde har haft det som mig, Hanne.« Sådan lød svaret, da jeg for nogle år siden sagde til en skizofren mand, Jonathan, at jeg mente, at hans symptomer var menneskelige reaktioner, som alle sikkert havde oplevet i en eller anden grad. Mit forsøg på at udligne vores forskelle faldt tydeligvis ikke i god jord hos Jonathan.

	Som medarbejder i socialpsykiatrien så jeg normaliseringen af psykisk sygdom som en frigørelse fra fastlåste forestillinger om, hvad det vil sige at være psykisk syg. I dag ser jeg normaliseringen som fejlslagen og er enig med filosof Rasmus Johnsen og formanden for Psykiatrifonden, Anne Lindhardt, når de kritiserer udvandingen af det psykiatriske sprog og dermed de psykiatriske diagnoser (Information den 1.-3. november).

	Samtidig er jeg også fundamentalt uenig. Frem for at gøre op med normalitet som noget reelt eksisterende bidrager både Lindhardt og Johnsen til at dele os ind i normale og afvigere. Johnsen, når han siger, at vi ikke må glemme, at det er psykiatriens opgave at tage sig af dem, der ikke er, »som folk er flest«, taler om mennesker som »gale« eller »geniale« og om »normaltilstande«. Lindhardt, da hun i Information sidste år underbyggede forestillingen om normalitet ved at rose DR-programmerne Gal eller Normal for at »normalisere psykisk sygdom«. Programmer, hvor psykisk syge blev rost for at være gode til at skjule deres symptomer, og hvor det blev understreget, at mennesker grundlæggende er ens.

	Vil vi gøre os håb om at gøre op med stigmatiseringen af psykisk syge og skabe et samfund, hvor alle bidrager efter bedste evne, må vi gøre op med kassetænkningen.

	Vi er alle stigmatiserede

	Jeg vidste, at Jonathan havde ret, da han konfronterede mig med min normaliserende tilgang til hans sygdom. Jeg havde aldrig haft det som ham, og min sammenligning forklejnede hans sygdom. Jeg havde ikke prøvet at være bange for at tage mine sko af, så mine fødder endte med at være halvt opløste, og jeg havde ikke prøvet at ligge i min seng i flere uger og gentage de samme remser igen og igen kun afbrudt af de mest nødvendige måltider og toiletbesøg.

	Jeg ved derimod, hvad det vil sige at blive stigmatiseret af andre grunde end psykisk sygdom. Følelsen af at være forkert på grund af arbejdsløshed, hudfarve, seksualitet, vægt, alder, herkomst, holdninger, sygdom og så videre kan de fleste sikkert genkende. Alle er givetvis både ofre og dommere, når det gælder stigmatisering.

	Derfor er det også oplagt at arbejde på et opgør med stigmatisering ved at tage udgangspunkt i det enkelte menneskes oplevelse af den frem for at kategorisere psykisk syge og risikere at reproducere fordommene knyttet til psykisk sygdom. Det er ikke omfanget, men oplevelsen af stigmatiseringen, der afgør, hvorvidt vi er i stand til at sætte os ind i, hvad det vil sige at være stigmatiseret: I bund og grund at blive reduceret til et kendetegn og tillagt andre negative egenskaber.

	Ikke desto mindre fokuseres der i organisationsarbejde og kampagner som ’En af Os’ oftest alene på afstigmatisering af psykisk syge. Frem for at gøre op med kassetænkningen, der inddeler mennesker i normale og afvigere, forsøger man at normalisere psykisk sygdom ved at fokusere på muligheden for helbredelse og sammenligne psykisk sygdom med psykiske forstyrrelser. Man forsøger ikke at blive kasserne kvit, men giver dem blot et mere tilforladeligt navn. Man ændrer sproget, således at det korrekte nu er at italesætte psykiske syge som ’mennesker med psykisk sygdom’ og ’psykisk sårbare’.

	Normaliseringen er forståelig i en kultur, hvor det giver anerkendelse at høre til i normalitetskassen, og hvor psykisk sygdom igennem mange år er blevet forstået som en kronisk tilstand. Konsekvenserne kan dog være katastrofale.

	En af konsekvenserne er, at vi risikerer at bidrage til udvikling af og fastholdelse i psykisk sygdom. Igennem selvforstærkende normer om, at vi skal være ens, sammenligner vi os med hinanden og konkurrerer på ligheder. I hverdagen, på arbejdspladen, i sportsklubberne og så videre. Om alt fra hjemmets indretning, vores udseende og væremåde til karakterer, forfremmelser og guldmedaljen.

	Spørgsmålet er, om disse normer er ved at løbe løbsk, og om de i sig selv bidrager til udvikling af psykisk sygdom. Hvis det er tilfældet, og hvis psykisk syge er særligt sårbare mennesker, bidrog jeg ikke til Jonathans bedring med min normaliserende tilgang. Tværtimod.

	Så gør dig dog rask

	Vi lever i en kultur, hvor vi tror på det enkelte menneskes vilje og evner til at styre eget liv. Det kan vi sikkert også langt hen ad vejen, men vi er kommet ud på et overdrev, når det ligger lige om hjørnet, at det er din egen skyld, hvis du ikke kommer dig over en psykisk sygdom. De alvorligst psykisk syge risikerer at blive stigmatiseret yderligere.

	Hvis vi skævede til den mangfoldighed og forbundethed, der kendetegner bæredygtige systemer i naturen, ville vi erkende, at vores kultur er en mulig årsag til, at stadig flere mennesker bliver psykisk syge. Havde jeg haft den erkendelse i mit tidligere arbejde i socialpsykiatrien, havde jeg også set, at min tro på vilje og empowerment som en vej til helbredelse kunne betyde, at jeg forventede, at Jonathan skulle hive sig selv op ved håret.

	I arbejdet med at afstigmatisere psykisk syge overskygger fokus på muligheden for helbredelse fortsat muligheden for at leve et tilfredsstillende og bidragende liv med psykisk sygdom. For dem, der lever med psykisk sygdom hele livet, indebærer et fokus på helbredelse selvsagt nederlag på nederlag, lavere selvværd og dårligere livskvalitet. Det virker til tider som om, der snarere arbejdes på at afstigmatisere mennesker, der bliver eller er blevet helbredt for psykisk sygdom, frem for at afstigmatisere mennesker, der lever med en psykisk sygdom.

	En som os

	I en kultur, hvor enshed ofte er et kriterium for anerkendelse, risikerer En af Os-kampagnen desuden at blive til En som Os-kampagnen. Det ville derfor være dejligt at se organisationer og kommende kampagner fokusere mere på menneskers mangfoldighed og på stigmatisering som en fælles menneskelig problemstilling, f.eks. ved at fremhæve, at vi som mennesker er ens i vores mangfoldighed, at vi alle er skæve på hver vores måde, og at vi muligvis alle kan udvikle psykisk sygdom afhængig af presset omkring os. Den tilgangsvinkel ville også rumme en forståelse af sundhed og sygdom som et sammenhængende hele og en dynamisk proces.

	Gør vi ikke op med kassetænkningen, risikerer vi, at psykisk sårbare fremover udsættes for den samme stigmatisering, som psykisk syge udsættes for i dag.

	Jonathan er selvfølgelig en af os i en forståelse af mennesker som mangfoldige, men i dag pålægges han snarere at blive en som os. Lad os derfor gøre op med normalitetsræset, lad os ikke negligere psykisk sygdom og lad os holde op med at reducere mennesker til en sygdom.

	Vi har alle et medansvar for at skabe en kultur med plads til forskelligheder. En kultur, hvor Jonathan reelt er en af os, og hvor det at være i udfordrede livssituationer, særegen eller syg forstås som en del af livet.

Hanne Struensee Schmidt er sundhedsantropolog (MSA)

