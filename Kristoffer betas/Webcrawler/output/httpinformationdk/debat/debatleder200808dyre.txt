Dyre stramninger



 GODT HALVDELEN af de adspurgte vælgere er parat til at afkorte den periode, hvor en ledig kan modtage dagpenge, fra de nuværende fire år, viser en meningsmåling fra Greens Analyseinstitut offentliggjort i dagbladet Børsen i går. En lignende måling i Ugebrevet A4 i sidste uge viste samme tendens. 
Danskerne er tilsyneladende parate til for første gang i mange år at stramme vilkårene for de ledige betydeligt. Ifølge Børsen mener beskæftigelsesminister Claus Hjort Frederiksen (V), at holdningsskredet ligger naturligt i forlængelse af, at mange ansatte oplever, at de mangler en kollega. De har derfor svært ved at forstå, at mange fortsat er på dagpenge, og overvejer derfor, om systemet nu er rigtigt indrettet i en tid med mangel på arbejdskraft. En ikke helt ulogisk analyse fra en minister, som flere gange har fået ørene - eller næsen - i maskinen ved at foreslå stramninger på dagpengeområdet. Med egne ord fik Hjort Frederiksen en politisk blodtud, da han i 2003 forsøgte at få gennemført besparelser på dagpengeområdet på 800 millioner kroner. Pengene skulle findes ved at gennemføre en række stramninger, men protesterne væltede ind og sendte regeringspartierne i et alvorligt dyk i meningsmålingerne, ikke mindst fordi Anders Fogh Rasmussen (V) havde fredet overførselsindkomsterne under valgkampen blot to år forinden. Det eklatante løftebrud blev straffet kontant, og regeringen endte med at trække alle forslag tilbage.
Holdningsskredet i vælgernes syn på de ledige er sket i takt med, at manglen på arbejdskraft er vokset. Synet på dem, der endnu er på dagpenge eller kontanthjælp, er blevet mere kritisk, og det har naturligvis givet Venstre og Konservative blod på tanden. Samtidig er Socialdemokraterne af andre årsager interesseret i en reform. Sammen med fagbevægelsen ønsker det store oppositionsparti at hjælpe de trængte a-kasser og holde hånden under det nuværende forsikringssystem. 
For en meget stor gruppe lønmodtagere er dækningsgraden for dagpenge i dag så lille, at incitamentet til at melde sig ud af a-kassen er meget stort. De maksimale dagpengesats er i dag på 15.232 kroner om måneden, og det er kun 47 procent af, hvad en gennemsnitslønmodtager tjener. Så Socialdemokraterne foreslår, at det enkelte a-kassemedlem skal kunne vælge en kort periode med dagpenge til gengæld for en højere ydelse. Det vil kunne få nogle af de højere lønnede, som i disse år melder sig ud, til at blive i systemet. Derfor er der altså lige nu et åbent vindue for en reform af dagpengesystemet. Et vindue, som dog hurtigt kan smække i, hvis den økonomiske tilbagegang viser sig at sende ledigheden afgørende i vejret. Så vil sympatien med de ledige vende tilbage, og det vil ikke længere være populært at sende tusinder ud af dagpengesystemet, fordi de har været ledige i mere end to et halvt år. 
En vigtig begrundelse for at forkorte dagpengeperioden er, at det vil få flere i beskæftigelse. De vil så at sige blive presset ud i arbejde under truslen fra at ryge ud af systemet efter to et halvt år i stedet for efter fire år som nu. Hidtil har regeringen afstået fra at røre ved dagpengeperioden og satserne, men koncentreret indsatsen om at stramme rådighedsforpligtelsen og kontrollen. Beregninger viser dog, at der i dag kun er cirka 11.000, som har modtaget dagpenge i mere end to år, og at et drastisk skridt som at forkorte dagpengeperioden til to et halvt år, kun vil bringe omkring 5.000 flere i job. Til gengæld er de negative virkninger af en forkortet dagpengeperiode store, ikke kun for dem, der er fanget i den ulykkelige situation, at de trods lav ledighed ikke kan få et job. Ved at forringe vilkårene piller man ved grundlaget for den efterhånden verdensberømte nordiske flexicuritymodel, et af de grundlæggende elementer i velfærdssamfundets succes. En lille moderne økonomi som den danske har brug for hurtigt at kunne omstille sig, i takt med at produktion flytter ud til billigere lande eller overtages af ny teknologi. En af årsagerne til, at den danske økonomi er så omstillingsvenlig, er netop, at vi har et forholdsvist højt beskyttelsesniveau i tilfælde af ledighed. Til gengæld kan arbejdsgivere forholdsvist hurtigt skille sig af med en medarbejder, fordi opsigelsesvarsler i Danmark er meget korte. 
Dækningsgraden for dagpengene er faldet støt siden 1980'erne, hvilket betyder, at det økonomisk er et større og større slag for den enkelte at blive arbejdsløs. Hvis perioden, hvor man kan modtage dagpenge, også forkortes, kan der ske to ting. 
Enten vil det få markedet for private ledighedsforsikringer til at stige, eller også vil lønmodtagerne ved kommende overenskomstforhandlinger stille krav om længere opsigelsesvarsler. 
Begge dele vil undergrave det danske flexicurity-system og solidariteten i dagpengesystemet. Til gengæld er der ikke nogen grund til at opretholde systemet for a-kassernes skyld, hvilket man ellers nogle gange har fornemmelsen af er fagbevægelsens fornemste målsætning. Der burde være andre og bedre argumenter for at være medlem af en fagforening end en tilhørende arbejdsløshedskasse. bew

