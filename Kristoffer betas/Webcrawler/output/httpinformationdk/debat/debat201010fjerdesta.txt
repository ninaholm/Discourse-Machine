Den fjerde statsmagt? Ha!
Presse kan afsløre den ene skandale efter den anden. Men regeringen kan være tordnende ligeglad. Den har nemlig Dansk Folkeparti


 I midten af 1990'erne kom jeg sommetider i Kenya, og det slog mig gang på gang, hvor frit pressen skrev om politiske skandaler. Der var øjensynligt ingen ende på pressefriheden: Ministre blev beskyldt for korruption, embedsmænd blev hængt ud med navns nævnelse, selv den magtfulde præsident Daniel Arap Moi blev uafladeligt kritiseret. I betragtning af, hvad man ellers hørte om forsvundne, fængslede og ligefrem dræbte journalister i Afrika på det tidspunkt var det imponerende.
Min beundring sivede efterhånden ud i sandet, da det gik op for mig, at pressen kunne slippe af sted med hvad som helst, fordi skriverierne alligevel ikke havde den ringeste effekt. Daniel Arap Moi var så almægtig, at han kunne være fuldkommen ligeglad med, hvad der stod i aviserne.
Det er lidt den fornemmelse, jeg har med pressen og den nuværende regering. Vi kan skrive og sige hvad som helst. Afsløre den ene skandale efter den anden. Regeringen kan være tordnende ligeglad. Den har Dansk Folkeparti, og ligegyldigt hvad oppositionen forlanger og pressen dokumenterer, så har Dansk Folkeparti ingen interesse i at vælte regeringen, så det lader de være med.
Hvis man var kynisk, kunne man oven i købet drage den konklusion, at jo mere Dansk Folkeparti holder hånden under regeringen, jo stærkere bliver partiet. Til næste forhandling i stats- eller finansministeriet kan de så møde op med nye strammerkrav som betaling for deres loyalitet.
Sygehussagen
I skrivende stund overvejer Peter Skaarup (DF) en næse til udenrigsminister Lene Espersen (K) for hendes rolle i den såkaldte mailsag. Siger han. Det kan han roligt gøre, det sker der heller ikke noget som helst ved. Nogle læsere vil måske huske, at Rigsrevisionen sidste år gav statsminister Lars Løkke en næse for at have overbetalt privathospitalerne. Den nægtede han bare at tage imod. Han støttede sig til, at V og K's statsrevisorer, Svend Erik Hovmand og Helge Adam Møller højst usædvanligt havde erklæret sig uenige i Rigsrevisionens og de øvrige statsrevisorers afgørelse.
Senere blev det i øvrigt via en anden meget omtalt mail dokumenteret, at de to på forhånd havde orienteret statsministeriet om, hvordan de ville stemme. I hvert fald kunne statsministeren meget nære medarbejder Sophus Garfiel allerede aftenen inden statsrevisorernes møde sende en mail angående de borgerlige statsrevisorers mindretalsudtalelse til en afdelingschef i finansministeriet.
Hvis man nu igen var meget kynisk, kunne man få den tanke, at de loyale partisoldater Svend Erik Hovmand og Helge Adam Møller ligefrem havde fået besked om, hvordan de skulle reagerer på statsrevisorernes møde, men det findes der (endnu) ingen mail om, så det må forblive ved den helt igennem udokumenterede mistanke.
Løkke er skurken
Men vi kan da godt lige holde fast i, at hele sagen faktisk startede med, at undersøgelser i Sundhedsministeriet dokumenterer, at Lars Løkke i sin tid som sundhedsminister imod sine embedsmænds rådgivning insisterede på at tromle en overbetaling af privatsygehusene igennem. Det er sådan set ham, der er skurken. Lene Espersen er i dette tilfælde bare den, der er kommet med brevet. (Mailen).
Nu ser jeg, at det hele er blevet for meget for Venstres Britta Schall Holberg. Hun er godt træt af statsministeren, ikke mindst i forbindelse med beskæring af efterskoler og højskolers midler, så hun tilslutter sig oppositionens krav om en uvildig undersøgelse. Så nu sidder Dansk Folkeparti højst usædvanligt ikke længere med afgørelsen. Liberal Alliance lurepasser.
Det kan være, at det ender med en Anders-model. Så kan vi nok indstille os på skattelettelser i stedet for udlændingestramninger.
Den fjerde statsmagt? Ha!

