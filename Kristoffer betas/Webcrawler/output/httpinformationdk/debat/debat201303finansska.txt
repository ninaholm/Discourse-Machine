Finansskat dumper med et brag
Fortalerne for en finansiel transaktionsskat overser, at den dels ikke forhindrer nye kriser, dels er alt for nem at omgå og for svær at administrere. Og endelig rammer den også de forkerte – nemlig pensionskasser og virksomheder, der udfører helt almindelige og gavnlige handler, der nu vil blive beskattet
Finansskatten vil ikke mindske kursernes kortsigtede tilfældige udsving, til gengæld bliver den næsten umulig at håndhæve. Så det er klogt af Danmark at forblive kritisk over for skatten.


 Under overskriften ’De tvivlsomme finansielle sandhedsvidner’ her i avisen den 22. februar efterlyser Ceveas direktør Kristian Weise en forklaring på, at vi er kritiske over for EU-Kommissionens forslag om en skat på finansielle transaktioner.
Weise henviser til, at en række fremtrædende udenlandske økonomer – herunder et par Nobelprismodtagere – på forskellige tidspunkter har talt for en sådan skat. Weise mener tilsyneladende, at han dermed endegyldigt har tilbagevist den kritik, som vi og andre har fremført mod EU-Kommissionens forslag.
Men Weises indlæg indeholder stort set ingen selvstændig økonomisk argumentation – den er primært en eksercits i name-dropping. Så lad os for en stund fortsætte i den boldgade: Ingen af de økonomer, Weise nævner, har modtaget en Nobelpris for deres bidrag til forskning inden for skatteøkonomi.
Det har derimod James Mirrlees, der i 2011 i samarbejde med en række af verdens førende skatteøkonomer offentliggjorde det internationale Mirrlees Review om skattepolitik i det 21. århundrede. Heri konkluderes det om finansielle transaktionsskatter (vor oversættelse):
»Generelt er det økonomiske argument for at beskatte transaktioner svagt, når man sammenligner med beskatning af indkomsten fra eller forbruget af det aktiv, der skifter hænder. Den vrede, der i øjeblikket rettes mod den finansielle sektor, kan meget vel være berettiget, men det er vanskeligt at fremføre overbevisende argumenter for en finansiel transaktionsskat for at løse problemer, der i deres væsen drejer sig om regulering.«
Vi er meget enige i den vurdering.
Finansskat hindrer ikke kriser
Men det afgørende i en diskussion bør jo ikke være, hvem der fremfører et argument, men om argumentet er holdbart. Den aktuelle danske diskussion handler om, hvorvidt Danmark skal tage afstand fra det flertal af EU-lande, der modsætter sig EU-Kommissionens forslag om en finansiel transaktionsskat (FTS).
Forslaget går ud på at indføre en omfattende skat på allehånde finansielle transaktioner såsom handel med aktier, obligationer, lån mellem banker og alle mulige afledte finansielle kontrakter (såkaldte derivater), der benyttes til at overføre risiko fra den ene part til anden. Lad os kort nævne de vigtigste årsager til, at Danmark fortsat bør forblive i lejren af lande, der er kritiske overfor at indføre en sådan FTS.
Tilhængerne af en FTS fremhæver, at den nye skat især vil ramme de helt kortsigtede finansielle transaktioner. Det er korrekt. Men kæden hopper af, når tilhængerne på den baggrund postulerer, at en FTS kan forebygge fremtidige finansielle kriser.
Den seneste finanskrise blev ikke udløst af kortfristet spekulativ handel med værdipapirer, men derimod af overdreven låntagning og långivning, herunder uansvarlig långivning til et stort antal ikke-kreditværdige låntagere på det amerikanske boligmarked baseret på forventninger om fortsatte boligprisstigninger.
De fortsatte problemer i den danske banksektor skyldes også i stort omfang overdrevne udlån til spekulative ejendomsinvesteringer og overbelåning af oppustede priser på landbrugsejendomme. Der er ikke skyggen af evidens for, at en finansiel transaktionsskat kan forhindre de mere langsigtede udsving i priserne på aktier og ejendomme, der historisk har ligget bag de mest alvorlige finanskriser.
Det er også svært at tro på tilhængernes påstand om, at en FTS vil mindske de kortsigtede tilfældige udsving i kurserne på aktier, obligationer og andre værdipapirer. Hvis spekulanter skal tjene penge, skal de træde ind på markedet for at købe, når kurserne er lave, og for at sælge, når kurserne er høje. Den slags adfærd vil bidrage til at dæmpe udsvingene i kurserne.
En FTS vil dæmpe den form for spekulation ved at gøre den mindre rentabel. Derfor kan det ikke overraske, at de fleste empiriske studier finder, at finansielle transaktionsskatter har en tendens til at øge de kortsigtede kursudsving.
Pensionskasserne rammes
Dele af den såkaldte højfrekvente computerstyrede handel med værdipapirer kan dog være problematisk, og det bedste argument for en FTS er formentlig, at den sandsynligvis vil dræbe denne ultrakortsigtede handel.
Men det betyder på den anden side, at provenuet fra skatten primært vil stamme fra skat på alle de normale forretningsmæssige transaktioner, der fortsat vil blive foretaget. Pensionskasserne benytter for eksempel i stort omfang derivathandel til at afdække deres afkastrisici til gavn for deres medlemmer, og virksomhederne indgår terminskontrakter med valuta for at afdække deres valutakursrisiko.
Alle disse transaktioner, der er det stik modsatte af spekulation, vil blive ramt af den foreslåede FTS, og omkostningerne ved skatten vil i stort omfang blive væltet over på almindelige virksomheder og forbrugere. Og i det omfang skatten faktisk gør indhug i bankernes indtjening, vil den formentlig tvinge dem til at reducere deres udlån til skade for vækst og beskæftigelse, fordi bankerne ellers vil have svært ved at leve op til de skærpede kapitalkrav, som de pålægges i disse år.
Hvis det er den højfrekvente handel, man ønsker at ramme, vil det derfor være mere målrettet at sætte ind med direkte regulering af denne form for handel frem for at skyde med spredehagl på alle finansielle transaktioner.
Nemt at omgå skatten
Argumenterne ovenfor går på, at en FTS ikke vil have de effekter, som dens fortalere tillægger den, at den ikke er tilstrækkeligt målrettet, og at byrden ved skatten i stort omfang vil blive væltet over på almindelige forbrugere og virksomheder. Dertil kommer, at der vil være store muligheder for at omgå skatten, hvorved den kommer til at virke endnu skævere.
Et enkelt eksempel: Hvis to amerikanske finansielle virksomheder ønsker at indgå en handel med aktier i BMW-fabrikkerne, vil de ifølge EU-Kommissionens forslag skulle betale skat til den tyske stat, fordi der er tale om aktier udstedt af en tysk virksomhed. Vil de amerikanske myndigheder mon hjælpe tyskerne med at inddrive denne skat? Det tvivler vi på.
Og hvad nu, hvis de amerikanske investorer undlader at handle med selve aktierne, men blot handler med ejerbeviser (udstedt i USA) til aktierne? Det forekommer os fuldstændigt naivt at tro, at man vil kunne håndhæve de foreslåede skatteregler. Der er i stort omfang tale om symbolpolitik. Forslaget kan meget vel bremse kortsigtet kursspekulation, men til gengæld vil det altså fremme skattespekulation. Er det bedre?
Skatten får dumpekarakter
Weise og andre fortalere for en FTS argumenterer for, at eventuelle negative virkninger ved skatten kan modvirkes af alle de gode ting, man kan udrette for skatteprovenuet. Men det er et irrelevant argument, for det afgørende er, om en FTS er en god måde at skaffe provenu på sammenlignet med andre skatter. En hensigtsmæssig skat skal opfylde følgende kriterier: 1) Den skal have rimeligt forudsigelige fordelingsvirkninger, 2) den skal have rimeligt forudsigelige provenuvirkninger, og 3) den må ikke være for svær at administrere og håndhæve.
På alle disse punkter dumper finansskatten med et brag sammenlignet med de fleste andre skatter. Derfor er det sund fornuft, at Danmark har sluttet sig til det flertal af EU-lande, der ikke vil indføre skatten.
 
Carsten Koch er tidl. skatteminister, og Peter Birch Sørensen er professor ved Økonomisk Institut, Københavns Universitet og tidl. overvismand

