Sæt kommuners økonomi fri



 Lasse P.N. Olsen, rådmand i Aalborg, Signe Færch, budgetordfører i København og Brian Skov Nielsen, budgetordfører i Odense, alle Enhedslisten
I disse dage begynder forhandlingerne om kommunernes budgetter for næste år. Men vi forhandler iført spændetrøje. Serviceloftet udhuler velfærden.
Tæt på Fisketorvet i København har man anlagt 100 nye skråparkeringspladser til en samlet pris af knap 10 millioner kroner. Det må kommunerne gerne bruge penge på. Samtidig mangler der langt over 10 millioner til byens herberger og krisecentre. Udgifterne til hjemløse og andre velfærdsopgaver må nemlig ikke stige. Det har regeringen besluttet med deres såkaldte serviceloft.
Om få dage sætter vi os til forhandlingsbordene med det mål at nå frem til spiselige kommunale budgetter for 2015. Vi går til forhandlingerne med et brændende ønske om at sikre den kommunale velfærd. Desværre er vi bundet af regeringens kvælertag på kommunernes økonomi.
Den kommunale virkelighed er, at regeringens serviceloft udhuler velfærden. For de samme penge – med det samme antal ansatte – skal kommunerne løse et stigende antal opgaver.
Det absurde er, at pengene er der. Vi må bare ikke bruge dem på øget velfærd til borgerne. Derimod må vi godt bruge dem på anlægsarbejde. Vi må billedligt talt gerne bygge nye daginstitutioner. Men vi må ikke ansætte pædagoger til at bemande dem.
Det økonomiske straffesystem, der knytter sig til serviceloftet, betyder, at kommunerne holder igen med at bruge de penge, de har, hvilket ifølge Arbejdernes Erhvervsråd har kostet omkring 17.000 offentlige arbejdspladser.
Skåret ind til benet
I en periode kan vi godt få mere velfærd for de samme penge ved at gøre tingene smartere. Men man kan ikke forsætte i al evighed.
Vi er nået til et punkt, hvor der ikke kun er skåret ind til benet. Vi er begyndt at save i knoglen. På plejehjem oplever beboere og pårørende, at de selv skal hjælpe til. I mange daginstitutioner er bleerne sparet væk og vi ser skoler, hvor der ikke længere er råd til lejrskoler og udflugter.
Derfor skal spændetrøjen fjernes, så kommunerne ikke går under budgetterne til skade for beskæftigelsen og velfærden. Kommunernes økonomi skal sættes fri.
Vi deltager konstruktivt i forhandlingerne for at sikre den kommunale velfærd bedst muligt. Men hvis vi skal stoppe udsultningen, så kræver den en ændring af den grundlæggende ramme for kommunernes budgetter. Der er brug for et kommunalt oprør.
Lasse P.N. Olsen, rådmand i Aalborg, Signe Færch, budgetordfører i København og Brian Skov Nielsen, budgetordfører i Odense, alle Enhedslisten

