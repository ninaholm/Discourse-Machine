Europas dødvande breder sig



Siden finanskrisen er svindende vækst, fald i produktionen, en langstrakt økonomisk krise blevet en del af den europæiske hverdag. Konsekvenserne af en langvarig recession er allerede mærkbare for almindelige europæere. Negativ vækst betyder færre skatteindtægter, og færre penge i statskassen betyder nedskæringer i de offentlige ydelser. Og noget tyder på, at europæerne lige så godt kan vænne sig til en ny økonomisk virkelighed.Friske tal fra EU’s statistiske bureau Eurostat viser nemlig, at bruttonationalindkomsten (BNI) i eurozonen og i samtlige 27 EU-lande i andet kvartal af 2012 er faldet med med 0,2 pct. i sammenligning med samme periode sidste år. Dermed befinder eurozonen og EU sig faretruende nær på en recession, der defineres ved to på hinanden følgende kvartaler med negativ vækst. I de første tre måneder af 2012 oplevede eurozonen stagnation (vækst på 0 pct.). Især i Sydeuropa har kriseramte lande som Portugal, Italien og Spanien oplevet adskillige kvartaler med negativ vækst.Indtil videre har EU ikke formået at knække den onde spiral af nedskæringer, voksende statsgæld og skyhøje renter. I juni i år nåede Italiens offentlige gæld nye rekordhøjder. På trods af premierminister Mario Montis drastiske nedskæringer på de offentlige budgetter forbliver renterne på italienske statsobligationer med 6 pct. langt over smertegrænsen for den skrantende italienske økonomi.Værst ser det dog stadig ud i Grækenland, der inden længe formodes at søge om udsættelse af de sparekrav, som EU i skikkelse af Angela Merkel gentagne gange har stadfæstet som betingelse for yderligere krisehjælp. Uden skyggen af udsigt til vækst og med et minimum af råderum på de offentlige budgetter har grækerne så godt som ingen mulighed for at begynde reelle afbetalinger på sin svimlende gæld. Hidtidige reaktioner fra Berlin synes imidlertid at antyde, at Tyskland vil insistere på, at Grækenland overholder de allerede indgåede aftaler. Grækenland står i øjeblikket over for den umiddelbare udfordring at skulle finde besparelser, der svarer til 5 pct. af landets bruttonationalprodukt.Som eurozonens stærkeste økonomi er Tyskland med en vækst på 0,3 pct. en undtagelse i det samlede regnskab for kontinentets største økonomier. Tysk vækst, der primært er drevet af eksport og forbrug, er imidlertid ikke nok til at rette op på det samlede billede af et kontinent i økonomisk tilbagegang. Tysklands økonomiske styrke hviler fortsat først og fremmest på den eksportmodel, der ifølge kritikere i ind- og udland sker på bekostning af resten af eurozonen. Ifølge økonomiske prognoser for det kommende kvartal vil Tyskland imidlertid snart opleve forringet vækst.»Væksten har vist sig at være relativ solid. Men det kan vise sig at være den sidste omgang med positive nyheder fra Tyskland i nogen tid,« siger Jörg Krämer fra den store tyske Commerzbank. Dermed er den tyske økonomi, der hidtil har virket usårlig, også i stigende grad påvirket af den svækkede efterspørgsel på det indre marked, der fortsat er den største aftager af tyske produkter. Eurokrisen er med andre ord også på vej til at gnave sig ind i hjertet af det land, der på godt og ondt er sat til at styre kontinentet ud af krisen.Når Angela Merkel i disse dage vender tilbage fra sin sommerferie, kan hun således ikke blot glæde sig over den tyske økonomis isolerede styrke. Som noget af det første bør kansleren genoverveje de nærmere følger af sin hidtidige krisepolitik, der synes at have hvilet på en antagelse af, at eurokrisen primært er et sydeuropæisk problem. Når Europa som helhed rammes af en potentielt katastrofal konjunkturudvikling, er det nemlig ikke blot et resultat af tilfældighedernes spil eller af sløsede sydeuropæiske regeringer. I denne fase af krisen bør der i stedet sættes alvorlige spørgsmålstegn ved gavnligheden af den sparepolitik og de nedskæringskrav, som EU under Angela Merkels lederskab har valgt som den indiskutable vej ud af det europæiske dødvande.
