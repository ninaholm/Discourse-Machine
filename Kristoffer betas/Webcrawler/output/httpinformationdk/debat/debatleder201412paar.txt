På retræte



 I søndags strøg den NATO-ledede ISAF-styrke for sidste gang sit grøn-hvide flag i Afghanistans hovedstad, Kabul. 13 års krig er officielt slut, og fremover vil det internationale militære engagement i Afghanistan begrænse sig til træning og støtte af de afghanske sikkerhedsstyrker. ISAF’s øverstkommanderende, general John F. Campbell, gjorde sig ved søndagens ceremoni store anstrengelser for at få tilbagetrækningen til at fremstå som en succes: »Vi oplever betydeligt momentum ved overgangen til 2015.
Fortidens mørke vender ikke tilbage. Oprørerne er desperate og er ved at tabe.« Oprørerne i Taleban synes imidlertid alt andet end desperate. Bevægelsens talsmand, Zabihullah Mujahid, betegnede hoverende ISAF’s ceremoni som en »klar indikation på deres nederlag og fortvivlelse«.
Tager man udviklingen i Afghanistan det seneste år i betragtning, lader der til at være mere hold i Zabihullah Mujahids udsagn end i general Campbells. Taleban har i 2014 været i offensiven og har erobret terræn i en række afghanske provinser – herunder i Helmand, hvor de danske soldater var udstationeret. Over 5.000 afghanske soldater og politibetjente har mistet livet – det højeste antal dræbte siden krigens begyndelse.
Og op mod 10.000 civile afghanere har ifølge en nylig rapport fra FN mistet livet i år – ligeledes det højeste antal siden invasionen i 2001. Samtidig skranter den afghanske økonomi, og der er voksende bekymring over, at den nyvalgte præsident Ashraf Ghani og premierminister Abdullah Abdullah endnu ikke har udpeget en regering.
Afghanistan er med andre ord langtfra det fredelige og demokratiske samfund, vestlige statsledere erklærede som mål for den 13 år lange krig. Indsatsen har været høj – krigen skønnes at have kostet to billioner dollar og 3.485 ISAF-soldater livet, herunder 43 danske. Det ligner mere retræte end sejr.

