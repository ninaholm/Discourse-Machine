Bekvem fattigdomsdebat
LEDER


 »Mine forældres konto er i minus,« fortalte den dengang 11-årige Carina fra Aabenraa her i avisen for et par år siden. Carina medvirkede også i dokumentarfilmen Den usynlige arv af Louise Detlefsen, der var det danske bidrag til den verdensomspændende medieevent om fattigdom, Why Poverty?
I Carinas skole vidste de andre børn ikke, at hun og hendes fire søskende gik i genbrugstøj. Ofte kunne hun ikke deltage i sociale aktiviteter i klassen, fordi familien ikke havde råd, og moderen måtte indimellem låne Carinas sparepenge, ellers var der heller ikke råd til mad.
»Der er en pige i min klasse, som rejser meget på ferie, og for hende er det småting at tage helt til Italien. Og en af drengene har været på rundtur i hele England. Jeg synes bare, at de er nogle blærerøve,« fortalte Carina, der vidste mere om sine mor og fars økonomi end de fleste andre danske børn. Og desværre var det ikke bare forældrenes bankkonto, der var i minus. Der var underskud af alt i familien, der var præget af de voksnes psykiske problemer, alkoholmisbrug og arbejdsløshed.
Carina findes. Det drukner desværre i den debat, der er fulgt i kølvandet på UNICEFs nye rapport om børnefattigdom. Rapporten konkluderer, at der er kommet 13.000 flere fattige børn i Danmark fra 2008 til 2012. Men i stedet for at koncentrere sig om den meget komplekse problemstilling, det er at bryde negativ social arv, så er alt, hvad socialministeren og blå og røde tænketanke kan svinge sig op til, et skænderi om korrekte fattigdomsmål, og om hvorvidt der er blevet flere eller færre fattige børn. Udviklingen i antallet er naturligvis relevant at beskæftige sig med. Men den rituelle dans om tallene er jo også bekvem. For regeringen, fordi de gennemførte reformer af bl.a. kontanthjælpen, der risikerer at skabe endnu flere fattige børn som Carina. Og for Venstre, fordi deres ønske om at genindføre kontanthjælpsloftet, vil have præcis samme effekt.

