Twitter-kampagne gør ondt værre for bortførte piger i Nigeria
Når twitter-brugere verden over engagerer sig i kampagnen #BringBackOurGirls for at få Boko Haram til at løslade de bortførte nigerianske piger, øger det blot konflikten. Pigerne er i dag længere fra frigivelse, end før vesterlændinge lod deres sympati gå viralt
 
	USA’s førstedame, Michelle Obama, var med til at give Twitter-kampagnen #Bring Back Our Girls global udbredelse, da hun lagde dette billede op på det sociale medie Instagram. Men trods de ædle hensigter risikerer kampagnen at tjene terroristernes sag. Foto: Scanpix


 
	Når du tweeter #BringBackOurGirls, som Michelle Obama gjorde i sidste uge, tager du ikke blot del i den globale forfærdelse over bortførelsen af hundredvis af skolepiger i Chibok i Nigeria. Du modarbejder også pigernes frigivelse, øger risikoen for overgreb mod piger i konfliktområder generelt og støtter Vestens destabiliserende militarisering af lande i Afrika.

	Snarere end at virke som en appel om barmhjertighed, er twitter-kampagnen #BringBackOurGirls og de mange lignende kampagner med til at øge værdien af gidslerne – og dermed bidrager den både til at forlænge det nuværende gidseldrama og til at øge sandsynligheden for, at lignende situationer vil opstå i Nigeria og andre konfliktområder. Som om det ikke var nok, bidrager #BringBackOurGirls til yderligere at militarisere konflikterne i Nigeria og gør dermed en fredelig løsning på landets politiske konflikter mindre sandsynlig.

	Selv om lokalt motiveret og lokalt målrettet politisk vold og terror stadig er langt det mest almindelige i verdens konfliktområder, har en betydelig del af de terrorhandlinger, der finder sted rundt omkring, til hensigt at give bagmændene global medieeksponering snarere end at terrorisere lokalbefolkninger. Den seneste udvikling i bortførelsen af 200 piger i Nigeria tyder på, at situationen er ved at udvikle sig fra lokalt til globalt motiveret.

	Mens Westgate-terrorangrebet i et shoppingcenter i Nairobi sidste år er et eksempel på terror, der kun er effektiv, fordi den med relativt få midler producerer massiv verdensomspændende mediedækning, er den militante gruppe Boko Haram’s omfattende vold og terror primært lokalt begrundet og målrettet. Men med offentliggørelsen af en video, der angiveligt viser de bortførte piger, bevæger situationen i Chibok sig mod den slags terror, der er virksom i kraft af aktionens globale nyhedsværdi. Den skriver sig med andre ord ind på listen over aktioner, hvor spektakulær vold mod civile bruges som middel til at eksponere en terrororganisation. The New York Times rapporterede den 13. maj, at lederen af Boko Haram, Abubakar Shekau, i videoen virker overrasket over den globale eksponering, bortførelsen har fået. Avisen citerer Shekau for at sige, at »bare fordi vi bortførte de her unge piger, laver I så meget postyr. Så meget postyr over Chibok, Chibok, Chibok.«

	Samtidig ændrer Shekau bevæggrunden for gidselaktionen: Fra en diffus idé om at ville sælge pigerne, er kravet nu blevet anderledes specifikt og højt:

	»Pigerne vil ikke forlade vores hænder, før vores brødre i fængsel er løsladt,« lyder det nu.

	Pigerne er dermed blevet forhandlingsobjekter i Boko Harams krig mod den Nigerianske stat, og enhver mulighed for, at lokalt pres kunne få pigerne fri, fortoner sig.

	Vestlig tonedøvhed

	Det er problematisk, når den globale medieopmærksomhed og kampagner som #BringBackOurGirls forandrer dynamikken i politisk terror, for dermed medvirker vi alle til at få den slags aktioner til at lykkes. Alligevel kigger og klikker vi lystigt med.

	Hvis nyhedsmedierne knytter advarsler til billederne af terroren, går de på, at billederne er voldelige og kan virke stødende. De advarer ikke imod, at det faktum, at du ser dem, er en forudsætning for terrorens effektivitet. Det er et problem, at vi ikke har den mindste debat om, hvad det vil sige at være villig tilskuer – og villig videreformidler af denne type konfliktstof.

	Og problemet bliver ikke mindre af, at vi har det med at vende problematikken helt på hovedet. Den politiske betydning, billederne er ladet med, fungerer som et argument for at videreformidle, for at vise og for at se på grusomheder, vi ellers ville have svært ved at sluge.

	Angsten for at ’lade terroristerne bestemme’, om vi skal se nyheder om angrebene, kombineret med ønsket om at beskytte ytringsfriheden står ofte i vejen for en saglig diskussion om, hvordan mediedækningen af terror er en central del af terrorens ærinde.

	I enkelte tilfælde sætter refleksionen dog ind, men det er paradoksalt nok kun, når terroren finder sted i Vesten. Efter terrorangrebene i Oslo og på Utøya i 2011 var der debat om, hvorvidt det var forsvarligt at videreformidle Breivik’s rablende, selvpromoverende manifest. Og da premieren på den seneste Batman-film i 2012 blev til en skud-massakre i Aurora i den amerikanske stat Colorado, frabad ofrenes familier sig, at medierne medvirkede til at udødeliggøre bagmanden. Men når det handler om terror uden for Vesten, synes vi tonedøve over for, hvordan vores reaktioner spiller sammen med de uhyrligheder, vi reagerer på.

	At den globale opmærksomhed har øget værdien af bortførelsen af de 200 piger i Nigeria i en grad, så det overrasker selv bagmændene, er slemt nok i sig selv. Men som Jumoke Balogun påpegede i sidste uge i The Guardian, er den globale opstandelse kondenseret i #BringBackOurGirls også dybt problematisk i forhold til at løse de politiske konflikter i Nigeria.

	USA griber chancen

	I kølvandet på, at Chibok blev et globalt genkendeligt navn, har regeringerne i bl.a. England og USA lovet at bidrage til at befri pigerne ved at levere ’efterforskningsassistance’ og operationel bistand. USA har bekræftet, at et ’team’ er i Nigeria, og at overvågningsfly er indsat. Balogun påpeger, at det reelt betyder øget militarisering af Nigeria og markerer endnu et skridt i USA’s militarisering af forholdet til lande i Afrika.

	Det er lidet sandsynligt, at den militære tilstedeværelse stopper, hvis eller når gidselsituationen ender, ikke mindst efter John Kerry’s udmelding om, at »vi også gør alt, vi kan, for at imødegå truslen fra Boko Haram«.

	Kerrys kommentar beskriver, hvordan USA udnytter gidselsituationen til at øge det operationelle samarbejde med det nigerianske styre og militær, som det på mange punkter kan være problematisk at samarbejde med. Amerikanerne styrker dermed de militære kræfter internt i landet på bekostning af dem, der søger politiske løsninger på de massive problemer, landet har. Man fokuserer udenlandsk hjælp på militær frem for på den udvikling, der er massivt brug for.

	Nigerias problemer tæller den rædselsfulde krig, Boko Haram fører for at indføre et kalifat i landets muslimske nord. Men de omfatter også konflikter om rettigheder og den enormt ulige fordeling af indtægter fra olien i Nigerdeltaet – en konflikt, USA opfatter som relateret til egen sikkerhed og gerne vil forhindre, at Boko Haram bliver en del af.

	I en rapport fra den amerikanske kongres’ Homeland Security Committee i 2011 præsenteres truslen fra Boko Haram direkte som »en mulighed for at øge det diplomatiske og militære samarbejde med både Abuja (Nigerias hovedstad, red.) og nigerianske muslimer i nord«. Men yderligere militarisering af landets konflikter er problematisk og langt fra en holdbar løsning.

	Budskabet i den globale twitter-kampagne #BringBackOurGirls er svær at være uenig i, men desværre er det mest sandsynlige udfald af kampagnen det stik modsatte af, hvad deltagerne må formodes at ønske sig. Det bør vi tænke nærmere over, inden vi vælger de nemme reaktioner på tragiske situationer som gidseltagningen i Chibok.

Rune Saugmann er ph.d.-studerende i international politik ved Institut for Statskundskab på Københavns Universitet

