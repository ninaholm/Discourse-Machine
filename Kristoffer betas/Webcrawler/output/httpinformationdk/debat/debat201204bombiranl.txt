Bomb Iran, og landet anskaffer sig a-våben
Det var først da Israel bombede en irakisk atomreaktor i 1981, at Saddam Hussein blev opsat på at udvikle nuklear våbenkapacitet – nu er historien måske på vej til at gentage sig


 Den 7. juni 1981 krydsede en eskadrille israelske F-16-jagerbombere grænsen til irakisk luftrum efter ordre fra daværende premierminister Menachem Begin. Målet for Operation Babylon – kodenavnet for deres mission – var at smadre Saddam Husseins atomprogram. På under to minutter udslettede de otte F-16-fly den endnu ikke færdigbyggede Osirak-atomreaktor, der lå 15 kilometer syd for Bagdad. Det var en dristig aktion og verdens første vellykkede luftangreb på et nukleart anlæg.
Derpå stod en stolt Begin frem og hævdede at have afværget »et nyt Holocaust« ved at fratage Saddam muligheden for at udvikle »tre, fire, fem atombomber«. Det gav amerikanske politikere – fra Bill Clinton til Dick Cheney – ham ret i.
Her i foråret 2012 bruges Osirak-angrebet som muligt forbillede for en militæraktion mod Iran. Amos Yadlin, direktør for Israels Institut for Nationale Sikkerhedsstudier – og en af de piloter, der bombede Osirak – udtalte således for nylig til New York Times, at Irak efter dette angreb aldrig blev i stand til »fuldt at genoptage sit atomprogram«. Og han tilføjede: »Samme resultat kan vi nu opnå i Iran.«
Israels nuværende premierminister og førende sabelrasler, Benjamin Netanyahu, forsømmer heller ikke chancen for at minde sit publikum om Osirak-angrebet, selv om han ved, at konsekvensen af et angreb vil blive voldsom international kritik.
Beskæmmende fiasko
Der er bare lige et problem ved denne hyldest til Operation Babylon: Den var i virkeligheden en beskæmmende fiasko, der opnåede det stik modsatte resultat af det tilsigtede.
For det første var Saddam Hussein slet ikke i nærheden af at udvikle nogen atombombe i Osirak. Richard Wilson, en nuklearfysiker fra Harvard University, der undersøgte den udbombede reaktor under et besøg i Irak i 1982, konstaterede således, at den var »eksplicit designet« af de franske ingeniører til »at være uegnet til fremstilling af bomber«. Ydermere blev reaktoren regelmæssigt inspiceret, både af franske teknikere og af eksperter fra Det Internationale Atomenergiagentur (IAEA).
»Irakerne kunne umuligt være i gang med at udvikle et atomvåben i Osirak,« fastholder Wilson i dag, tre årtier senere.
»Jeg vil udfordre enhver videnskabsmand i verden til at påvise over for mig, hvordan de kunne have gjort det.«
For Wilson markerede Operation Babylon ikke afslutningen på Saddams atomvåbenprogram, men begyndelsen på det. For på direkte foranledning af Osirak-episoden, der havde vist Saddam, hvor sårbart landet var over for udenlandske angreb, iværksatte den irakiske enehersker blot tre måneder senere – i september 1981 – et ambitiøst, velfinansieret og hemmeligt atomvåbenprogram uden for IAEA’s rækkevidde. Og ni år efter Osirak var Irak tæt på at kunne producere en atombombe.
Wilsons analyse deles i dag af førende ikke-sprednings-eksperter som Columbia Universitys Richard Betts.
»Der findes ikke beviser for, at Israels ødelæggelse af Osirak forsinkede Iraks atomvåbenprogram – angrebet fremskyndede det snarere,« lyder hans vurdering.
Emory Universitys Dan Reiter bakker op: »Angrebet kan reelt have styrket Saddams forsæt om at anskaffe sig a-våben«.
Og Harvard Universitys Målfrid Braut-Hegghammer fastslår, at »det (Osirak-angrebet red.) blev den udløsende faktor for et skjult atomvåbenprogram, der ikke eksisterede forinden«.
Angreb hvert andet år?
Det er værd at huske, at den almindelige opfattelser i de amerikanske efterretningstjenester fortsat er, at det iranske regime ikke har nogen bombe, ikke er ved at udvikle en bombe og endnu ikke har besluttet, om det overhovedet vil have en bombe.
Hvis Osirak kan lære os noget, er det, at hvis vi vil give iranske a-våbentilhængere medvind, så gælder det om at angribe landet hurtigst muligt.
Hvad vil vi opnå med et sådant angreb fra luften opnå? Amerikanske regeringsembedsmænd erkender, at Irans atomanlæg vil kunne være oppe at køre igen inden for to år. Skal vi så til at bombe dem hvert andet år? Eller måske skal vi i stedet indlede en omfattende invasion og besættelse af Iran? Det vil i sidste ende være den eneste effektive metode til at sikre, at de ikke følger Saddams eksempel.
Meldingen fra Amerikas topgeneraler er entydig. På en konference i februar blev general James Cartwright, en tidligere vicegeneralstabschef, spurgt, hvorvidt en bombeaktion mod Iran ville forhindre den islamiske republik i at få atomvåben.
»Nej,« svarede han kategorisk og tilføjede: »Så længe iranerne bevarer deres tekniske knowhow, vil de til hver en tid kunne genopbygge centrifugerne et andet sted og fortsætte.«
En anden paneldeltager, admiral William Fallon, tidligere chef for USA’s Centrale Millitærkommando, bankede med sin sko på gulvet for at tilkendegive, at »kun støvler på jorden« kan hindre iranerne i at konstruere en bombe.
Alligevel gentager både Barack Obama og David Cameron deres åndsforladte mantra om, at »alle muligheder er på bordet«. Det er de ikke. Kun en galning ville give ordre til at invadere og besætte et land, hvis areal og befolkning er tre gange større end Iraks.
Det er på tide, at vi holder op med at drage den forkerte lære af historien. En bombekampagne efter Osirak-modellen vil ikke virke, men kun gøre tingene værre. En invasion og besættelse vil muligvis have effekt, men den er overhovedet ’ikke på bordet’.
Hvis målet er at forhindre – og ikke kun forsinke – at Iran opnår atomvåbenkapacitet, er sandheden, at der ikke findes nogen militær løsning. Den eneste måde, denne krise kan afsluttes på, er gennem direkte diplomati mellem USA og Iran. Alt andet er bare støj på linjen.
 
Mehdi Hasan er politisk redaktør for ugemagasinet New Statesman
© The Guardian og Information
Oversat af Niels Ivar Larsen

