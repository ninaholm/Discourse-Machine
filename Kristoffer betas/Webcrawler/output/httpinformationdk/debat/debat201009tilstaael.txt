Tilståelse: ja, vi tænker langsigtet
Vores pointe er den helt grundlæggende, at vi ikke kommer uden om reformer, når vi skal imødegå de økonomiske udfordringer frem mod 2020


 Radikale Venstre har som det første og hidtil eneste parti lanceret en sammenhængende Genopbygningsplan 2020, der viser, hvordan man kan rydde op i økonomien ved vende de kommende års strukturelle underskud på de offentlige budgetter til overskud. Planen lever endvidere op til kravet om at forbedre de offentlige finanser med 24 mia. i 2013, som EU har krævet.
Kai Vangskjær og Henrik Herløv Lund kritiserer her i avisen (15. september) planen for at være langsigtet, for ikke at gøre op med skattestoppet og for at adskille sig fra S og SF's plan.
»Radikale Venstres plan bygger på forudsætninger om, hvordan samfundet ser ud om fem til ti år«, lyder det kritisk. Vi må bryde sammen og tilstå: ja, vores økonomiske politik er langsigtet, sammenhængende og ansvarlig.
Ifølge KV og HHL kan man slet ikke vurdere de økonomiske udfordringer frem mod 2020. At hævde, at vi ikke er i stand til i dag på 10 års sigt, at konstatere, at store årgange går på pension og små årgange træder ind på arbejdsmarkedet, og de deraf følgende enorme økonomiske udfordringer - er ganske enkelt absurd.
Det vil nok også bedrøve vismændene i Det Økonomiske Råd, at KV og HHL kategorisk afviser sagligheden i langsigtede økonomiske prognoser. I deres seneste rapport beskriver de det meget dystre forløb for dansk økonomi frem til 2020 i detaljer, der med vismændenes ord »forbyder sig selv«. Underforstået, at det ikke er en mulighed for politikerne at forholde sig passivt til udfordringen, fordi den store gældsopbygning betyder enorme rentebetalinger på statsbudgettet. Alene i de seneste tre år er denne udgiftspost vokset med ni mia. kr., og i fremtiden vil den blive endnu større. Pengene til renterne skal findes andre steder på statsbudgettet, og her er der jo kun velfærden til at holde for.
Den udvikling vil vi gerne undgå i Radikale Venstre, fordi erfaringerne viser, at det rammer de svageste i samfundet. Vi vil have råderum til at udvikle velfærdssamfundet, ikke afvikle det. Derfor ønsker Radikale Venstre, at der tages hånd om problemerne nu.
Det kræver en helt anden økonomisk politik, end den som VK-regeringen fører. Deres politik handler ikke om en grundlæggende forbedring af økonomien. I deres såkaldte Genopretningsplan sættes skatten op, og man taler om nul-vækst, som i virkeligheden er nedskæringer. Der spares i deres plan på alt lige fra de frie skoler til forskningen på universiteterne. Satspuljen til sociale forbedringer i samfundet er tom.
Nødvendige reformer
Det er ganske enkelt uholdbart. Over for det står reformer af bl.a. efterlønnen. Det er direkte forkert, når de skriver, at en gradvis afvikling af efterlønnen ikke bidrager til besparelser på statsbudgettet. Næsten fem mia. kr. i 2013 stigende til over 27 mia. kr. i 2020 bliver det til ifølge beregninger fra DREAM-gruppen. Arbejdsmarkedskommissionen konkluderede i 2008, at helbredet blandt efterlønnerne stort set svarer til de øvrige på arbejdsmarkedet. Fire ud af fem efterlønnere kommer i dag fra beskæftigelse.
I Radikale Venstre er vi parat til at drøfte løsninger for seniorer, som er nedslidte, gennem f.eks. særlige regler i førtidspensionen. Men vi vælger altså efterlønnen til de raske og rørige fra, når vi stilles over valget mellem det og dramatiske forringelser af daginstitutioner, skoler, ældrepleje og sundhedssystem.
KV og HHL kritiserer os også for at stille krav til S og SF i forhold til en ny regerings økonomiske politik og for ikke at afskaffe skattestoppet. Radikale Venstre har siden 2001 været modstandere af skattestoppet. Skattestoppets samlede udhulning af de grønne afgifter og gradvise skattelettelser til de rigeste boligejere på bekostning af især lejerne har kostet mere end statens underskud i år. Men vi må melde hus forbi. I vores skatteudspil, 'Skat der virker', som er en del af vores økonomiske politik, adresserer vi begge problemstillinger. Vi gør det dyrere at forurene, og til gengæld sænker vi rentefradraget - især for de, som har fået mest ud af skattestoppet. Og her finder man faktisk en af forskellene til S og SF.
Vores pointe er den helt grundlæggende, at vi ikke kommer uden om reformer, når vi skal imødegå de økonomiske udfordringer frem mod 2020. Vi kan hverken spare eller beskatte os ud af problemerne. Hvis vi laver de reformer nu i stedet for at vente, behøver vi hverken regeringens nedskæringer eller seneste skattestigninger. Det glæder os, at Ole Sohn (SF) er enig i, at 'Fair Løsning' ikke er tilstrækkelig: »Vores reform er et bidrag, men der skal mere til,« sagde han til Ritzau. Det vil vi gerne kvittere for. Vi står klar med et sammenhængende bud på, hvad der skal til og tror fortsat på et godt samarbejde med S-SF efter valg.

Margrethe Vestager er gruppeformand (R), og Morten Østergaard er finansordfører (R)

