Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter, der sikrer dig opmærksomhed ved middagsbordet
Aktiepanik


 Aktiepanik
Investorer i hele verden rystede i bukserne, da de kinesiske aktiekurser tog endnu et dyk nedad og sendte chokbølger helt ind i det danske marked.
Det røde synspunkt: Aktiemarkedet er alligevel blevet ét stort roulettebord, hvor rich kids i Rungsted pumper deres børneopsparing, og den rigeste ene procent af befolkningen laver numre, som vi andre ender med at betale for. Når den næste finanskrise kommer, og det hele krakker, har jeg heldigvis investeret hele min pensionsopsparing i et bæredygtigt landbrug på Mols.
Det blå synspunkt: Det her var aldrig sket, hvis Kina droppede den dér skinsocialisme og lod det frie marked råde. Så slap vi måske også for at gå og bekymre os for, om de har tænkt sig at overtage hele verdensherredømmet eller hvad. Heldigvis nåede jeg at sælge mine Novo-aktier i sidste uge.
Bomben: Kina udlåner snart to pandabjørne til Københavns Zoo. Tag de to plysbolde som gidsler, og lad kineserne forstå, at bjørnenes velbefindende afhænger af total ro på aktiemarkedet.
Færre prøveløsladelser
Søren ’sheriffen’ Pind foreslog at give færre prøveløsladelser til indsatte for at forhindre, at de begår ny kriminalitet, mens de er på udgang.

Det røde synspunkt: Alle de kriminelle er jo i virkeligheden bare misforståede og ulykkelige små drenge, der savner menneskelig anerkendelse og en stor, varm krammer. Jeg er sikker på, at jeg kunne stoppe bandekrigen lige nu, hvis bare vi alle mødtes til en god, lang snak over en kop Kusmi Tea i mit kollektiv.
Det blå synspunkt: Don’t do the crime, if you don’t know the time, som jeg siger til mine børn. Endelig en justitsminister, der ved, hvordan det fungerer. Lige så snart en kriminel voldspsykopat så meget som overvejer at stjæle en knallert, skal hammeren falde med det samme. Bang! Seks års fængsel uden så meget som en tur i kiosken.
Bomben: Fængselsstraf har ingen effekt på de mest hårdkogte forbrydere. Idøm dem i stedet 36 timers tvangslytning til Søren Pinds fortolkning af den franske crooner Charles Aznavour.
Økonomisk skønmaleri
Finansminister Claus Hjort Frederiksen (V) beskyldte den tidligere regering for at have »photoshoppet« dansk økonomi, da han pludselig opdagede, at der manglede tre milliarder i statskassen.

Det røde synspunkt: Det er nærmest komisk at se Claus Hjort, den økonomiske fjumregøj, beklage sig over et lillebitte hul på tre milliarder kroner. Kan Venstre ikke forstå, at man skal presse budgetterne lige til kanten af det lovlige?
Det blå synspunkt: Sådan går det, når man overlader nøglerne til statskassen i hænderne på fagbevægelsen i fire år. Nu kan de voksne endelig få lov at rydde lidt op, og hvad er mere oplagt end at lægge ud med at spare på byggeriet af nye sygehuse? Hvor skal vi ellers finde pengene til Bjørn Lomborg?
Bomben: Statens finanser er for vigtige til den slags tosserier. Gem pengene væk i en kiste, og lad Søren Gade vogte over den med en skarpladt revolver døgnet rundt.

