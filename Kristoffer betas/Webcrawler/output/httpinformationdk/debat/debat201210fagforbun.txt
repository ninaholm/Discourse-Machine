Fagforbund må involvere os mere
Fagbevægelsen er ubestrideligt en dansk succeshistorie, men fra at være den frække og stærke muskel i det danske civilsamfund er fagbevægelsen gradvist blevet en mere fast del af etablissementet. Hvis fagbevægelsens skal genvinde sin styrke og betydning, må den nytænke forbindelsen til medlemmerne, involvere dem mere og give dem et større ejerskab over den enkelte fagforening 
Kritikeren har fat i noget, når de siger, at fagbevægelsens suverænt største problem er, at den har mistet kontakten til sit eksistensgrundlag: medlemmerne, skriver kronikørerne.


 Det er mærkeligt, at alle taler så meget om den danske model, som om kendskab til den er forudsætningen for organisering. Jeg har organiseret mange lønmodtagere, lang tid før begrebet blev opfundet. Den danske model er et middel – ikke målet.
Sådan lød budskabet fra Forbundssekretær i Dansk Metal Anders Laubjerg for nylig ved en konference. Hans udmelding er lige så klar som udfordringen for den danske fagbevægelse: Organisering handler ikke om komplicerede teoretiske forståelsesrammer, det handler om stærke relationer og tilstedeværelse.
Der skal ikke herske tvivl om, at den danske fagbevægelse har mange succeser i bagagen og fortsat spiller en afgørende rolle i samfundsudviklingen. Rimelige arbejdsvilkår, velfærdssamfundet og verdensrekord i jobmobilitet er bare nogle af de resultater, som fagbevægelsen har været med til at skabe. Som den nuværende løntilbageholdenhed også viser, så har vi en bevægelse, som tager ansvar og finder løsninger. En bevægelse, der på grundlag af årtiers hårdt arbejde har sikret Danmark en af verdens højeste organiseringsgrader.
Hvad mener medlemmerne?
Men når der alligevel sættes spørgsmålstegn ved fagbevægelsen, som Information har gjort det med serien ’En før alle,’ så handler det bl.a. om, at løsningerne formuleres for langt væk fra det enkelte medlem og savner »kød og blod«, som 3F’s formand, Poul Erik Skov, udtrykte det i et interview for nylig.
Fagforeningerne er modne organisationer, som gradvist er blevet mere institutionaliserede og en mere fast del af det politiske system. Det har først og fremmest været positivt for udviklingen på det danske arbejdsmarked, men det har også haft bivirkninger. Fra at være en fræk og stærk muskel i det danske civilsamfund er fagbevægelsen blevet en del af etablissementet. Fagforeningerne påvirkes af en bureaukratisk kultur, som minder om den, vi kender fra centraladministrationen.
Samtidig har mange fagforeningsmedlemmer tabt ejerskab over organisationerne og de afgørende beslutninger. Den tidligere fagbevægelsesmand Michael Valentin har beskrevet udfordringen klart:
»Fagbevægelsens suverænt største problem er, at den fuldstændig har mistet kontakten til sit eksistensgrundlag: medlemmerne.« Det er sat på spidsen, men medlemstilbagegangen tyder på, at der er noget om det.
Fagbevægelsen kan blive nødt til at nytænke sin nuværende organisation radikalt, hvis udviklingen skal vendes. Første skridt bør være en erkendelse af, at enhver organisering kræver desorganisering. Små justeringer er ikke nok. Denne tankegang stammer fra en af verdens førende community organizers, Michael Gecan, der i årtier har arbejdet med at organisere kirker, fagforeninger og andre civilsamfundsorganisationer i de fattigste boligområder i New York og Chicago.
Genoptag den direkte kontakt
I sin bog Going Public beskriver Gecan potentialet i en samfundsorganisering, som baserer sig på personlige relationer og forskyder magten nedad i samfundet, så den placeres tættest muligt på den enkelte. Det er den vej, fagbevægelsen bør gå.
Vi skal væk fra, at fagbevægelsen enten må satse på at sænke kontingentniveauet i benhård konkurrence med de gule eller på at blive reddet af statslige indgreb, som gør det billigere at drive fagforening.
Hverken den markedsgørende eller den bureaukratiske vej vil løse de grundlæggende udfordringer for fagbevægelsen, selv om begge tiltag måske også er nødvendige.
En relationel tilgang vil derimod sikre, at de menige medlemmer får indflydelse på deres egne fagforeninger og derigennem på deres egne arbejdspladser og deres eget liv. Relationen til det enkelte medlem skal i fokus, så fagforeningen ser den enkeltes styrker i stedet for at stirre sig blind på standardiserede behov. Det nytter ikke noget, at fagbevægelsen påberåber sig at kunne sikre størst mulig velstand og størst mulig lykke for flest muligt mennesker, medmindre de har spurgt deres medlemmer, hvad velstand og lykke rent faktisk betyder for dem.
En til en-samtaler er vejen
Kerneopgaven er altså, at finde måder at være nærværende, lyttende og inddragende i forhold til medlemmerne. De skal myndiggøres og støttes i deres faglighed. Et konkret værktøj er ’en til en-samtaler’ med medlemmer og tillidsrepræsentanter. Lige så simpelt og banalt, som det lyder, lige så slagkraftigt og effektivt kan det være. Man kan indledningsvist tilrettelægge en til en-indsatsen som en kampagne, hvor man f.eks. sætter et hold på 25 organisatorer til at lave 5.000 individuelle møder på tre måneder. Det er 15 møder pr. person pr. uge – mindre end hvad der f.eks. er kravet til en ansat organisator i Europas største borgeralliance, London Citizens.
En anden mulighed er husmøder, hvor organisatorer fra fagforeningen afholder små møder med omkring 15 deltagere enten i deres hjem eller på deres arbejdspladser. Det handler om at mødes menneske til menneske og ikke om at afholde formelle møder, hvor der skrives referater og ikke må vedtages noget under punktet ’eventuelt’.
Ovenstående forslag er ikke en universalløsning, men et konkret eksempel på, hvordan det relationelle arbejde kan gøres. Møderne bør handle om arbejdslivet i bred forstand. Derfor skal man ikke kun spørge medlemmerne, om de kender den danske model, eller om de har overenskomst. Snarere bør fagforeningens organisatorer spørge medlemmerne:
»Hvis der er én ting, du kan ændre på din arbejdsplads, hvad vil det så være?« Det spørgsmål sætter gang i den fundamentale diskussion, som al faglig organisering bør handle om. I den danske fagbevægelse laves der allerede relationelt arbejde, men det er ofte sporadisk og drevet af enkelte ildsjæle.
Vask tavlen ren og vær modig
Fagbevægelsen er rigtig god til at behandle klagesager, give juridisk bistand og til at forhandle gode kontrakter hjem. Men det sikrer ikke, at medlemmerne føler sig taget med på råd. Derfor er det vigtigt, at der sker endnu mere på det inddragende område. Det vil kræve en genopfindelse af fagbevægelsens projekt, som både valgte, ansatte og nye kræfter skal være med til at skabe. Evnen til at organisere må forbedres – både ved at udvide rammerne for de ansatte i fagforeningerne, der allerede nu beskæftiger sig med og er dygtige til at organisere, men også ved at rekruttere nye kræfter udefra, der kan realitetsteste organisationen.
Den vigtigste indsats er den, der foregår tættest muligt på arbejdspladserne.
For at genskabe tidligere tiders succes kræver det, at fagforeningerne har modet til at desorganisere sig og genopfinde sig selv løbende for hele tiden at tilpasse sig medlemmernes behov og være til stede i deres hverdag.
Fagforeningerne skal vise sig som dem, der i samarbejde med medlemmerne, skaber konkrete forandringer og løsninger på arbejdspladserne. Det kræver en massiv satsning på lederskabstræning på alle niveauer. Og det kræver, at man satser målrettet på at udvikle og inddrage nye kræfter – særligt de unge, som kommer med ny gejst og andre erfaringer. Det er fagbevægelsen selv, der kan og skal vende udviklingen. Den er i gang med at omstille sig til en mere aktiv og direkte inddragelse af medlemmerne, men processen skal speedes op. Det har Danmark brug for.
 
Jens Jonatan Steen og Bjørn Hansen er henholdsvis analysechef og uddannelseschef i tænketanken Cevea

