Grundbeløb til alle borgere



 På Informations åbne tænketank 100 dage er ideen om en generel minimumsydelse blevet det mest populære. Forslaget går ud på, at man erstatter de fleste overførselsindkomster med et skattefradrag til alle, kombineret med en flad bruttoskat.
Forslaget bygger dels på en idé om, at alle skal være sikret et minimumbeløb, som er til at leve for, og dels at man bør minimere det offentlige bureaukrati, der er forbundet med tilkendelse af overførselsindkomster.
Der er mange fordele ved at indføre en generel minimumydelse. Den vil nedbringe det offentliges udgift til administration af bureaukratiske overførselsindkomster som kontanthjælp, dagpenge og førtidspension.
Minimumydelsen vil kunne sikre udsatte familier det overskud i hverdagen, som er nødvendigt, for at børnene kan knække koden på deres respektive uddannelser og udvikle sig til medborgere.
Ydelsen vil sikre et gennemskueligt skattesystem, hvor der ikke er indviklede regler for, hvornår man skal betale topskat osv. Man regner sin skat ud ved at trække fradraget fra det beløb, man ellers skulle betale i skat. Det betyder, at de, der intet tjener vil få skattefradraget udbetalt, mens de, der tjener meget, vil have en høj skatteprocent.
Så har vi et progressivt skattetryk, der gør, at ingen vil undlade at arbejde af frygt for at komme til at betale topskat. Det vil med andre ord altid kunne betale sig at arbejde lidt mere.
Penge til alle
Men hvis staten skal give alle fem millioner mennesker i Danmark et beløb, som man kan leve for, er der så penge til andet? Tænker man sådan, glemmer man et par faktorer. Dels er der det sparede bureaukrati, der koster ad H til. Og dels er det jo i realiteten kun de mindst bemidlede, der får penge udbetalt.
Alle andre betaler helt normalt skat til staten, dog med et skattefradrag. Bør man give folk en ydelse uden at kræve noget til gengæld? Ja, jobfrekvensen kommer formentlig ikke til at falde drastisk:
Nogle vil nok vælge deltid, men det vil bare give plads til andre, altså mindre arbejdsløshed. Derudover er det også statens ypperste opgave at give alle mennesker så stor en frihed som muligt over eget liv.
Deltag selv i afstemningen på Tænketanken 100 dage

