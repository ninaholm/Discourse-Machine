Der skal bedre arbejdsvilkår til ny politidirektør

Alle andre end justitsministeren har erkendt, at den ønskede effekt af at lukke Pusher Street er udeblevet - problemet med hashhandel er tværtimod blevet hele byens problem.


 København får fra denne måned ny politidirektør, hvilket er en fin anledning til at gøre status over politiets indsats i hovedstaden. Samtidig er det en oplagt mulighed for at overveje, om der er ting der kan gøres anderledes - og om de knappe politiressourcer kan bruges bedre i fremtiden.
Vi skal være de første til at medgive, at politiet er på en meget krævende opgave i København. Det seneste halvandet år har stået på ungdomshusoptøjer og bandekrig, og bydelen Nørrebro har gang på gang dannet ramme om urolighederne. Politiet har gjort en stor indsats på Nørrebro og har gjort meget for at være synlige i gadebilledet. Som nørrebroere sætter vi pris på dette, men vi må også erkende, at det ikke er nok. Vi har oplevet skyderier uden for vores egne gadedøre og ved desværre af egen erfaring hvad det vil sige at være utryg i sit eget nærmiljø. En af de vigtigste politiopgaver er derfor, som det kriminelle miljø ser ud p.t. at være til stede og synlige i de områder hvor behovet er.
Men desværre arbejder politiet under meget svære vilkår takket være regeringens helt skæve prioriteringer. Særligt må den massive indsats på Christiania siges at være absolut fejlslagen. Tanken med at rydde Pusher Street i sin tid var at stoppe hashhandlen og fordrive de kriminelle pushere. Men hvad står vi med i dag? Hashhandel spredt ud over hele byen og bander der bekriger hinanden for at blive de førende på hashmarkedet. I tilgift har vi så fået en bydel - Christiania - der må leve med jævnlige razziaer og et politiopbud, der er en slagmark værdig. 
Arbejdsvilkår
Politiet selv har for nylig udtalt, at indsatsen på Christiania er en fiasko. Hvornår mon det går op for justitsministeren? Og hvornår mon han gør noget ved det? Alle andre har erkendt, at den ønskede effekt af at lukke Pusher Street er udeblevet - problemet med hashhandel er tværtimod blevet hele byens problem, med utryghed og bandekrig til følge. Men Justitsministeren lukker ørene og lader stå til.
Giv dog den nye politidirektør nogle bedre arbejdsvilkår - og lad hans folk udføre deres arbejde der hvor behovet er.
Ninna Thomsen, SF, og Jan Andreasen, S er begge MB

