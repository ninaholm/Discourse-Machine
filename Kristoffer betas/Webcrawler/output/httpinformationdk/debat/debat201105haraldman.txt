Harald eller Manuel?



 Der er et hul i regeringens økonomiske plan. Claus Hjort-Frederiksen og Lars Løkke Rasmussen (V) har valgt at lukke det med et spinkelt håb om en EU-rabat fra 2014.
Jeg ville bestemt også imod tage en dansk rabat med kyshånd, men jeg ville aldrig bruge pengene, inden jeg havde dem i hånden. Og jeg kan jo passende spørge mig selv, om jeg helst vil forhandle med Harald Børsting eller med Manuel Barroso?
SF og S har netop fremlagt en ambitiøs og fremadrettet vækstpakke, der skal sætte gang i den danske økonomi og skabe arbejdspladser her og nu. Planen er enkel:
Vi skal investere og arbejde os ud af krisen, og det er rigtigt, at vi skal forhandle 15 milliarder kroner på plads i trepartforhandlingerne på baggrund af en forhåndsaccept af fagforeningerne. Alternativet er, at vi skal spare os ud af krisen med velfærdsforringelser og efterlønsreformer, som regeringen og Dansk Folkeparti foreslår.
Når økonomer snakker om fugle på taget eller luftige løsninger, bør de kigge nærmere på regeringens luftige indregning af en EU-rabat. Regnestykket afhænger af, at de 26 andre medlemslande accepterer, at Danmark i fremtiden skal betale mindre til det fælles budget.
Hvis det er valget, foretrækker jeg at forhandle med Harald, på baggrund af en aftale vi allerede har drøftet, frem for at sidde i forhandlingslokalet med EU's sværvægtere på baggrund af et luftigt ønske, jeg kom på i sidste uge.
Konsekvenserne rækker længere end til et falleret regnestykke for Danmarks økonomi. Det danske EU-formandskab står for døren og med krav om rabatter er vores forhandlingssituation voldsomt forringet.
Dårligt for Danmark
Danmark har i flere år påpeget, at rabatordninger i EU skulle afskaffes. På baggrund af vores vedholdenhed og ved at vise, vi er et land, der gerne vil bidrage til fællesskabet, har vi opbygget et økonomisk ansvarligt renommé i Europa.
Det har endvidere betydet, at vi har haft indflydelse og en position ved forhandlingsbordet, når de store økonomiske reformer skulle forhandles.
Under det danske formandskab i 2012 var tiden kommet til at reformere EU's landbrugsstøtte. I hvert fald indtil Claus Hjort kom på den idé, at hans hullede plan kunne reddes med en fantasi om at skaffe pengene i EU.
Vores økonomiske troværdighed er på spil, og vores chancer for at have indflydelse på den europæiske økonomi forringet  alene på baggrund af regeringens noget fallerede regnestykke.
Vi indrømmer gerne, at vores Fair Løsning 2020 ikke er en snuptagsløsning. Vi skal forhandle med de danske fagforeninger  men det har vi en lang tradition for i Danmark.

