Klima i verdensklasse?
Det er verdensklasse i uansvarlighed, når klimaministeren sidder alvorlige klimatrusler overhørig


 Det er vel gået de færreste danskere forbi, at den konservative klimaminister, Connie Hedegaard, benytter enhver lejlighed til at fremhæve, at Danmark er i verdensklasse, når det kommer til at være klimadukse. 
I 'verdensklasse' kalder Connie Hedegaard sin energipolitiske aftale, der er udmøntet i en lov, der skal sikre en 'historisk' udbygning af vindenergi frem til 2012 med 75 MW på land hvert år. Verdensklasse? Historisk? Man fristes til at spørge, hvornår historien startede for Connie Hedegaard. Til sammenligning blev der udbygget med mere end 200 MW årligt fra midten af 90'erne. Hedegaard må derfor hentyde til et 'historisk' fremskridt i forhold til, da regeringen kom til magten. Da gik udviklingen nemlig desværre totalt i stå. Set i det perspektiv er det historisk for regeringen. Men absolut ikke for Danmark.
Radikal klimaindsats
Danmark skal være vært ved klimatopmødet om mindre end et år, og vi er ikke engang i nærheden af en klimaindsats, der - hvis den blev efterfulgt af alle andre lande - ville kunne forhindre den kritiske to graders opvarmning. 
Så sent som for godt en uge siden kom der nye advarsler fra førende klimaforskere om, at en radikal klimaindsats er nødvendig: Atmosfæren kan under ingen omstændigheder klare, at vi afbrænder de resterende lagre af fossile brændsler, og en ansvarlig politik vil omgående sætte en stopper for udbygningen af kulkraftværker og udfase anvendelsen af kul.
Hvordan reagerer vi på disse alvorlige advarsler i Danmark med Connie Hedegaard som klimaleder? Et historisk 'kulstop' er ophørt som følge af en lovgivning, Hedegaard har vedtaget. Hvis man kigger på, hvor meget CO2 der udledes pr. brugt kWh, viser nye tal fra CASA, at udledningen har været stigende fra 2005 - 2008. Det går altså den forkerte vej. Er det verdensklasse? Måske verdensklasse i uansvarlighed.
En fadæse
Men hvordan ser potentialerne ud for udbygningen med vindenergi. Skyldes de skrantende danske målsætninger, at det er vanskeligt at finde egnet vindmølleplads? Nej! Alene i Ringkøbing-Skjern kommune har man uden problemer fundet egnede områder til en udbygning af vindmøllekapaciteten med 400 MW. Men med den VE-lov, Hedegaard netop har fået vedtaget - med velsignelse fra alle Folketingets partier undtagen Enhedslisten - er der indført en såkaldt erstatningsordning, der pålægger vindmølleinvestoren at betale erstatning til alle, der taber ejendomsværdi, fordi de bor i nærheden af vindmøllen. Branchen kalder ordningen for 'regeringens energipolitiske selvmål' og har indtrængende bedt om, at man fjerner denne ordning. Efter de sagkyndiges vurdering vil ordningen blokere totalt for udbygningen med vindenergi på land. 
Sjovt nok findes der ikke tilsvarende ordninger for svinefarme, forbrændingsanlæg og motorveje. Vindmøller er åbenbart en helt særlig gene for danskerne ifølge Hedegaard og co. Det er næsten unødvendigt at nævne, at det vel næppe er 'verdensklasse'.
På trods af tonsvis af smukke ord er regeringens klimaindsats en fadæse fra ende til anden. Situationens alvor er tydeligvis ikke gået op for Hedegaard: Klimaudfordringen kræver radikale ændringer. Vi taler i denne forbindelse om en massiv omstilling over en ganske kort årrække, og ikke om Hedegaards lappeløsninger, der i bedste fald gør os fossilfri et sted i næste årtusind.
Per Clausen er klima- og energiordfører for Enhedslisten

