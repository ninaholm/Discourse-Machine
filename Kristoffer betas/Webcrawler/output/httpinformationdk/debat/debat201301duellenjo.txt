Duellen: ’Jobcentre understøtter den ledige’
De kommunale jobcentre er sat i verden for at hjælpe, ikke for at genere de arbejdsledige, lyder det fra Kommunernes Landsforening


 Rundt omkring på landets jobcentre er det et løbende fokuspunkt at sørge for at undgå, at arbejdsløse, der gerne vil tilbage på arbejdsmarkedet, bliver sendt på meningsløse aktiveringskurser, lyder det fra Finn Brunse (S), borgmester i Assens og medlem af Arbejdsmarkeds- og erhvervsudvalget i Kommunernes Landsforening (KL).
»Jobcentrene er opbygget omkring det formål at være en understøttende funktion for de ledige, som har tilkendegivet, at de fortsat vil have en tilknytning til arbejdsmarkedet. Kernen i jobcentrene er at skabe kontakt mellem den ledige og en jobmulighed, og sådan foregår det også i langt de fleste tilfælde,« siger han.
Men kritikken af, at arbejdsløse møder mindre faglige aktiveringstilbud, er ikke fremmed for Finn Brunse.
»For nogle år siden kom der et krav om, at vi skulle inddrage eksterne aktører i indsatsen. Det var simpelthen lovbestemt. Der kan det godt være, at der røg en finke af panden indimellem, men det er der så blevet rettet op på,« siger han og forklarer:
»For to-tre år siden begyndte der at dukke eksempler op, hvor vi blev opmærksomme på, at der blandt enkelte af de eksterne aktører var noget, der bedømt ud fra en række parametre ikke var kvalitativt underbygget og opfyldte de mål, det skulle. Men når vi opdager det, så ophører samarbejdet med den pågældende virksomhed.«
– Man hører til tider om, at folk har mistanker om, at kommunerne tænker mere på deres egen økonomi end på den arbejdslediges behov, når de anbefaler aktivering eller afviser førtidspension. Hvad mener du om det?
»Der er en regel om, at man som arbejdsledig skal udredes. Det vil sige, at det, der måtte være af arbejdsevne, skal klarlægges, så man i samarbejde kan finde en mulighed, der er passende til den enkelte, som vil tilbage på arbejdsmarkedet eller har behov for en førtidspension. For udgangspunktet er da, at løsningen skal fungere både menneskeligt for den enkelte og økonomisk for kommunen.«
– Så det er altså ikke en tankegang, du kan genkende?
»Jeg har hørt påstanden. Kommunerne har et klart økonomisk incitament til at levere en kvalificeret indsats, der bringer flest muligt ledige i beskæftigelse og derved forebygger en langvarig offentlig forsørgelse. Kommunernes økonomi og de lediges behov trækker derfor i samme retning.«

