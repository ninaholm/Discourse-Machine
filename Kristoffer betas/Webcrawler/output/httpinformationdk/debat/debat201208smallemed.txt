Smalle medieforlig skaber usikkerhed omkring mediestøtten
Det gør det stort set umuligt for medierne at tænke og planlægge langsigtet


 Efter at have stået på et vigespor i månedvis er medieforligs- og mediestøtte-toget langsomt ved at sætte sig i bevægelse. Stationsforstander og kulturminister Uffe Elbæk har meddelt, at hvis oppositionen overhovedet vil med på turen, skal den endegyldigt opgive sit krav om et salg af TV 2. Venstre, Konservative, DF og Liberal Alliance skal sluge kamelen, hvis de vil være med.
Regeringen har dermed sendt det utvetydige signal, at den er klar til at lave et smalt medieforlig. Det er set før – det eksisterende forlig var smalt borgerligt. Historien om medieforligene har været en rutsjebanetur mellem smalle og brede forlig, der har efterladt DR og TV 2 i en evig usikkerhedstilstand, der har gjort det svært – nærmest umuligt – at fastlægge en langsigtet strategi, fordi økonomi og programpolitik er afhængige af skiftende politiske flertal.
Det samme gør sig gældende for ikkestatsejede medier, for eksempel aviserne, hvor mediestøtten er livsvigtig. Politiske humørsving kan udløse sparerunder og fyringer – og også her gør usikkerheden omkring mediestøtten det stort set umuligt at tænke og planlægge langsigtet. Nok er markedet usikkert og krisebetonet – og her deler de kommercielle medier skæbne med resten af erhvervslivet – men medieudfordringerne er meget store, og den eneste grund til, at skatteydere og licensbetalere kaster 5-6 milliarder kroner ind i medieverdenen, er jo erkendelsen af, at medierne ikke kun er en forretning, men også en central del af demokratiet.
Regeringen signalerer ikke blot en vilje til at gå sine egne veje. Den signalerer klart, at de to statsejede mediehuse DR og TV 2 stadig er en hjørnesten i mediepolitikken. Men kravet om et endeligt farvel til planen om at privatisere TV 2 er ikke det samme, som at staten fortsat skal eje TV 2. Det er flere år siden, at den daværende bestyrelsesformand Boserup foreslog, at TV 2 skulle på »folkeaktier«. Den tanke rumler nu i en ny skikkelse, nemlig i form af en ide om at lave en privatretlig fond med en slags demokratisk, folkelig underbygning – a la Realdania – som skal overtage TV 2. Idéen stammer fra SF, men den har næppe nogen gang på jorden. Embedsmændene i Kulturministeriet fik en kollektiv hjerteinfarkt ved tanken om, at staten skulle »sælge TV 2 og smide nøglen væk« – underforstået, at hvis det utænkelige skulle ske, ville embedsmændene miste et stort sagsområde og deres arbejdsgivere – politikerne – miste indflydelse på TV 2. Og er der én ting, som politikere hader som pesten, så er det at miste indflydelse. Indflydelse er som bekendt den pæne omskrivning af ordet magt.
I en klumme som denne må man gerne gætte – fordelen er, at man kan bryste sig helt ulideligt, hvis man får ret. Hvis det modsatte bliver tilfældet, kan man bare sige, at det var et gæt. Jeg gætter på, at hverken medieforlig eller mediestøtte kommer til at byde på revolutionerende forandringer. TV 2-regionerne får nogle millioner mere til deres ultrahemmelige 24-timers kanal. Der løsnes på nogle detailkrav til DR’s programmer og indføres nogle andre, for eksempel om brugen af dansk musik. Filminstituttet må vinke farvel til et lille millionbeløb af de licensmidler, der forvaltningsretligt tvivlsomt bruges til filmstøtte – og det populistiske krav om, at store sportsbegivenheder skal sendes på TV 2 eller DR, nyder fremme. Politikere lider stadig af den vrangforestilling, at topsport er en slags offentligt ejet aktivitet, mens den virkelige verden for længst har måttet erkende, at sport er en vare, der sælges til højestbydende. Det næste OL er for eksempel købt af en kommerciel kanal i Sverige, så den offentligt ejede kanal SVT kommer ikke til at sende OL fra Rio de Janeiro.
Mediestøtten (som ikke er med i et medieforlig, men forhandles bagefter) vil blive beskåret, og landets dagblade vil få pålagt en lønsumsafgift ligesom bankerne. Det er det samme som en nedskæring – som måske kombineres med en yderligere direkte reduktion i støtten. Den store samlede reform og nytænkning af statens samlede engagement i danske medier kommer ikke i denne omgang. Den lader – endnu en gang – vente på sig. Endnu en lappeløsning venter. Men det er selvfølgelig et gæt.
 
Lasse Jensen er mediejournalist og vært på P1-programmet ’Mennesker og medier’

