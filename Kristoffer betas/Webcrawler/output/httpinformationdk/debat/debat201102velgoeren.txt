Velgørenhedsknappen
Ah! Et tryk på velgørenhedsknappen kan hjælpe den travle forbruger med at finde fred i sindet og god samvittighed over et rasende forbrug


Det har i et par år været almindeligt i en række danske supermarkeder, at man, når man afleverer sine tomme flasker i en flaskeautomat, kan vælge at donere panten til en velgørende organisation i stedet for at få den udbetalt. I Føtex, der også er kommet med på denne vogn, reklamerer man oven i købet med ’Velgørenhedsknappen’ på de afstandsmarkører, der holder kundernes varer adskilt på transportbåndet ved kassen: »Husk at trykke på velgørenhedsknappen, når du afleverer dine flasker.« Hvad siger denne knap om vores forhold til politik og forbrug? Mere end man måske skulle tro.Kapitalismens nye åndDen slovenske filosof Slavoj Zizek har igennem de senere år i flere omgange analyseret ’kapitalismens nye ånd’ som en form for ’etisk’ forbrugerisme, hvor varer ikke blot skal give os det, vi umiddelbart skal bruge dem til, og heller ikke bare en ’oplevelse’, som man taler så meget om, men også en fornemmelse af, at vi gør noget godt, noget rigtigt, ved netop at købe denne kop kaffe, dette stykke sæbe, denne bil osv. Mere præcist kunne man måske sige, at den oplevelse, en vare skal give, først og fremmest er blevet til oplevelsen af at være en ansvarlig forbruger. Det, vi ønsker at få ’mer’ end den rene brugsværdi, er i stigende grad blevet til oplevelsen af, at vi er gode nok, at vi gør det så godt, vi kan: »Køb denne kaffe – og støt bønderne i Colombia!», »Giv panten til Red Barnet, når du har drukket dine øl«. Den etiske merværdi er det, der giver én tryghed og forvisning om, at det er ok, at man er del af et kapitalistisk system, hvor millioner af mennesker producerer varer under slavelignende forhold, mens man selv lever i relativ velstand og komfort. Velgørenhedsknappen er denne ekstra, etiske værdi i den reneste form: Vi vælger ligefrem at trykke på den, når vi står ved flaskeautomaten. »Vil du være egoistisk eller altruistisk,« siger flaskeautomaten næsten helt eksplicit, og når man har valgt det sidste, kan ingen med rimelighed forlange mere: »Jeg kunne ligeså godt have trykket på den anden knap – og ingen ville have opdaget det!« Når man har trykket på velgørenhedsknappen, kan man med ro i sindet gå ind i forretningen og købe det, man har brug for.Velgørenhedsknappen giver os fred i sindet. Den er altså en moderne form for aflad, en skriftestol, hvor man ingenting behøver at sige. Skylden forsvinder sammen med flaskerne ind i maskinen. Ja, det er, som om jeg selv som et kapitalistisk subjekt forsvinder et øjeblik, mens jeg står og holder knappen inde. Ah! Ude! Et øjebliks balance. Jeg giver, hvad jeg har. Flaskerne er afleveret. Nu går pengene til børnene dernede. Alt bliver godt, og min samvittighed er ren.Vi får endda ikke alene aflad for vores forbrug – det bliver ved flaskeautomaten gjort til en etisk handling i sig selv at forbruge. Hvis vi endelig skulle få dårlig samvittighed ved flaskeautomaten, ville det egentlig slet ikke være over, at vi havde drukket for meget, men tværtimod over, at vi ikke havde drukket nok: »Hvorfor drak jeg kun fire øl?! Hvis jeg havde drukket otte, ville jeg kunne hjælpe dobbelt så mange fattige børn!«Hjælp de fattige og vind en bilSjovt nok falder frivillig donation endda ofte sammen med muligheden for at blive helt overvældende belønnet. I flaskeautomaten får man således en ’donationsbon’, der giver én et lod i ’pantlotteriet’, som man kan tjekke på en tilhørende hjemmeside. På samme måde var den store Danmarks-Indsamling for nylig en delikat blanding af firmaers branding og et lotteri, hvor helt almindelige seere kunne vinde fire dejlige biler i 3-400.000 kroners-klassen.Der er en slags avanceret gavelogik på spil. Vi giver af vort gode hjerte og bekræfter, at der er noget af os, der fuldstændig undslipper kapitalens logik. Mens jeg holder knappen inde, giver jeg ubetinget til den anden, jeg forventer intet igen. Det er gave uden forventet gengæld, en gave uden reciprocitet. På samme måde er det imidlertid også med præmierne. Af og til kommer der alligevel noget tilbage fra denne grundløse donation. Pludselig dukker der et gavekort til Føtex op, eller en rejse dumper ind ad døren. Ex nihilo. Der skabes med andre ord en sær, skjult reciprocitet alligevel: Jeg giver en helt anonym gave, som kan skabe en glædelig overraskelse for nogle fattige mennesker langt væk, mens jeg samtidig selv, måske, hvem ved, kan ende med at få en ligeså uforudset og anonym gave – næsten som om, den kom fra de fattige selv.Eller rettere sagt: Den hemmelige, uudgrundelige gavelogik, der skydes ind imellem mig og de fattige, skaber en forestilling om, at det ’i det store spil’ er tilfældigt, hvem der ender som givere og modtagere. Det afgøres derinde, i maskinen, et sted. At trykke på velgørenhedsknappen er således at bekræfte sin tro på et økonomisk system, der på uudgrundelig måde fungerer, selv om vi ikke helt forstår hvordan. Så længe jeg holder knappen inde, er jeg fri.
