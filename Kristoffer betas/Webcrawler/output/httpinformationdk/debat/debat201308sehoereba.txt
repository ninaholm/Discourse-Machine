Ikke se, ikke høre, bare tale selv
Med metoder, der ville bringe enhver gymnasieelev på anklagebænken for uredelighed, har politikere, Forsvaret og Udenrigsministeriet skabt en fordrejet fortælling om succes i Afghanistan. Alle, der har vovet at sige noget andet, er blevet kaldt landsforrædere med solstik
De danske soldater forlod Afghanistan 22. juli i år.


 
	Der er lige så mange bud på, om vi har tabt eller vundet i Afghanistan, som der er eksperter, politikere og kommentatorer. Alle konstruerer deres egen virkelighed og argumenterer ud fra den.

	Derfor er det heller ikke sært, at mange har givet op ogbetragter diskussionen enten som totalt politiseret eller relativiseret, for alle debattørerne har jo nok lidt ret.

	Som debatten er forløbet hidtil, er det umuligt at lære noget som helst af den. Det kræver to ting at lære noget (af Afghanistan): en vilje og evne til at lære samt en vis enighed om, hvilken målestok der skal lægges til grund for øvelsen. Begge dele har været totalt fraværende i den danske debat til dato.

	Politikerne har ikke ønsket at undersøge deres rolle i beslutningsprocessen for at se, om den kan forbedres. Fungerer Udenrigspolitisk Nævn efter hensigten? Har det informationsgrundlag, som vores efterretningstjenester og ministerier gav de folkevalgte, været tilfredsstillende? Burde Danmark have en national sikkerhedsrådgiver eller et nationalt sikkerhedsråd for at styrke rådgivningen på det strategiske niveau, således som det eksempelvis er tilfældet i Storbritannien? Forsøg på at rejse disse diskussioner er blevet mødt med total tavshed fra politisk hold.

	Det samme gælder embedsapparatet. Hverken i Forsvaret eller i Udenrigsministeriet er der interesse i at indhente Afghanistanerfaringer og evaluere dem. Forsvaret droppede eksempelvis de ’end of tour’-rapporter, som danske enheder traditionelt har udarbejdet efter deres hjemsendelse, da irriterende journalister begyndte at søge aktindsigt i dem og påpege fejl og mangler.

	Det eneste, hæren har været interesseret i, er taktisk læring – at overføre praktiske erfaringer fra det ene hold til det andet. Der har ikke været nogen interesse i at etablere en institutionel hukommelse, som kunne gøre gavn engang i fremtiden, når danske enheder atter bliver indsat i stabiliseringsindsatser i skrøbelige stater. Ej heller har der været nogen institutionel interesse i at lære noget på mere overordnede niveauer.

	Viljen til at lave andet end skønmalerier af egne fortræffeligheder har også kunnet ligge på et meget lille sted i Udenrigsministeriet. Evalueringen af Danmarks bistandsindsats i Afghanistan blev fornylig mødt med hovedrysten af uafhængige udviklingseksperter i ind- og udland. Det er også sigende, at Udenrigsministeriet ikke har etableret en mekanisme, som gør det muligt at samle og analysere de erfaringer, de civile og militære praktikere løbende gør sig undervejs og rapporterer hjem til deres respektive myndigheder. Det er mig en gåde, hvordan Udenrigsministeriet kan hævde at få det maksimale ud af Danmarks politiske, økonomiske, humanitære, udviklingsmæssige og militære instrumenter uden et samlet overblik over, hvordan de virker.

	Ingen fælles målestok

	Regeringerne og deres embedsapparat har hele tiden været dygtige til at opstille og fremhæve parametre, som får indsatsen til at tage sig godt ud. Afghanistan er en succes, fordi Osama bin Ladin er død og al-Qaeda fordrevet, fordi de danske soldater har gjort en jætteindsats, fordi flere piger er kommet i skole osv., osv. Tilsvarende har kritikerne fokuseret på, at Afghanistan ikke har opnået den ønskede grad af stabilitet og demokrati, at Taleban ikke er blevet besejret militært, at terrortruslen mod Danmark ikke er forsvundet mv. Denne diskussion lærer man intet af, fordi alle laver deres egne evalueringsstandarder.

	Hvis man gerne vil lære noget, bliver man derfor nødt til at lave arbejdet selv. De interesserede kan med fordel tage udgangspunkt i de basale krav, som man stiller til (samfunds)videnskabelig analyse i gymnasiet og på de højere læreanstalter:

	For det første skal genstandsfeltet angives præcist. Man kan ikke meningsfuldt tale om ’læren fra Afghanistan’ i abstrakte vendinger, men må foretage afgrænsninger af såvel emne som tid. Hvilke aspekter af Afghanistan- operationen ønsker man at blive klogere på – er det beslutningsprocessen i NATO, på Christiansborg, i Forsvarskommandoen eller i det danske hovedkvarter i Helmand? Håndteringen af fanger? Samarbejdet med briterne?

	Det er også afgørende at angive, hvilken periode, der er i fokus. Første fase, hvor omdrejningspunktet var nedkæmpningen af Taleban og al-Qaeda, og det danske bidrag bestod af små specialiserede bidrag – specialstyrker, fly mv.? Beslutningen om at sende danske soldater til Helmandprovinsen? Bestræbelserne på at skabe stabilisering og genopbygning gennem en samtænkt civil-militær indsats?

	Det populære træk med at reducere diskussionen til at tale om den forfejlede eller manglende danske strategi er lidet meningsfuldt, fordi det danske Afghanistan-engagement gennemgik forskellige faser og havde forskellige former. Hertil kommer, at de danske og internationale politikker blev justeret løbende, i takt med at situationen i Afghanistan og det danske operationsområde ændrede sig.

	Irrelevante beklagelser

	For det andet må man tage udgangspunkt i den historiske kontekst og beslutningstagernes viden og antagelser. Den evindelige bemærkning om, at man ikke ville have grebet operationen an på samme måde, hvis man havde vidst, hvad man i dag ved er korrekt, men også irrelevant, fordi den viden ikke var tilgængelig dengang. Det interessante er, om man kunne/burde have handlet anderledes, da beslutningerne blev taget, samt at forstå, hvorfor beslutningerne faldt ud, som de gjorde.

	For det tredje må man acceptere kompleksitet og flerfaktorforklaringer. Beslutninger om at gå i krig kan ikke forklares med én faktor. Beslutninger om at gå i krig afhænger af både internationale og nationale faktorer: Muligheden for fredelige alternativer, hensyn til allierede, behovet for at skabe flertal på Christiansborg, karakteren af den militære indsats, folkeret, målet med den militære indsats, centrale beslutningstageres personlighed og værdier m.v. Skal vi lære noget af Afghanistan, skal vi have blik for samspillet mellem disse faktorer og de dilemmaer, som krigsdeltagelse skaber.

	Her er det især vigtigt at forstå, hvordan bordet fanger, når man først har sagt ja til at deltage. Det er svært bare at tage hjem, hvis tingene ikke går efter planen. Det er historien fyldt med eksempler på, og det er en dynamik, som man er nødt til at holde sig for øje for at forstå ikke bare Danmarks, men hele NATO’s indsats fra 2003 og frem.

	Bekymringen for, at alliancen ville dø, hvis den tabte klart i Afghanistan, fik mange NATO-lande til at gøre noget, som de helst ville have været fri for, på samme måde som det var tilfældet med Kosovokrigen i 1999.

	Tilbage til gymnasiedyderne

	Man lærer allerede i gymnasiet, at man ikke må generalisere på baggrund af enkelttilfælde, og at det ikke giver særlig mange point bare at finde argumenter for, at man har ret. En central forudsætning for at lære noget er viljen til at teste sine favoritsynspunkter, viljen til at kontrollere troværdigheden af de kilder, som siger det, man gerne vil høre, samt viljen til at prøve at skyde sit eget argument ned og undersøge, om man kan finde bedre forklaringer end den, man troede på ved analysens start.

	Man lærer også, at det er kontraproduktivt at beskrive dem, man er uenige med som idioter. Hvis målet med en debat er læring, kræver det en vilje til at lytte til dem, man er uenig med. Det kræver også viljen til at behandle dem ordentligt og argumentere sagligt for sin sag.

	Begynder man med at råbe landsforræderi og solstik, dør diskussionen, inden den er kommet i gang, og muligheden for læring går tabt.

Peter Viggo Jakobsen er lektor ved Forsvarsakademiet

