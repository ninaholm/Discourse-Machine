Hvis bare verden var så enkel
LEDER


 I den foreliggende situation er det en rigtig beslutning, når et enigt folketing i dag stemmer ja til at sende et Hercules-fly til Irak som Danmarks bidrag til den amerikansk ledede militære mission mod Islamisk Stat (IS) i Irak.
IS har med uhørt brutalitet erobret store landområdet i Syrien og Irak med massehenrettelser, etnisk udrensning og indførelse af strengt shariastyre til følge. I det lys er det svært at være uenig i, at IS bør bremses med alle forhåndenværende midler, herunder dansk militær støtte, hvad enigheden i det danske folketing også vidner om.
Alligevel bør beslutningen om at sætte militært ind give anledning til eftertanke. Danmark har siden årtusindskiftet taget aktiv del i militære interventioner i bl.a. Afghanistan, Irak og Libyen. Ingen af de tre interventioner kan i dag betegnes som succesfulde, men har tværtom haft enorme konsekvenser for såvel civilbefolkning som for stabiliteten i de enkelte lande og regioner.
Med luft- og våbenstøtte til en part i en konflikt ændrer man den lokale magtbalance, og det får altid utilsigtede konsekvenser. At kurdernes ambitioner rækker ud over at forsvare og fastholde status quo er evident, al den stund at kurderne tidligere har forsøgt at udvide selvstyreområdet til også at omfatte dele af Mosul og det olierige Kirkuk. Bevæbningen af kurderne vil forrykke den i forvejen skæve magtbalance blandt Iraks befolkningsgrupper og modvirke bestræbelserne på at sikre Iraks enhed som nationalstat. Enhver tilførsel af våben til en konfliktpræget region bidrager desuden til, at man også fremover vil søge at opnå indflydelse ved våbenmagt frem for gennem politiske forhandlinger.
Rækkevidden af det danske tilsagn om militær støtte er et andet åbent spørgsmål. Danmarks deltagelse i luftbombardementet af Libyen i 2011 skete på et mandat fra FN om at beskytte civilbefolkningen, men som bekendt benyttede NATO lejligheden til at støtte oprørerne med at vælte Gaddafi. Aktionen blev umiddelbart udråbt som paradigmatisk for en succesfuld militær intervention, men i dag er situationen i Libyen håbløs, borgerkrig råder, og det internationale diplomati har rømmet landet. NATO’s noget frie fortolkning af FN-mandatet i Libyen har tilmed svækket FN’s Sikkerhedsråds handlekraft, i og med at Rusland og Kina nu nærer berettiget mistro til, at en FN-sanktioneret militær aktion vil blive holdt inden for rammerne af det givne mandat.
USA’s operation i Irak har også allerede ændret karakter i løbet af den den uge, der er gået, siden udenrigsminister Martin Lidegaard (R) fremsatte beslutningsforslaget om dansk støtte. Den umiddelbare trussel mod Iraks mindretal er mindre overhængende, og meget tyder på, at USA nu er opsat på at udvide aktionen til også at ramme IS i Syrien. I går var der meldinger om, at amerikanske droner var på rekognoscering i syrisk luftrum.
Netop borgerkrigen i Syrien og det internationale samfunds handlingslammelse heroverfor er den væsentligste årsag til IS’ fremmarch. Syriens diktator, Bashar al-Assad, afholdt sig indtil for nylig fra at bekrige IS i Syrien, mens den mere moderate syriske oprørsbevægelse har været under konstant bombardement. Assad har haft held til at skabe sit ønskescenario: at tvinge Vesten til at gøre tilnærmelser til hans regime stillet over for et endnu større onde. Havde Vesten kendt sin besøgelsestid og været villig til at inddrage Iran i forsøget på at finde en forhandlingsløsning på krigen i Syrien, var det næppe kommet så vidt.
Desuagtet står det internationale samfund – herunder Danmark – med IS over for en fjende, der kun nærer despekt over for international lov og ret, som udviser en uhørt brutalitet og som næres af konstant væbnet konfrontation med omverdenen. I den givne situation er det derfor svært at se andre udveje end netop en militær aktion.
Men i fremtiden må man håbe, at de danske politikere erkender, at intervention med militære magtmidler i længden sjældent har den ønskede effekt. At stå tilbage uden andre udveje end at gribe til våben er en falliterklæring for det politiske system, og andre politiske redskaber – forhandlinger, konfliktmægling, fredsbevarende styrker – bør i større grad finde anvendelse. De kræver interesse for omverdenen også i de fredelige perioder. Det kunne være visionen for en ny dansk udenrigspolitisk aktivisme.

