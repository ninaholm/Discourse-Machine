Kejsersnit giver ikke kun ar på maveskindet
Når Information påpeger, at planlagt kejsersnit kan være den sikreste måde at føde på, overser avisen, at kejsersnit kan have alvorlige konsekvenser for både mor og barn. Så forskellige gener som sukkersyge og glutenallergi findes i højere grad hos børn, der ikke blev født vaginalt
Information overser i artiklerne om kejsersnit vs. vaginal fødsel, at kejsersnit kan have alvorlige konsekvenser for både mor og barn. Gener som sukkersyge og glutenallergi findes i højere grad hos børn, der ikke blev født vaginalt, siger kronikøren.


 
	En række artikler, som Information bragte i sidste uge, sætter fokus på kvinders ret til selv at vælge, om de vil føde vaginalt eller ved kejsersnit. Med baggrund i udsagn fra tre læger konkluderer journalisten, at der ikke er dokumentation for, at den ene måde at føde på er bedre for mor og barn end den anden.

	Journalisten går skridtet videre og refererer til nyere dansk forskning, der »faktisk viser, at det kan være mere sikkert for barnet, hvis moderen vælger planlagt kejsersnit« (Information den 29. november 2013).

	Som læser sidder man tilbage med to konklusioner:

	1) Kvinder skal have mulighed for at vælge, hvordan de vil føde, når der nu ikke er væsentlige sundhedsmæssige forskelle på kejsersnit og vaginal fødsel.

	2) Den information, kvinder får for at kunne træffe et informeret valg, er præget af holdninger, ikke facts. Derfor skal den ændres, så risici ved at føde ved kejsersnit tones ned.

	I vores del af verden er det planlagte kejsersnit en sikker måde at føde på for både mor og barn. Det samme er den vaginale fødsel. De har hver for sig en række risici, men overordnet kommer der i langt de fleste tilfælde både sunde og raske børn og mødre ud af det. Forudsætningen er selvfølgelig, at henholdsvis operatør og jordemoder er veluddannet og opdateret på deres fagområde, og at de fysiske omstændigheder er i orden. Det er heldigvis stort set altid tilfældet i Danmark.

	Spørgsmålet er så, hvorfor vi – ’vi’ er i denne sammenhæng samfundet generelt og jordemødre og fødselslæger specifikt – holder fast i, at den vaginale fødsel som udgangspunkt er den bedste.

	Langvarige skader

	Hvis vi nu forestiller os, at fprmålet med Informations artikler havde været at undersøge, hvorfor forskere verden over advarer mod at vælge den vaginale fødsel fra, og hvorfor nogle gravide vælger at føde ved kejsersnit, så havde konklusionerne måske været anderledes.

	Argumenterne fra forskerne kunne have taget udgangspunkt i to forhold. Det ene ville fokusere på risikoen for komplikationer for både mor og barn ved efterfølgende graviditet og det generelle langsigtede helbred for kvinden. Det andet ville have fokuseret på konsekvenserne for barnet af, at det ikke blev født vaginalt.

	Lad os se på komplikationer ved kejsersnit på længere sigt – et emne, som Informations artikler går let hen over. Der er større risiko for, at moderkagen ved efterfølgende graviditet sætter sig uhensigtsmæssigt i livmoderen, når den er arret. Det kan medføre en række alvorlige, livstruende komplikationer for både mor og barn. Et ar i livmoderen medfører desuden en større risiko for, at moderkagen ved en kommende graviditet vokser ind gennem livmodervæggen med risiko for livstruende blødning under fødslen. Gennemvoksning af livmodermuskulaturen anerkendes sammen med blødning under fødslen som en årsag til den stigende mødredødelighed i USA – landet, som ifølge artiklerne i Information har en meget liberal holdning til kejsersnit på moderens ønske.

	Vi ved yderligere, at mellem en og to procent af alle, der har født ved kejsersnit, ved en efterfølgende vaginal fødsel vil opleve, at arret brister, hvilket kan have store, måske fatale konsekvenser for mor og barn. Vi ved også, at der ved kirurgiske indgreb er risiko for komplikationer i form af infektion og forkert sammenvoksning med smerter til følge – måske mange år efter.

	Sygdomshæmmende fødsel

	Men den måske mest oversete risiko ved kejsersnittet er fraværet af den vaginale fødsel og fraværet af det miks af fysiske, hormonelle og bakterielle påvirkninger, som barnet udsættes for under veerne og på dets vej ned gennemfødselskanalen og videre op på mors mave. Disse langsigtede perspektiver går Informations artikel ikke bare let hen over, men helt uden om.

	Adskillige studier har undersøgt sammenhængen mellem det at komme til verden ved kejsersnit og efterfølgende øget risiko for sygdomme som astma, allergi, type 1 diabetes og cøliaki (også kaldet gluten-intolerance, red.) hos barnet – og fundet en klar sammenhæng. Der er med andre ord konsensus om, at fødselsmåde påvirker en række biomarkører for immunforsvaret.

	Plausible forklaringer kan ligge i, at barnets tarmsystem ved kejsersnit ikke koloniseres med bakterier fra den vaginale fødsel. Desuden aktiverer stresshormoner fra veaktiviteten og selve fødselsprocessen ved den vaginale fødsel et stressrespons hos fosteret, hvilket er med til at modne organer. Forskningen i disse kemiske og fysiske påvirkningers betydning er kun lige begyndt, men den er alligevel tung nok til, at eksperter advarer mod at underkende betydningen af den vaginale fødsel.

	Men hvorfor vælger nogle kvinder at føde ved kejsersnit, hvis stemningen på fødegangene og i folkedybet peger i retning af den vaginale fødsel?

	Det handler ikke om, at kvinderne er pivede, eller om at de vil kende datoen for fødslen – holde kontrollen. Det ved vi fra undersøgelser blandt andet gennemført af Sundhedsstyrelsen, der viser, at langt de fleste kvinder, som vælger at føde ved kejsersnit uden at have en såkaldt medicinsk indikation, allerede har prøvet at føde vaginalt. Og den oplevelse ønsker de ikke at gentage.

	Her må vi som jordemødre og fødselslæger gribe i egen barm og se på, hvorfor nogle kvinder ser tilbage på fødslen med angst, vrede og uforløste spørgsmål. Det er vores opgave at gøre hver eneste, men i særdeleshed første fødsel, til en tryg og god oplevelse uanset, hvordan kvinden vælger at føde.

	Vi ved fra svenske studier, at førstegangsfødende, der ønsker et kejsersnit, oftere er angste for fødslen og bange for ikke at få tilstrækkelig støtte. Vi burde kunne tilbyde kvinden at føde med en jordemoder, hun kender og er tryg ved – hvis det er det, der er hendes behov. Både danske og internationale undersøgelser viser, at det at kende sin jordemoder allerede før fødslen giver flere tilfredse gravide og fødende. Store udenlandske studier har desuden vist, at det sænker behovet for kejsersnit.

	Informeret valg

	Vi skal ikke overtale kvinder til at føde vaginalt, men give mulighed for det valg, som er sundest for den enkelte. Et informeret valg, der er baseret på evidens, ikke på holdninger, traditioner – eller på data taget ud af sammenhæng, som tilfældet er i Informations artikler. Det skriftlige informationsmateriale, som Information lægger til grund for overskriften »Læger har tilbageholdt viden om risiko ved vaginal fødsel i årevis« (Information den 7. december 2013) omtaler en række risici – og fordele – ved henholdsvis det selvvalgte kejsersnit og ved alternativet, den vaginale fødsel. Det er altid en overvejelse, hvordan information om sygdom og sundhed skal formuleres, og hvordan risici og fordele skal vægtes i en meningsfuld og balanceret kontekst.

	Jeg glæder mig over den dedikerede debat, der har fundet sted på de sociale medier oven på artiklerne. En debat, der igen har gjort det tydeligt, at vi som fagpersoner skal stå ved den sum af faglig viden og erfaring, vi har. Og vi skal stå ved, at vi stadig mangler viden – der ligger forskningsmæssige udfordringer i at belyse de langsigtede og sundhedsmæssige konsekvenser ved, at vi fravælger den vaginale fødsel. Hvis vi ikke påtager os den opgave, men udlægger det ene valg som lige så godt som det andet, løber vi fra vores ansvar som jordemødre.

	 

Lillian Bondo er formand for jordemoderforeningen

