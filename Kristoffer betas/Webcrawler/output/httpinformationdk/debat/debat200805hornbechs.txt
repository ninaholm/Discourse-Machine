Det hornbechske martyrium
Når en pinagtig sag indbyder til gisninger om motiver
Umiddelbart kunne man tro at Rønn Hornbech med sin kronik har set sit snit til at skabe en passende sag, ved hvilken hun gesvindt kan slippe ud af bagdøren med æren i behold.


 Det hænder at man bliver stolt af sin profession. Ikke ofte. Men det skete forleden, da Ekstra Bladets signatur l-ric skrev om den smålurvede sag om nogle sommerhuse i Billund (sommerhus i Billund!), hvoraf finansministeren og flere andre kendisser i den nye hersker- og overklasse af fodboldpengemænd og altså ét styk finansminister (V) havde fået deres huse til, skal vi kalde det: kammeratskabspris. Artiklen havde også fat i FCK-bossen, Don Ø, og formulerede kontakten på følgende vis: 
"FCK-bossen afviste i første omgang at have købt et af husene. Og fastslog, at han i hvert fald ikke havde fået det billigere end andre." 
En sådan sætning kan man leve på. 
Ellers stod ugen i Rønn Hornbechs tegn. I skrivende stund er det uafklaret, hvilken skæbne der venter kirke- og indvandringsministeren. En næse fra statsministeren er ingen spas i en regering, hvis chef lægger mere vægt på kæft trit og retning over for sit støtteparti, end om nogle ministre fusker med sommerhuse og bilag. En gang i forne tid hævdede den dengang nye statsminister at der i hans regering ikke ville være slinger i valsen, og at det var slut med socialdemokraternes - nå ja, kammerateri. Det sagde Fogh Rasmussen.
Socialdemokraterne, mente den tidligere Christiansborgmester i kreativ bogføring, havde siddet så længe at de følte de ejede ministerierne og ustandseligt lavede numre. Det var ikke fordi Fogh Rasmussen dengang ligefrem var sprængfuld af eksempler, så ville han jo nok også have nævnt et par stykker. Det var ligesom sådan mere en fornemmelse, som måske hang sammen med forventningerne til egen flok. Hvem ved, hvad der rør sig bag den beherskede facade?
Samvittighedskvaler
Tilbage til Rønn Hornbech der som bekendt i en kronik i Politiken skrev, hvad de fleste på et vist niveau godt er klar over: at Dansk Folkeparti styres af en bande fanatiske antimuslimer. At Dansk Folkepartis fanatiske antimuslimer bliver stramme i betrækker over denne betegnelse, må undre, eftersom de samme fanatiske antimuslimer gerne sætter en ære i at optræde som fanatiske antimuslimer. Så what's the big deal, som de spørger på udenlandsk? Vel ikke at Dansk Folkepartis flok i virkeligheden er skabsmuslimer og kun venter på at indføre islam, når vi andre er lullet i søvn!
Hvilket motiv den selvbevidste ministerinde har haft til at foretage et så drastisk skridt som reverenter talt at give Folkepartiet et los i den legemsdel, selv DF ikke anvender ved afsyngelsen af obligatorisk morgensang, kan man foreløbig kun gisne om. Umiddelbart kunne man tro at Rønn Hornbech med sin kronik, der går durk imod statsminister, parti og regering - samt altså det uomgængelige støtteparti - har set sit snit til at skabe en passende sag, ved hvilken hun gesvindt kan slippe ud af bagdøren med æren i behold. Den stærkt bekendende kristne politiker har måske ikke længere kunnet udholde de samvittighedskvaler, som det dagligt må udløse i et ordentligt menneske at skulle forvalte en rent ud sagt umenneskelig fremmedpolitik.
Gryden holdes i kog
Danmarks fremmed- og flygtningeforvaltning, hvis indhold, mål og mening er i strid med alt hvad man kan opliste af ærlige og anstændige argumenter, samt på kanten af eller direkte stridende imod de mest elementære konventioner, må slide et pænt menneske, eller et menneske der gerne vil være pænt, ned til skosålerne. 
Selve diskussionen om kan hænde danske kvindelige muslimske dommere der eventuelt insisterer på at iklæde sig tørklæde i retten, er af en sådan art at man må knibe sig i alle ekstremiteter for at tro det muligt at civiliserede personer i året 2008 kan bruge kræfter på dette nonsens. 
For Dansk Folkepartis ledere giver det sig selv at denne selvskabte rævekage også er en lækkerbisken. Efterhånden er det strammet så brutalt og uforsonligt på hele dette område, efterhånden har de fanatiske antimuslimer i Folkepartiet udtalt så rædsomme ting at der snart ikke er mere og værre ting at tilføje, og så må man for at holde gryden i kog finde på noget nyt og anderledes. Det var jo desværre ikke en muslim der pandede Langballe én forleden, så den fes ud. Og den med halalslagtningerne kan de heller ikke rigtigt tvære rundt i. Madam Kjærsgaard har før været ude med riven. Men dels er der for mange danskere der køber halalkød, som ofte er bedre end de sædvanlige pakker hakkede karklude i Brugsen og Netto; dels er muslimerne ikke ene om at slagte på den måde, hvor blodet ved et snit med en skarp kniv løber af halsen, mens kræet er i live. Også jøderne foretrækker denne slagtemetode, og det kan jo ikke nytte noget at skabe sig over dét. En af Folkepartiets fremtrædende folk er vistnok far til et i Israel beroende stk. afkom. 
Muslimerne kan således slagte løs ligesom jøderne og uden bedøvelse bide nakken over på køer, får og geder. Men de skal kraftknuseme ikke sætte sig i et dansk dommersæde med tørklæde på, såfremt de er kvindemennesker og ifølge DF's og emsige feministers automatdefinition undertrykte og i islams vold. Uanset hvor meget man fortæller de forsamlede tørklædefetichister at denne beklædningsgenstand af mange årsager kan være tegn på det modsatte af undertrykkelse og tværtimod afspejle selvstændighed, så sidder den i skabet hver gang.
En forvridning pist ...
Domstolsstyrelsen tog altså spørgsmålet op. Styrelsen afgjorde at tørklæder ikke strider mod gældende bestemmelser. 
Denne konstatering blev til en stinker: at Domstolsstyrelsen har besluttet at indføre tørklæde ved domstolene.
Weekendavisens Arne Hardis er arketype for manipulationen, ved hvilken man ikke som før føler for faget:
"Domstolsstyrelsen [...] som af ukendte årsager fandt på at ville lave retningslinjer på området, som tillader dommere at bære slør ..." 
En lille forvridning hist, en lille fordrejning pist, og Hardis lægger sig i arm med fanatikerne i DF og Peter Skaarup, der også lader som om han mener at Styrelsen satte kurs mod Mekka. 
"Lave retningslinjer ... slør". 
Det var ikke, hvad det drejede sig om, men det lyder fedt. Apropos når man nu har fat i journalistik som Hardis præsterer, hillemænd, en kommentar! lufter han også en lille en på janten. Om Poul Nyrup Rasmussen hedder det at han ikke blander sig så meget i dansk politik, fordi han: "så tit er væk og har travlt med at redde resten af kloden". Hardis hentyder vel til Nyrups bemærkelsesværdige indsats for at inddæmme kapitalfondene i et globalt perspektiv. I den forstand har journalisten kun næsten ret. Redde verden er nemlig så meget sagt, men at begrænse disse fondes bagmænds tøjlesløse grådighed kan en skønne dag, når flere får mere indsigt, end Weekendavis-kommentatoren afslører med sin lettere bøvede bemærkning, gå hen og blive et reelt bidrag. 
I krystalmontre
Igen igen tilbage til Rønn Hornbech. 
Hvis hun insisterer på sit synspunkt at hele sagen er populistisk plat og på DF's forlangende, og fordi Fogh Rasmussen er en tøsedreng, ender med at bliver verfet ud af sine ministerier, får hun sit martyrium. Dette vil for resten af hendes tid i politik anbringe hende i en position, som hun med sit temperament og sin særlige psyke sikkert ikke har noget imod: på en piedestal i folkestyrets krystalmontre. Hun vil fremover uafladeligt blive inviteret til at holde oplæg og foredrag og optræde på slap line i samtlige grundtvigianske forsamlinger og på endnu flere højskoler. Fortsætter hun som minister som hidtil, er hun færdig med at leve i sin egen forestilling om Birthe Rønn-Hornbech.


