Amerikanske tilstande
Når legitimitet – altså det at opføre sig ordentligt – forveksles med legalitet – altså ikke at have brudt loven – giver begreberne politisk og redaktionelt ansvar ikke længere mening


 Så har Skattesagskommissionen afsluttet sit arbejde. Uafhængige dommere har for 30 millioner kroner kulegravet alle hjørner af sagen.
Med skyldig hensyntagen til vidnernes retssikkerhed, loven, regulativer og bestemmelser konkluderer kommissionen, at departementschef Peter Loft har overtrådt loven, at skattedirektør Erling Andersen har opført sig »kritisabelt«, og at forhenværende minister Troels Lund Poulsen ikke har talt sandt.
Pletfri legalitet. Det bærende princip om, at alle er uskyldige, indtil skyld er fuldt bevist, er overholdt. Dommerne kan naturligvis ikke tage stilling til, om Troels Lund Poulsens ministeransvar skal gøres gældende. Det er Folketingets opgave.
På den anden side er det i en bred samfundssammenhæng interessant, at ministeransvaret dermed risikerer at blive reduceret til ren jura.
Her ligger kernen til et stigende dilemma mellem legalitet og legitimitet, som handler om at opføre sig ordentligt, om at handle i overensstemmelse med samfundets almindelige normer for etik og moral, som det er langt sværere – for ikke at sige umuligt – at lovgive om. Til gengæld bør det debatteres offentligt, i langt højere grad end vi tilsyneladende orker.
Skattesagskommissionens arbejde er foregået i fuld offentlighed, alle 1.700 sider af rapporten er offentligt tilgængelige.
Det samme kan man ikke sige om andre instanser, hvor dommere eller andre jurister, har stor – i visse tilfælde afgørende – indflydelse.
Procesbevillingsnævnet træffer bag lukkede døre endegyldige beslutninger om, hvilke sager der får lov at komme for Højesteret. De offentliggøres uden nogen form for begrundelse eller argumentation. Radio- og tv-nævnet behandler bag lukkede døre væsentlige mediemæssige spørgsmål og problemer. Fire ud af ni medlemmer er jurister, herunder formand og næstformand.
Man kan mistænke nævnet for at drøfte legalitet i stedet for legitimitet. Er lovens bogstav overholdt skal næsten enhver sag ende med en total frifindelse/godkendelse, fordi moralske og etiske spørgsmål – altså legitimiteten – ikke kan rummes inden for rammerne.
Pressenævnets formand og næstformand er begge jurister, formanden er højesteretsdommer. Nævnet skal sikre, at et sæt nedskrevne etiske regler overholdes. Det tager ikke selv sager op, afviser kategorisk klagere, der ikke er part i klagesagen, behandlingen finder sted bag lukkede døre – men andre medlemmer kan dog afgive dissens. Her står døren på klem til en debat om netop legitimitet, men debatten risikerer hvert øjeblik at blive lukket med henvisning til legaliteten.
Det gode ved legaliteten er, at den kan måles og vejes konkret. Er der den mindste tvivl, kommer det »den anklagede til gode«. I et Danmark, der i stigende grad indfører love, regler og bestemmelser om alting, er der dermed en tilsvarende stigende tendens til, at alle spørgsmål først og fremmest skal afgøres juridisk – med en tilsvarende risiko for ’amerikanisering’, hvor enhver tvist – stor eller lille – bringes for retten. I et land, hvor dommere udnævnes politisk og dermed ikke (som i Danmark) kan siges at være helt og aldeles uafhængige bliver denne ’legalisering’ en forhindring for, at legitimiteten kan debatteres åbent og fordomsfrit.
Når der er afsagt en skyldig/ikke skyldig-kendelse er sandheden blevet sort-hvid. I sagen om justitsministerielle embedsmænds nødløgn er der ikke noget at komme efter, fordi jurister nærmest har afsagt en kendelse om, at en nødløgn er i orden, fordi der er tale om en »uagtsom« løgn.
Der er både i medierne og i det samfund, som medierne er en uløselig del af, en bekymrende tendens til at forveksle legalitet med legitimitet.
Hvis legitimiteten – altså det at opføre sig ordentligt – forveksles med eller ligefrem neutraliseres af legaliteten – altså ikke at have brudt loven – giver begrebet politisk ansvar ingen mening. Eller for den sags skyld redaktionelt ansvar.
Det er den risiko, der løbes, hvis etik og moral helt overlades til en juridisk vurdering, en dommerundersøgelse eller en domstol. Så er alle vi andre jo behageligt fristet til ikke at skulle tage stilling. Sagen ER jo afgjort. Eller er den?
Lasse Jensen er mediejournalist.
Klummen er udtryk for skribentens egen holdning

