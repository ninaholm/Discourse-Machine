Lærere skal være eksperter i undervisning
Der er for meget teori og for lidt praktisk undervisning i at undervise på landets seminarier. Lærerstanden skal genrejse folkeskolens renommé og ikke være bange for elevplaner og PISA-test


"Når en forælder belærer læreren om, hvordan hun skal undervise, så kan læreren sige: 'Hvis du er utilfreds, kan du bare vælge en anden skole'."Sådan sagde filosof og samfundsdebattør Morten Albæk i et foredrag ved Danmarks Lærerforeningens seneste kongres. Lærerne skal have autoriteten tilbage. De skal have tiltro til egne evner og være stolte af det, de kan og gør. Men kun den kompetente lærer kan tillade sig at sige sådan til utilfredse forældre.Her har læreruddannelsen et stort medansvar. Den skal sikre skolernes rekruttering af kompetente lærere nu og i fremtiden.I mange år har man inden for den pædagogiske forskning drøftet, hvad kompetente lærere skal kunne. I sidste instans kan det siges ret simpelt: Gode lærere skal levere god undervisning, der i sidste instans kan måles på elevresultater. Resultaterne kan være møntet på faglige færdigheder, sociale kompetencer eller noget helt tredje, men den gode lærer skal undervise, så elever lærer noget og har lyst til at lære mere.De fleste undersøgelser af læring i skolen konkluderer, at læreren er den enkeltfaktor, som har størst betydning for, hvad eleverne lærer. Derfor skal lærerne være eksperter i at skolens kerneydelse, som er undervisning.For ringe uddannelseLige så banalt det end lyder, lige så vanskeligt er det øjensynligt. Læreruddannelsen har ikke, hvis vi skal tro de seneste 30-40 års forskningsresultater, haft voldsom stor succes.Nyuddannede lærere peger på, at deres forudgående uddannelse betyder relativt lidt i forhold til den måde, hvorpå de håndterer klasserummet. Lærerne nævner betydningen af deres egne skoleerindringer og andre personlige forhold som mere betydningsfulde end deres uddannelsesforløb.Meget bedre bliver det ikke, hvis man spørger lærerstuderende. De udfordringer, de møder i praktikperioderne, er de ikke blevet rustet godt nok til at løse gennem læreruddannelsens studieaktiviteter. Når lærerstuderende mener, at deres vikararbejde i skolen og fritidsjob i den lokale fritidsklub har langt større værdi end deres studium, har læreruddannelsen store problemer.Læreruddannelsen bør fokusere på de forhold, som har dokumenterbar indvirkning på elevresultater. I den nyeste forskning nævnes tre.1) Lærernes relationskompetence er afgørende for elevernes udbytte af undervisning. Varm og elevunderstøttende adfærd bidrager til elevernes læring. Lærere skal i forhold til den enkelte elev have kompetence til at indgå i en social relation og tro på, at hvert enkelt barn har potentiale til at lære. Det styrker elevens motivation.2) Lærerne skal uddannes i klasserumsledelse. Læreren skal være en synlig leder, som undervejs i undervisningsforløbet gradvist overlader det til eleverne og klassen at udvikle og opretholde regler. Læreren skal sikre, at klassens opmærksomhed er fokuseret på centrale dele af pensum. Hun skal følge op på det, eleverne tidligere har lært, give hurtige og konkrete tilbagemeldinger og bestræbe sig på at gentage essentielle principper.3) Lærerne skal være didaktisk kompetente. Lærerne skal have et reservoir af forskellige tilgange til undervisning. Det kræver fagligt overblik og tiltro til egne evner inden for faget. Den didaktisk kompetente lærer er god til at opstille klare mål for sin undervisning og planlægge aktiviteterne, så der bruges maksimal tid på undervisning.For lidt folkeskoleHar læreruddannelsen ikke arbejdet med disse tre forhold?Det korte svar er: Ikke nok!I for lille udstrækning har uddannelsen arbejdet med de studerendes færdigheder i praktisk undervisning i skolens klasselokaler.Spørger man de studerende, er deres uddannelse for teoretisk. Den slører blikket for de autentiske læreropgaver. Der er for meget "Howard Gardners mange intelligenser" og "Wolfgang Klafkis kategoriale dannelse", og der er for lidt folkeskole.Lærerstuderende skal gennem uddannelsens aktiviteter på egen krop afprøve de undervisningsformer og undervisningsmaterialer, der giver de bedste resultater i praksis. Vi ved faktisk, at klasseundervisning giver bedre elevresultater end projekt- og gruppearbejde. Den viden bør have konsekvenser for læreruddannelsens undervisningsformer.Ligeledes ved vi, at elever lærer mere matematik ved problemorienteret undervisning, og vi ved, at fortællingen som arbejds- og formidlingsform kan vække elevers historieinteresse.Elevplaner nødvendigeOvervægten af normative frem for videnbaserede tilgange i undervisningen skinner også igennem andre steder. Implementeringen af elevplaner har været problemfyldt og bureaukratisk. Det har de fleste erkendt. Men grundlæggende er tiltaget nødvendige. Uden skriftlig dokumentation for det, der virker og ikke virker, er udvikling af undervisningen overladt til tilfældigheder.Lærerkulturen er overvejende mundtlig, men skriftligheden er afgørende for sikring af undervisningens kvalitet. Skriftligheden i form af test og evalueringer er redskaber for skole-hjem-samtaler, for skoleledelsen og for lærerne til at gå frem i offentligheden og håndhæve deres faglighed.Test og evaluering skal ikke bruges, så undervisning kun drejer sig om indlæring af facts. Det skal bruges fremadrettet og ikke fratage muligheden for, at undervisning kan inspirere og pirke til elevernes nysgerrighed.Men skal skolen bruge test og evalueringer fornuftigt, skal uddannelsen undervise i de forhold. Læreruddannelsen har fokuseret på ideologisk kritik af tiltagene frem for at ruste de studerende til at håndtere disse udfordringer. Det betyder lærernes evalueringskompetencer er for diffuse og ikke anvendelig som retningsgivende for fremtidige udvikling af egen praksis. Den viden, de studerende får om deres egen undervisningspraksis gennem hensigtsmæssige evalueringer, kunne suppleres med andre forskningsbaserede undersøgelser af god undervisning.Forskellige former for empirisk indsigt fylder ikke i metermål i læreruddannelsen. PISA-undersøgelser bruges f.eks. sjældent. Hvorfor? Sandsynligvis fordi kun få undervisere ved læreruddannelsen bryder sig om dem.Uddannelsen kan dog ikke gøre det alene. Hvis skoler i fremtiden skal kunne fremme elevers læring, skal respekten om lærernes kerneydelse genrejses. Kerneydelsen er praktisk og god undervisning. Det nytter ikke, at alle de gode lærere søger mod skolelederjobs, der fjerner dem fra klasselokalerne. I øjeblikket er der prestige forbundet med at undervise mindst muligt. Det burde være omvendt. Om nødvendigt må man tilbyde højere løn til de lærere, der er villig til at påtage sig mere undervisning.Ingen klynkDen danske folkeskole er spækket med gode lærere, men desværre er der også enkelte dårlige. Dem skal skolerne lettere kunne skille sig af med. Skolelederne skal kunne holde orden i egne rækker og for eksempel sørge for, at en dårlig lærer bliver bedre eller fyret. Fra soldatertiden overlever de gode historier. Fra skoletiden fortælles desværre mange historier om den dårlige lærer, selv om de ikke er repræsentative for skolens samlede lærerstand.Jeg har brugt størstedelen af mit arbejdsliv på læreruddannelse og folkeskole, og synes i al beskedenhed, at begge dele klarer sig fornuftigt, men der er problemer, som der må tages hånd om.Uddannelsen har lavstatus og rekrutterer for få. Sammenholdt med et betydeligt frafald er lærermanglen et samfundsmæssigt problem. Uddannelsen skal ruste til skolens udfordringer, og de stolte lærere skal gå forrest i skabelsen af fremtidens skole. De skal gå forrest, fordi de er eksperter i undervisning.Eksperter i undervisning lyttes der til i den offentlige debat, og de kan genvinde og genrejse folkeskolens renommé, så vi også i fremtiden kan rekruttere det nødvendige antal unge mennesker til læreruddannelsen.De må gerne optræde indsigtsfuldt og kommentere de samfundsmæssige og politiske betingelser, og de må gerne fastholde grundlæggende værdier og principper. De må gerne være selvkritiske i forhold til fortidens erfaringer og selvglade om lærernes og lærerstandens fortjenester. Men de må for alt i verden ikke agere med en masse klynk og jammer.Andreas Rasch-Christensen er videncenterleder og ph.d.-stipendiat i udviklingsdivisionen på VIA University College
