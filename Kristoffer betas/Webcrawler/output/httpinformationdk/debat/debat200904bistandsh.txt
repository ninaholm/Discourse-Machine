Bistandshjælp i strenge tider
Den kriseramte verdensøkonomi må ikke få os til at slække på indsatsen for at bekæmpe den globale fattigdom


 På turné i USA for min nye bog, Liv vi kan redde - sådan afskaffer vi den globale fattigdom, bliver jeg ofte spurgt, om det ikke er et ubelejligt tidspunkt at bede velhavende mennesker om at forstærke deres indsats for at udrydde nød og elendighed i klodens fattigste lande. Og hver gang er mit svar et klart og utvetydigt nej. Der er ganske vist ingen tvivl om, at verdensøkonomien er i vanskeligheder. Men hvis regeringer eller enkeltpersoner bruge dette som undskyldning for at mindske bistanden til verdens fattigste mennesker, vil det kun forværre problemets alvor for verden som helhed. 
Den finansielle krise har været til større skade for de fattige, end den har været for de rige. Uden at ville bagatellisere de økonomiske og psykiske slag, som mennesker kommer ud for, når de mister deres job, må jeg minde om, at de arbejdsløse i de velstående lande stadig har et sikkerhedsnet i form af sociale ydelser, herunder sundhedsydelser, der som regel er gratis, og gratis uddannelse for deres børn. De har også kloakering og rent drikkevand. 
De fattige i udviklingslandene har ingen af disse ydelser, hvilket får fatale følger for 18 millioner af dem hvert år. Det er et årligt tabstal, der er højere end under Anden Verdenskrig, men langt lettere at forebygge. 
Af dem, som dør af fattigdomsrelaterede årsager, som i praksis lader sig udrydde - er næsten 10 millioner børn under fem år, skønner UNICEF. De dør af sygdomme som mæslinger, diarré og malaria, som er lette og billige at behandle eller forebygge. 
Vi har rigeligt råd
Vi kan føle smerte ved at måtte sænke et velstandsniveau, som vi havde vænnet os til, men de fleste mennesker i de udviklede lande har stadig en levestandard, der er historisk høj. Har du i den seneste uge købt en flaske vand, en øl, eller en kop kaffe i stedet for at nøjes med gratis postevand? I så fald nød du godt af en luksus, som den fattigste milliard af klodens indbyggere ikke har råd til, for de skal hver dag leve for et tilsvarende beløb, som du har brugt på blot én af disse drikkevarer. 
Vi har rigeligt råd til at øge vores bistand, for det beløb, vi for tiden giver, er helt ubetydeligt i forhold til, hvad vi bruger på andre ting. 
USA's regering for eksempel yder 22 milliarder dollar i bistandshjælp til andre lande, mens amerikanerne privat donerer måske yderligere 10 milliarder dollar. 
Sammenlignet med den stimuluspakke til 787 milliarder dollar, som præsident Barack Obama underskrev i februar, syner disse 32 milliarder ikke af meget. De udgør også mindre end 25 cent for hver 100 dollar, som amerikanerne tjener, hvortil kommer, at det relative bidrag fra flere andre nationer er højere: Sverige, Norge, Danmark, Nederlandene og Luxembourg overgår FN's målsætning om at afsætte et beløb, der svarer til 0,7 procent af bruttonationalindkomsten, i ulandsbistand. Men selv 70 cent for hver 100 dollar er stadig ikke et imponerende bidrag til at løse en af vor tidsalders største moralske udfordringer. 
Tid til omvurdering
Hvis vi lader den ekstreme fattigdom stige, vil det resultere i nye problemer, herunder nye sygdomme, der vil sprede sig fra lande, der ikke kan yde tilstrækkelig sundhedspleje, til dem, som kan. Fattigdom fører til flere indvandrere, der på lovlig eller ulovlig vis vil søge mod rigere nationer. Når et nyt økonomisk opsving i sidste ende sætter ind, vil den globale økonomi være mindre, end den kunne være, hvis alle verdens folk tog del deri. 
Ej heller kan den globale finanskrise retfærdiggøre, at verdens ledere ikke holder ord. For næsten ni år siden lovede ledere fra 180 lande, herunder fra alle de store velstillede nationer, på Millenium-topmødet i New York, at de sammen ville gøre, hvad de kunne for at nå 2015-målene for udvikling. Disse mål omfatter en halvering af den andel af klodens befolkning, der lever i fattigdom og tiltag, der sikrer børn i hele verden en fuld grundskoleuddannelse. Men siden dette møde i 2000 har kun de færreste nationer levet op til deres forpligtelser, og 2015 - året, hvor målene skal være indfriet - ligger nu kun seks år forude. 
Hvis vi skærer ned på støtten, vil vi ikke kunne holde vores løfter, og de fattige lande vil endnu engang erfare, at de rige landes handlinger i praksis ikke står mål med deres inspirerende retorik om at ville reducere fattigdommen i verden. Det giver ikke noget godt grundlag for det fremtidige samarbejde mellem rige og fattige nationer om presserende problematikker som klimaændringer. 
Hvis der i sidste instans overhovedet kan komme noget godt ud af denne globale finansielle krise, så må det blive revurdering af vores grundlæggende værdier og prioriteringer. Vi er nødt til at erkende, at det, som virkelig betyder noget, ikke er at købe stadig flere forbrugsgoder, men vores familie, venner og bevidstheden om at udrette noget værdifuldt med vores liv. At bidrage til at reducere de forfærdelige konsekvenser af fattigdommen i verden bør være del af denne revurdering.
Peter Singer er moralfilosof og professor i bioetik ved Princeton University. Han har netop udgivetbogen 'The Life You Can Save: Acting Now to End World Poverty' - mere info herom på www.thelifeyoucansave.com
© Project Syndicate og Information,oversat af Niels Ivar Larsen

