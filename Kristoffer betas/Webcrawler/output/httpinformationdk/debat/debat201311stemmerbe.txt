Dem, der stemmer, bestemmer
Det har ingen betydning, om din borgmester er rød eller blå, lød konklusionen på en ny analyse i ugens løb. Budgetlov og brede forlig udvander forskellene. Men er det så lige meget, hvor vi sætter krydset den 19. november?


Ved du, hvad borgmesteren hedder i din kommune? Nej? Det skal du ikke være ked af. I dag er det ifølge en ny undersøgelse fra Kora, Det Nationale Institut for Kommuners og Regioners Analyse og Forskning, kun to tredjedele af danskerne, som kender navnet på borgmesteren i deres kommune. I 2001 var det tre fjerdedele af danskerne.Men ikke nok med, at vi åbenbart i stigende grad synes, det kan være lige meget, hvad borgmesteren hedder – det kan også være lige meget, hvilket parti borgmesteren repræsenterer. Det fortalte Berlingske på forsiden i begyndelsen af ugen forud for kommunalvalget den 19. november.En ny undersøgelse – også fra Kora – viser, at »sammensætningen af kommunalbestyrelserne nemlig ikke er afgørende for den politik, der vil blive gennemført efter et valg. En stram økonomisk styring af kommunerne får kommunalpolitikerne til at rykke tættere sammen og lave brede forlig frem for blokpolitik.«Det er Økonomi- og Indenrigsministeriet, som har bedt analyseinstituttet om at undersøge danskernes forhold til kommunalvalget for at give »ministeriet et forskningsmæssigt grundlag for mulige anbefalinger og ideer om eventuelle forbedringer i det lokale demokratis funktion«, som Kora skriver.Og der er faktisk mange ganske interessante perspektiver i analyserne. En anden undersøgelse viser, at knap halvdelen af danskerne – 49 procent – giver udtryk for, at de kun er lidt eller slet ikke interesserede i lokalpolitik. Det er mest de unge og dem med en kortere uddannelse, som ikke synes, at lokalpolitik er interessant. Og nu vi er ved fakta: For 12 år siden sagde 86 procent af danskerne, at de ville stemme ved kommunalvalget. I dag er det tal faldet til 75 procent. Ved seneste kommunalvalg i 2009 endte den samlede stemmeprocent på 65,8 procent – den ringeste stemmeprocent i 35 år.En mulig årsag til den faldende lokalpolitiske interesse er ifølge forskerne ved Kora, at borgerne i dag i højere grad anser nationale og internationale forhold som mere væsentlige end lokalpolitiske forhold.Efter kommunalreformen, hvor kommunerne fik langt større og flere kompetencer, åbner det et nyt demokratisk paradoks: Kommunerne har fået tildelt stadig større og flere ansvarsområder, og kommunerne har i dag direkte indflydelse på de store og udgiftstunge velfærdsområder: børnepasning, skolegang, beskæftigelsesindsatsen og ældreområdet – men stadig færre interesserer sig for det. På demokratiets vegne er det jo trist, når op mod to tredjedele af vores fælles velfærdsbudget bliver prioriteret og brugt i kommunerne – desuagtet at budgetloven og de strenge sanktioner fra Christiansborg naturligvis har lagt en dæmper på den kommunale forbrugsfest, man så tidligere. Når jeg læser resultaterne af spørgeskemaundersøgelserne, bliver jeg bekymret, for om danskerne slet ikke ved, hvor vigtige kommunerne – og medlemmerne af kommunalbestyrelserne – er?Jo, på overfladen ser det ud til, at mange beslutninger bliver truffet langt væk fra de enkelte rådhuse. Men dykker man ned i de konkrete tal for hver enkelt kommune, vil man se ekstreme forskelle. For mig betyder det eksempelvis noget, om kommuneskatten er 26,9 procent eller 22,7 procent. Det betyder også noget for mig, hvor mange skattekroner kommunen bruger på kultur pr. indbygger. Det kan ifølge kommunalforsker Roger Buch sagtens svinge fra 120 kroner om året pr. indbygger til 1.300 kroner om året pr. indbygger.Og sådan har vi hver især forskellige velfærdsområder, der betyder noget for vores liv – priserne på institutionspladser til vores børn, prisen for maden til de ældre eller vedligeholdelsesniveauet i kommunens rekreative områder. Den slags bliver hverken besluttet på Christiansborg eller i Bruxelles.Lige nu forhandler finansminister Bjarne Corydon (S) om statens budget for næste år. Det budget rummer mange milliarder, men reelt bliver der måske kun flyttet rundt på 3-5 milliarder kroner. Samlet set er der i kommunerne ved de 98 forskellige budgetforhandlinger langt større beløb i spil. Derfor er det væsentligt, hvem der har flertallet i kommunerne. Derfor er det væsentligt at stemme den 19. november.Casper Dall er leder af Informations Christiansborg-redaktion.
