Bagtalende banker



Man må ikke mobbe. Det ved selv et barn. Men bekymrer hedgefondene sig om dét? Ikke, hvis du spørger i Island. Her er aktiernes værdi halveret siden sidste sommer, mens kronen styrter nedad, og inflationen stiler mod nye højder.Men det er ikke landets lånefinansierede vækststrategis skyld, at korthuset skælver, fastholder islændingene. Rystelserne på vulkanøen skyldes et fjendtligt angreb orkestreret af de globale storbanker og hedgefonde. De har sat sig for at smadre Island og tjene på nedturen, hævder landets politikere og deres banker, der nu vil undersøge blandt andet den just solgte amerikanske bank Bear Sterns aktiviteter på øen. Investeringsbanken udgav nemlig i januar en rapport med titlen Kasakhstan: en sammenligning med Island. Og det er mobning, der kan ødelægge liv, mener islændingene. At bruge tid og godt papir på at sammenligne et vækstmirakel med en banditøkonomi kan nemlig ikke have andet motiv end at smadre investorernes tillid til økonomiens soliditet - og i finansverdenen handler alt om tillid.Og behandlingen af Island - 'nu med krisetegn' - minder da også lidt om en skolegård, hvor det er sjovest, når det er drengen med de for fede Nike-air-sneakers, der snubler. Det er nemlig ikke længe siden, at stemningen var anderledes ærefrygtig. Magasin du Nord, Illum, Merlin, Sterling og den daglige avis. Island opkøbte aggressivt i London og København, og den tidligere kolonis unge Harvard-uddannede drenge havde endda den frækhed at mellemlande i Danmark for at fortælle deres danske kolleger, at det gamle købmandsskabs tid var ovre, før de fløj videre for at købe Norge. Som bestyrelsesformand i den islandske bank Kaupthing, Sigurdur Einarsson, sagde i denne uge: "Ved at vokse så meget, som vi gør, tager vi markedsandele fra andre, og det er ikke så populært."Kultur-clash i bestyrelsesgangen og hviskekampagne i finanskredse. Tja, Island klarer den nok. Tilbage står, at vi har skabt et økonomisk verdenssystem, hvor fonde, der tjener på nedtur, har magt til at ryste lande i deres grundvold, når det rette klima melder sig. Og det er et strukturelt problem. Som tidligere statsminister Poul Nyrup Rasmussen sagde i torsdagens Information: "Selv Den Internationale Valutafond erkender nu, at den finansielle krise er udtryk for, at markedet ikke selv kan regulere det hele. Det er den vigtigste lektie lige nu - for Island og resten af verden."For vi kan ikke forvente, at hedgefondene og investeringsbankerne holder igen med de ufine kneb - man må gerne kalde Island for Kasakhstan, lige så meget som man må kalde et æble for en pære, hvis man kan få nogen til at hoppe på den. Deres opgave er at få penge til at vokse, herunder danskernes pensionspenge. Det er det, de gør.Der er derfor ingen vej udenom at opstille nogle kontrolmekanismer, der forhindrer, at vi ender i et finansielt kriseklima hvor fondene går på rov. For markedet kan ikke regulere alting.Det ved jo selv et barn.
