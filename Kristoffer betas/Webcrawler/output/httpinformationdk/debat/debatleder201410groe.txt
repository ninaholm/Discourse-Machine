Grøn kørsel
LEDER


I slipstrømmen på regeringens slatne strategi for &rsquo;Et bæredygtigt Danmark&rsquo; melder Enhedslisten sig nu med konkrete forslag til en omlægning til gavn for miljøet. Ifølge Berlingske vil Enhedslisten ved næste uges finanslovsforhandlinger fremføre et forslag om ændring af bilafgifterne. Partiet vil afskaffe en række fradrag på blandt andet seler, bilradioer og ABS-bremser, ligesom fradraget for god biløkonomi kun skal gælde de allermest miljørigtige biler. Samlet vil Enhedslisten opkræve mellem fem og seks milliarder kroner mere om året i bilskatter og -afgifter.Dette milliardbeløb vil Enhedslisten bruge til at satse på cyklismen, delebiler og brintbiler, lige som der vil være plads til et markant løft af den kollektive trafik med 30 procent billigere busbilletter og en stor fond, som over 10 år kan udbygge den kollektive trafik for 20-40 milliarder kroner.Regeringen har ikke haft nogen heldig hånd i drejning af trafikken i miljøvenlig retning. Flovseren om betalingsringen blev symbolet på de gode viljers fallit. Regeringen klamrer sig nu til sit løfte om &raquo;en provenuneutral omlægning af afgifterne på personbiler&laquo;.Men hvorfor skal en omlægning være provenuneutral, altså opkræve nøjagtigt det samme beløb som hidtil? Et sådant mål er udtryk for politisk frygtsomhed. Og selv om regeringen på forhånd neutraliserer sine trafik- og miljøpolitiske ambitioner, er det givet, at den får svært &ndash; vist nærmest umuligt &ndash; ved at få de borgerlige partier med. De har allerede varmet op til at lefle for bilejerne.Altså må regeringen søge sit flertal med sit parlamentariske grundlag: SF og Enhedslisten. Ellers står regeringen med endnu et fuset miljøløfte.Regeringen burde faktisk være Enhedslisten taknemmelig for, at den fremkalder en mulighed for en trafikpolitik, der vitterligt indebærer en omlægning. Det kunne jo blive begyndelsen til en egentlig, virkekraftig strategi for bæredygtighed.
