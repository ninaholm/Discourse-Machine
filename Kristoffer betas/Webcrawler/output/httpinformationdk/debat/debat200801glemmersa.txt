Glemmer du, så husker jeg ...
De familier, som har mistet i en krig, der blev indledt på et fejlagtigt grundlag, kan med rette spørge, om vi som journalister gjorde vores pligt. Og vi bør i hvert fald nu gøre alt for at forhindre at glemslens slør får lov at lægge sig over den form for skandale


 Aldrig har vi læst, hørt og set så mange nyheder. Problemet for borgerne er at finde substansen i nyhedsstrømmen, når alt skal være så kort, og der sjældent gives tid og plads for journalisten til at holde fast og for alvor stille spørgsmålstegn ved magthavernes udsagn.
Da Irak-krigen blev indledt havde de fleste en fornemmelse af, at det skete på et fejlagtigt grundlag. Den antagelse blev bekræftet, da der ikke blev fundet masse-ødelæggelsesvåben af de invaderende styrker og heller ikke tegn på den påståede forbindelse til al-Qaeda.
Men magthaverne kunne jo have været i god tro, inden de begyndte krigen. Derfor er det vigtigt at sammenholde de udsagn, som ledte op til invasionen med den viden, som politikerne rent faktisk havde, da de afleverede dem til offentligheden.
Topscoreren
Det er netop det, som Charles Lewis, en af veteranerne inden for den gravende journalistik, har sat sig for. Sammen med Mark Reading-Smith har han for Center for Public Integrity undersøgt alt, hvad der blev sagt af de øverste inden for Bush-administrationen. Og fundet ud af at Bush selv, Dick Cheney, Condoleeza Rice, Colin Powell, Donald Rumsfeld og Paul Wolfowitz i tiden efter oktober 2001 kom med mindst 935 falske udsagn - altså udsagn hvor de talte mod bedre vidende, hvis de havde sat sig ind i de oplysninger, som de amerikanske efterretningsfolk sad inde med. Og det må man trods alt formode.
Præsidenten selv er topscorer på dette lyvebarometer. Han kom med 232 falske udsagn om masseødelæggelsesvåben og 28 om Saddam Husseins forbindelse til al -Qaeda, kulminerende op til invasionen den 20. marts 2003.
Fhv. udenrigsminister Colin Powell, der stadig i modsætning til Bush betragtes som en hædersmand, kommer ind på andenpladsen med 244 forkerte påstande, mens Dick Cheney kun står for 48. Hvilket blot bekræfter, at vicepræsidenten først og fremmest er den stærke mand i baggrunden, der forholdsvis sjældent holder taler og næsten aldrig giver interviews. Til gengæld er det som regel med ord, som ikke er til at misforstå: Som f. eks. i en tale til krigsveteraner den 26. august 2002, kort før Kongressen skulle stemme om krigen:
"Lad mig sige det helt klart, at der ikke er nogen som helst tvivl om, at Saddam Hussein har masseødelæggelsesvåben. Det er uden for al tvivl, at han anskaffer dem til at bruge imod vores venner, allierede og os selv." CIA's chef George Tenet lyttede ifølge rapporten med undren til denne skråsikre udmelding, som slet ikke var underbygget gennem de indsamlede oplysninger.
Den 5. februar 2003 var det Powell, som skulle levere ammunitionen til at skaffe tilslutning i FN's Sikkerhedsråd til USA's ønske om at invadere uden at vente på våbeninspektørernes endelige undersøgelser og konklusioner. Med al sin oparbejdede troværdighed som indsats hævdede han, at påvisningen af masseødelæggelsesvåben og forbindelse til al-Qaeda ikke bare byggede på solid intelligence, men også på direkte udsagn fra to personer. Denne person, Curveball, betragtede efterretningstjenesten som helt utroværdig, og den anden, al-Libi, havde ægypterne torteret til at mene hvad som helst.
Demokratisk instrument
I USA har der været flere undersøgelser af efterretningstjenesternes præstationer op til 11. september 2001 og invasionen i Irak. Og der er i den anledning blevet gennemført en række reformer. 
Der har derimod ikke været nogen officiel undersøgelse af den måde, som politikerne orienterede vælgerne på, og hvad der foregik i Det Hvide Hus. 
Sammen med Bob Woodwards bøger om beslutningsprocessen er denne sidste rapport - og den database, som er etableret undervejs - et vigtigt demokratisk instrument.
Herhjemme har et folketingsflertal forhindret en undersøgelse af noget som helst vedrørende beslutninger om at gå med i krigen. Og det forstår man selvfølgelig godt, fordi retorikken var helt den samme det meste ad vejen. 
Heldigvis har journalist Bo Elkjær, Ekstra Bladet, sat sig for at systematisere sit ihærdige dokumentationsarbejde vedrørende beslutningsprocessen i en kommende bog.
Den gravende journalistik kan gå ud på med nærmest politiagtige metoder at afsløre skandaler i det offentlige og i det private erhvervsliv. Men det er lige så vigtigt at bruge kræfterne på at efterprøve validiteten af den massive politiske propaganda, der bringes i anvendelse, når store beslutninger skal træffes. En god journalist er en, der ikke glemmer, hvad der er blevet sagt.
De familier, som har mistet i en krig, der blev indledt på et fejlagtigt grundlag, kan med rette spørge, om vi som journalister gjorde vores pligt. Og vi bør i hvert fald nu gøre alt for at forhindre at glemslens slør får lov at lægge sig over den form for skandale, der både koster menneskeliv og skaber demokratisk underskud samt kynisme hos vælgerne. 

