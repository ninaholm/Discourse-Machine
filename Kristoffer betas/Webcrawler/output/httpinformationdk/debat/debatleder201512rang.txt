Rangordning af de døde
LEDER


 I 2014 døde 170 personer i trafikken. Samme år døde 263 mennesker af narkotika – de fleste af overdosis.
Det første tal er et af de laveste, siden 1930. Trafikdød er mere end halveret på syv år, hvilket blandt andet skyldes en målrettet strategi. Det sidste tal er et af de højeste, siden man begyndte at registrere misbrugsdødsfald i 1970. Det steg sidste år med 50 døde.
Tallene fortæller en historie om rangordningen af de døde: De vilkårlige dødsfald i trafikken skal ned på nul. Dødsfald blandt misbrugere er en anden sag. Her var målet hos den forrige regeringen 200 døde. Den nuværende regering har end ikke et mål. En politik, der indtil videre har ført til, at misbrugsdødsfald pr. indbygger i Danmark er blandt de fem højeste i Europa. Trods fixerum, heroinbehandling og en række andre gode tiltag, kan Danmark tilsyneladende ikke knække kurven.
Hvorfor ikke sætte tal på ambitionerne? Og konkret handling bag målet?

Årsagen er ifølge eksperter blandt andet manglende ambitioner og en manglende samlet strategi, som man blandt andet har i Norge, hvor man med udgangspunkt i trafikdrab for nylig har formuleret en strategi med nul døde som målet.
Sundhedsminister Sophie Løhde afviser dog noget lignende i Danmark. Hun henviser til, at regeringen blandt andet støtter stofindtagelsesrum økonomisk på denne finanslov.
Men selv om det er positivt, er der ikke noget nyt i det, ej heller giver det indtryk af en minister, som sætter helhjertet handling bag et regeringsgrundlag, hvor færre døde misbrugere er et mål. Hvorfor ikke sætte tal på ambitionerne? Og konkret handling bag målet?
Måske fordi de høje dødstal også handler om holdninger: At det i virkeligheden er misbrugernes egen skyld. At narkotika er farligt. Og at det derfor nok ikke kan være anderledes.
Man kan godt forstå, hvis der indsniger sig en følelse af, at opgaven nærmest er umulig, når dødstallet i Danmark ikke har været under 200 de seneste 25 år.
Men ifølge de mennesker, der forsker i og arbejder med misbrugere kan dødsfaldene faktisk forebygges. Det kræver blot nogle flere ambitioner fra politikernes side.

