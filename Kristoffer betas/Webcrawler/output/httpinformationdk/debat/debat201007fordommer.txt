Fordomme og romaer
Vi er i Danmark gode til at skabe socialt udsatte ud fra den måde, vi omtaler mennesker, der er anderledes. Der skal bare en god del fordomme til fulgt op med noget diskrimination. Og hvis så man tilsætter lidt racisme, eventuelt pakket ind og skjult som kulturforskelle, er den hjemme


 I begyndelsen af denne måned blev 23 romaer indfanget på Amager og senere udvist fra Danmark, beskyldt for sådan lidt forskelligt.
Jeg er næppe den eneste, der kan huske, hvordan man i begyndelsen af 1980'erne lagde skylden for en stor del af den berigelseskriminalitet, der skete i de danske storbyer, på stofmisbrugerne. I 1990'erne var det andengenerationsindvandrene, der stod for tur. Igen og igen blev de hængt ud i den offentlige debat for at være storkriminelle, sådan mere eller mindre alle til hobe. Nu har vi så fundet en anden gruppe at hænge ud. Det er de fattige, der ser en mulighed for at tjene penge andre steder end i deres hjemland. Et åbent Europa ligger lige uden for døren og har i fællesskab meldt ud, at der er fri bevægelighed for arbejdskraften.
Men, men, men ... det skal nu, hvis den danske justitsminister lykkes i sit ærinde, være slut for de fattigste og socialt udsatte. Og intet middel er helligt for at undgå de, der især skiller sig ud.
En gruppe af de migranter, vi møder i Danmark, er rumænere, men tilhører et minoritetsfolkeslag. De er statsborgere i et andet EU-land, men omtales konsekvent som romaer, altså ud fra deres etnicitet i stedet for deres nationalitet. De er i hvert fald ikke velkomne her i landet, kan jeg forstå på debatten i aviserne. Vores justitsminister giver udtryk for, at de efter hans mening er et stigende problem, der skaber utryghed for borgerne. Og han mener, at nogle af de omrejsende grupper med deres kriminalitet og kultur skaber en generel modstand mod den frie bevægelighed i Europa. »Det kan vi selvsagt ikke være interesseret i«, slår han fast.
Københavns overborgmester følger op og vil kræve, at regeringen gør mere for at få de romaer udvist, som begår kriminalitet og opholder sig ulovligt i Danmark.
Det drejer sig om en lille gruppe på 200 - 300 personer. De spiller musik i gaderne, nogle tigger. Og nogle begår sandsynligvis også kriminalitet. På så spinkelt et grundlag kaster vi os ud i at jagte en gruppe af dem, fange dem ind og sende dem ud af landet.
Det er ikke så meget dem, der bliver udsat for sådan en behandling, jeg bekymrer mig over. De kan deres historie og ved, at deres folk - nogle gange sammen med jøderne - gennem tiderne har været udsat for racistisk udløste overgreb, der var langt, langt værre. De skal nok klare sig.
Angst for det fremmede
Nej, hvad jeg bekymrer mig over er at være vidne til en så gennemført ubehagelig udstødelsesproces. Det er sådan, vi gennem vores sprog og handling skaber socialt udsathed. Det gælder ikke bare i forhold til de migranter, der lever et andet liv end det autoriserede, men også i forhold til andre grupper af mennesker, der lever livet anderledes end flertallet. Og her sker det med en justitsminister og en overborgmester i spidsen.
I de mere end 30 år, hvor jeg har beskæftiget mig med udsatte mennesker, har jeg også beskæftiget mig med de mekanismer, vi benytter os af for at udstøde særlige grupper. Jeg har set ,hvordan fordomme og mangel på respekt for mennesker, der ikke er så værdifulde og er anderledes, er effektive elementer til at fornedre og ydmyge og dermed skabe alibi for at fratage dem basale rettigheder. Jeg har også set, hvordan det længe har været i orden med en skarpere linje over for dem, der har anden etnisk baggrund.
Vi har længe vidst, at der er en overrepræsentation af mennesker med anden etnisk baggrund blandt de socialt udsatte og fattige her i landet. Er det nu, fordi det er dem, der ikke kan være med, eller fordi vi behandler mennesker med en anden etnisk baggrund diskriminerende og endda racistisk?
Mig siger begivenhederne og debatten om de formentlig rumænske statsborgere af romafolket, at det gør vi. Vi diskriminerer, og vi er racistiske. Det bekymrer mig. Det er vel en af de farligste veje at slå ind på.
Men det bekymrer mig også, hvis vi skal skelne mellem hvem der må flytte rundt, og at det derfor kun er 'arbejdskraft', vi er interesseret i og ikke mennesker. Jeg lægger vægt på den rigdom, som mennesker, så forskellige de er og så forskelligt de lever, udgør.
Som jeg indledte med at skrive, er vi gode til at skabe socialt udsatte ud fra den måde, vi omtaler mennesker, der er anderledes. Der skal bare en god del fordomme til fulgt op med noget diskrimination. Og hvis så man tilsætter lidt racisme, eventuelt pakket ind og skjult som kulturforskelle, er den hjemme.
Hvor var man oppe at køre i købstaden for 100 år siden, når det omrejsende cirkus med 'sortsmuskede' og 'upålidelige' artister kom til byen. Småborgeren har jo altid været bange for det fremmede og anderledes.

Preben Brandt er formand for projekt UDENFOR

