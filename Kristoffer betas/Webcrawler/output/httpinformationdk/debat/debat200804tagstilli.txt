Tag stilling til organdonation

Hver eneste dag er der danskere, der lider, og venter i længsel om at få en chance til. Min fars død gav en, eller måske ligefrem flere, en ny chance, skriver dagens læser.


 For to et halvt år siden døde min far pludseligt af en blodprop i hjernen. Han var 61 år, havde et hårdt fysisk arbejde på en betonfabrik og havde døjet med blodtryksproblemer et stykke tid. Godt nok havde han fået en 'advarsel' i kraft af en mindre blodprop, som passerede. Min far tog advarslen alvorligt og forsøgte at leve mere sundt, arbejde mindre og i det hele taget passe bedre på sig selv. Desværre nåede disse livsstilsændringer ikke at få effekt, og min far døde alt for tidligt, og uden at vi efterladte var forberedte eller klar til den drastiske ændring i vores liv. 
Min far havde ikke taget stilling til, om han ville donere sine organer. Det betyder helt konkret, at inden man slukker for respiratoren, så må personalet på hospitalet spørge familien, om man vil donere organer. For i så fald skal den afdøde, som nu mekanisk holdes i live af respiratoren, køres på operationsstuen. Det er en meget tung beslutning at træffe henover dødslejet, mens respiratoren i baggrunden hvæser. I vores familie var vi ikke enige, men det endte dog med, at vores far skulle donere. Jeg tror, min far ville have bakket op om beslutningen. Han var altid den, der ville hjælpe andre, men det havde nu altså været bedre, hvis han selv havde taget stilling til det store spørgsmål. 
Min far er nu langt fra den eneste, der ikke når at tage stilling, mens tid er. Faktisk er kun omkring 10 pct. af befolkningen registreret som organdonorer. Derfor er der mangel på organer til alvorligt syge. Lige nu er omkring 650 danskere på venteliste til et 'nyt' og livgivende organ - og nogle af de 650 dør, mens de venter. Der er altså god grund til også politisk at gøre noget. Konkret kunne jeg forestille mig, at stillingtagen blev gjort obligatorisk. Det kunne f.eks. gøres sådan, at alle automatisk tilmeldes donorregistret, når man fylder 18 år, og vil man ikke være donor, kan man så selv melde fra. 
Det er muligt, der findes bedre metoder, men jeg synes, vi bør gøre noget. For hver eneste dag er der danskere, der lider, og venter i længsel om at få en chance til. Min fars død gav en, eller måske ligefrem flere, en ny chance. Det, synes jeg, er flot at tænke på - og jeg ville ønske at endnu flere fik taget stilling!
Læs mere om organdonation på www.sundhed.dk eller www.transplantation.dk 

