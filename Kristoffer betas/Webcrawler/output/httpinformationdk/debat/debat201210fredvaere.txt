Fred være Europa
Man skal vare sig for kontrafaktiske spekulationer, men den nuværende krise med vrede folk i gaderne kunne med lidt fantasi have ført nationerne ud i konfrontationer med drastiske udvortes reaktioner
Statsminister Jens Otto Krag underskriver Romtraktaten i Bruxelles 22. januar 1973. Ivar Nørgaard til venstre.


 For denne skribent, ja-siger i 1972 og i alle folkeafstemninger siden, er det mest ubegribelige i modstanden mod Danmarks deltagelse i det europæiske lige fra dengang og til unionen i vore dage, modstandernes stadige og stædige distraktion over for fredsperspektivet. Hvorledes indsigtsfulde folk kan se bort fra den uimodsigelige fred i Europa på 70. år – en direkte følge af Europaråd, Kul- og Stålunion, EF og EU – forekommer gådefuldt.
Beslutningstagernes motiver for ønsket om dansk optagelse i EF 1972 var sådan set klare. Når England gik med, måtte Danmark af handelsmæssige grunde følge. Adspurgt om de dybere begrundelser for et livslangt engagement i den europæiske idé og den ultimative drøm om Europas forenede stater svarede Jens Otto Krag ved en lejlighed, typisk underspillet for Krag, men lige så kontant som ordret: Vi kan ikke have flere af de krige! Den dengang unge skribent blev så overrasket over svaret at han lettere fåret spurgte: Er det det hele? Hvortil Krag svarede: Synes du ikke det er nok?
Mange af de europæiske storpolitikere, hvoraf flere tyske og franske ældre end Krag på begge sider af fronten, havde kæmpet i skyttegravene i Første Verdenskrig, for siden som modne mænd at gennemleve tragediens anden del: fredens endelige og knusende nederlag i 1939. Denne næsten historisk logiske fortsættelse i endnu en global konflikt med udspring i den gamle verdens nationalegoistiske interesser måtte nødvendigvis føre til politiske, vel at mærke forpligtende drømme om at realisere en anden og bedre europæisk indretning. Mere indviklet var og er de grundlæggende bevæggrunde sådan set ikke.
Fred og kærnemælk
Modstanderne af projektet EF, siden unionen, skal medgives, at politikerne i 1972 ikke ruttede med fredsargumentet. For at overbevise danske forbrugervælgere om Europas nødvendighed, tyede Krag og hans kolleger af danske toppolitikere hellere til økonomiske forsikringer om at et nej til EF betød dyrere kærnemælk, støvsugere og biler.
Danmark stod uanset medlemskab af NATO og Europaråd uden for i Europa; mange danskere opfattede netop Danmark som enestående og som sådan ikke europæisk, men derimod nordisk med stærkere forankret demokrati end andre, med den danske model, homogenitet, indre fred og stabilitet og højere civilisation end syd for Kruså og milevidt over de plumpe hollændere, ekvivokke franskmænd og upålidelige italienere. Kyndige folk med Krag i front indså begrænsningerne i et uddybet nordisk perspektiv og vurderede med rette Danmarks skæbne afhængig af fred mellem Tyskland og Frankrig. At dømme ud fra debatten dengang var det en udbredt opfattelse, at måske ikke Første, men så Anden Verdenskrig var krigen, der satte punktum for alle krige i Europa, og at Tyskland én gang for alle var blevet klogere og aldrig mere ville rejse sig i aggressiv potens. Per Hækkerup anførte over for den opfattelse, at Danmark realpolitisk kun havde tre udenrigspolitiske problemer: Tyskland, Tyskland og Tyskland. Det var bare at indse dét.
Den politiske struktur til ledelse af et Europa-samarbejde på overstatsligt plan, den konstruktion EF’s fædre skabte i 1950 med Robert Schumann og Jean Monnet i spidsen, og som er grundlaget for unionssamarbejdet den dag i dag, minder om Godfathers berømte maksime: Keep your friends close, but keep your enemies even closer. Hele ideen bygger på princippet om suverænitetsafgivelse. Efter nationalstaternes åbenbare fiasko 1914-45 er unionen et betydeligt civilisatorisk og storpolitisk fremskridt, der har vist sin holdbarhed, om end nationalistiske kræfter som Dansk Folkeparti her til lands slår sig voldsomt i tøjret.
Nu skabte franskmændene – hurtigt støttet af Vesttyskland, Italien, Nederlandene, Belgien og Luxembourg – politiske, juridiske og administrative organer: ministerråd, domstol og kommission, hvor spørgsmål af betydning skulle forelægges til fælles bindende dom eller afgørelse. Fidusen var at alle afgav suverænitet, også de store, hvilket var en ny fornemmelse for Vesteuropas små og udsatte nationer, dengang ofte kaldet Benelux, så at sige geopolitisk placeret på hærvejen mellem tyskere og franskmænd.
Ved således at væve landenes politiske, administrative og økonomiske interesser ind i hinanden i stadig vanskeligere nedbrydelige mønstre forestillede man sig at væbnede konflikter umuliggjordes. Euroens krise finder jo ikke sin årsag i euroen som sådan, men i uforstandig økonomisk politik både her og der. Euro-samarbejde har indtil nu forhindret endnu større katastrofer.
Man skal vare sig for kontrafaktiske spekulationer, men den nuværende krise der kradser i alle lande med vrede folk i gaderne kunne med lidt fantasi have ført nationerne ud i konfrontationer med drastiske udvortes reaktioner. Et andet motiv til et tættere samarbejde, længe før der var tænkt dansk medlemskab, og hvor Danmark med sin strategiske placering stod under USA’s atomparaply, var ønskværdigheden af det maksimale vesteuropæiske sammenhold vis a vis Sovjetunionen hvis adfærd jo var truende. Et sammenhold med franske og tyske øjne der vel at mærke også ville kunne måle sig med amerikanernes ganske selvbevidste tilstedeværelse i koldkrigens år.
Nationerne eller fædrelandet?
Så længe folk med verdenskrigene i bagagen var aktive, gav fredsprojektet i Centraleuropa mere eller mindre sig selv. I fremtiden må man sætte sin lid til en historisk bevidsthed om vigtigheden af at fastholde princippet om at bevare næsten naturgivne interessemodsætninger i adfærdsregulerende forpligtende samvirke.
Traditionel nærsynet nationalstatstænkning i flere lande stiller sig i vejen for yderligere integration. De Gaulle kaldte fremtidens overstatslige indretning: Nationernes eller fædrelandenes Europa; psykologisk beklageligt for dem der ikke opgav den drøm Jens Otto Krag drømte, men vistnok opgav, om en egentligt politisk og økonomisk forenet verdensdel. Det drejer sig fortsat om at udbygge de fundamentale strukturer i alle væsentlige sektorer, der garanterer freden. De der tror at den over tid giver sig selv burde læse Stephan Zweigs: Die Welt von Gestern (udgivet posth. 1942), hvor Zweig henviser til den klippefaste tro, ja vished om den europæiske civilisations endelige sejr med nationalstaternes evige indbyrdes fred, der herskede i Europa helt op til Første Verdenskrigs udbrud. I det perspektiv kan yderligere europæisk forening ikke blive for meget.

