Vissengrøn er en kedelig modefarve
Når oprøret mod overforbrug ender som et nyt forbrug, kunne man grine hånligt af de sidste dages grønne hellige. Men det er mere nærliggende at græde



 
	Midt på gavebordet ved en venindes fødselsdag for nylig stod en snegleformet kurv, der lignede udbyttet af et FOF-kursus i peddirørsflet.

	»Ved angreb af utøj, lægges hævekurven i fryseren i 3-4 dage,« fremgik det af en seddel på siden af den. Fødselaren var blevet begavet med en hævekurv, forstod jeg, en uundværlig tingest, der kan give hendes hjemmebagte surdejsbrød sneglehusmønster og sikre, at dejen hæver opad og ikke ud til siderne. For hvem vil dog have brød af dej, der er hævet sidelæns?

	Det er uhøfligt at fnise af velmente gaver, så det slap jeg ikke af sted med. Modangrebet kom prompte:

	»Er du klar over, hvad det gør ved miljøet, at du slæber Schulstads plastemballerede masseproduktion hjem fra Netto flere gange om ugen?« spurgte den glade gavegiver. »Tænk bare på CO2-udledningen, når varerne skal transporteres rundt i landet på meterlange vogntog. Og tænk på alt det brød, der bliver smidt ud, fordi det ikke bliver solgt i tide.«

	Endnu inden fødselsdagsfesten var kommet rigtigt i gang, var jeg endt i et mundhuggeri, som Emma Gad ikke ville have set på med milde øjne. Det var bare om at tage ansvar for miljø og egen sundhed, blev jeg belært. Der var ingen undskyldning for ikke at tage ansvar, bage sit eget brød og sætte sig i spidsen for forandring fra neden.

	Det viste sig, at halvdelen af selskabet havde været på bagekursus hos Meyer. De havde investeret i melkværne, bagesten, dejkar i ler, surdejstermometre og kogebøger med titler som ZEN og kunsten at vedligeholde en surdej, Bag brødet, Brød med bid i eller ganske enkelt bare: Brød. De gik helhjertet ind for sagen. De havde taget budskabet om, at forandring begynder hos den enkelte til sig. De ville ikke længere vente på, at andre gør noget.

	Men deres grønne glorier så mig noget vissengrønne ud. For hvor meget CO2 er det lige, produktionen af melkværne, kogebøger og bagesten udleder? Og gad vide om ikke klimaregnskabet for bageovnene i forstadskøkkenerne ville være ringere pr. brødhumpel end masseproducenternes ditto? Det selvgjorte brød smager helt sikkert bedre end Schulstads. Måske er det endda sundere – en håndfuld E-numre er hjemmebagsentusiasternes maver med garanti forskånet for – men omstillingens fortrop er de næppe.

	Man bliver så uendelig træt af den vissengrønne modeprædiken.

	Modediskurser, der ikke nødvendigvis har noget med hinanden at gøre, rodes ukritisk sammen. Autenticitet, sundhed og økologi forveksles med klimakærlighed. Men det er ikke alt, der pakkes i brune papirsposer, der er godt for kloden. Umalet økokorn skal også transporteres på osende lastvognstog.

	Bullshit-alarmen lyser rødt, hver eneste gang en nyfrelst erklærer Thailandsferier for fortid og proklamerer, at turen går til den vilde svenske natur ... i nyindkøbt nylontelt, så man kan høre regnen tromme, mens man slapper af i en letvægtssovepose indkøbt til lejligheden – man skulle jo nødigt gå ned på gear.

	Det er ikke svært at fortsætte fniseriet. At grine højt af andres modegrønne selvbillede. At slå sig på lårene over forloren hellighed. Men faktisk er der ikke noget at more sig over. Slet ikke.

	For når selv de, der er rede til kamp mod rovdriften på naturen; de der er villige til at gå den ekstra mil, ender med at udbygge den forbrugerkultur, de vil gøre op med, snubler latteren over de sidste dages hellige i bekymring. Man fyldes af opgivenhed, når selv økoentusiasterne ender med at undergrave den natur og balance, de har bygget deres identitet op om at beskytte. Forbrugerismen er så indbygget en del af vores kultur, at vi selv i oprøret mod den ender med at bekræfte den. Men er det ikke bedre at gøre noget, end at give pokker i drivhuseffekten og fortsætte som man plejer? Er det ikke bedre at prædike og kaste med sten efter en ødelæggende forbrugskultur end ikke at gøre noget, også selv om det skulle vise sig, at man selv bor i et drivhus? Man må vel forsøge sig, selv hvis CO2-regnskabet risikerer at gå i rødt?

	Måske. Men måske ikke. For når vi greenwasher vores privatliv, svøber os i vissengrønt, og tror at vi er på vej i den rigtige retning, føler vi os så dejligt fri for at foretage os yderligere. Vi har jo allerede gjort vores. Surdejen hæver i den rigtige retning. Alt tegner godt. Vi luller os i søvn i den boks, vi troede, vi havde tænkt os ud af. Men når vi vågner, opstår trangen til hærværk og pludselig død.

Susan Knorrenborg er debatredaktør

