Gør ørkener til solkraftværker
Deepwater Horizon-katastrofen bør få os til at vende blikket mod solen – og revolutionere vores metoder til at dække civilisationens energibehov
Vil vi have modet til at opfinde og virkeliggøre en ny solenergiens tidsalder, hvori velstand ikke anses for en miljøsynd, og hvor alt fra køer til elektriske tandbørster ikke skal beskyldes for at bidrage til civilisationens undergang?


 Hvorfor har olielækken fra Deepwater Horizon-riggen, en af de værste økologiske katastrofer i historien, ikke ført til et stormløb på Big Oils bastille? Hvorfor bliver vor tids mest presserende problemer - miljøkriser og klimaforandringer - ikke konfronteret med den samme energi, idealisme og optimisme, som tidligere generationer var i stand til at mobilisere imod tragedier som social elendighed, tyranni og krig? Olieindustriens aktuelle tilstand minder om L'ancien Regimeumiddelbart før Revolutionen.
Katastrofen i Den Mexicanske Golf har mange ansigter. BP's inkompetence er et af dem, lovgivningens og tilsynsmyndighedernes eklatante mangel på overblik et andet. Hvad der indtil for ganske nylig blev lovprist som en økonomisk stimuluspolitik, bliver nu kritiseret som »sammenspisthed med slyngler«. BP-bossen, Tony Hayward, der har måttet iklæde sig sæk og aske, taler om »en aldrig før set kombination af tekniske uheld«. Ved en høring i Repræsentanternes Hus konfronterede et demokratisk kongresmedlem ham med en liste over BP's ulykker og afslørede en anden sandhed: Der er stadig hundredvis, ja tusindvis af olieboreplatforme i denne region og i verden som helhed, som også de andre store olieselskaber er ansvarlige for. At falde over BP alene er urimeligt. Deepwater Horizon er symbolet på et globalt eksperiment, der ligger for døden: Den model for fremskridt, der byggede på udnyttelse af fossile brændstoffer, er uopretteligt miskrediteret. En epoke står for fald.
Brug for nyt slagord
Ingen kan påstå, at de ikke så det komme. I to århundreder blev maskiner og motorer drevet af forbrænding og damp. Ikke desto mindre er en hel generation nu vokset op med den viden, at den fossile energiindustri er i færd med at brænde sit grundlag op. For over et århundred siden forudså Max Weber den oliebaserede kapitalismes undergang, da han talte om en tid, hvor »den sidste hundreddel fossilt brændstof er brændt op«. Men hvorfor skulle en verden, som hver dag modtager mange gange den energi, den behøver, fra solen se passivt til, mens olieskyer udspys i det dybe hav? Lige nu behøver vi kapitalens så feterede innovative kraft og ingeniørkunstens utopiske entusiasme. »Sværd til plovskær« var et af fredsbevægelsens slagord. »Ørkener til solkraft« bør være vores slagord i dag.
Mens olien strømmer ud, åbenbares en sandhed.
»Vi undervurderede komplikationerne i at bore efter olie på 1.500 meters dybde,« erkender Hayward. Ingen er i besiddelse af den nødvendige sikkerhedsteknologi til at kunne forhindre eller udbedre et sådant scenario. Olieingeniører har boret endnu dybere ud fra den antagelse, at risiciene kunne kontrolleres. Den deprimerende sandhed er, at ingen har noget klart billede af 'restrisikoen' ved dybhavsboringer. BP vurderede, at i tilfælde af at deres sikkerhedsteknologi skulle slå fejl, ville et olieudslip i havet kunne stå på imellem to og fire år.
Stillet over for denne langsigtede katastrofe har præsident Barack Obama erklæret 'krig' imod den mørke fjende fra dybet. Men militær tankegang er ikke til nogen hjælp her, for de største farer kommer ikke fra fjendtlige stater, men fra bivirkningerne af økonomiske, videnskabelige og politiske beslutninger. Hvad skal De Forenede Staters commander in chiefstille op? Indsætte sin flåde af undervandsbåde for at torperede olielækken? Indlede et militært angreb imod BP og dets investorer? I krigen mod terror holdt George W. Bush Talebans Afghanistan ansvarlig for al-Qaeda. Skal Obama følge hans eksempel i Golfkrigen og holde Storbritannien, BP's formodede ophavsland, ansvarlig for det katastrofale angreb på den amerikanske kyst? Obama understreger bestandig adjektivet 'britisk', når han taler om energiselskabet, som om dette var 1814, og de britiske tropper igen belejrede Washington DC.
Dødsdømt?
BP er for længst blevet opslugt af globaliseringen. British Petroleum er ikke specielt britisk længere. I 1998 fusionerede selskabet med den amerikanske oliegigant Amoco og benyttede lejligheden til at droppe adjektivet 'britisk' og erstatte det med beyond- BP, måtte vi forstå, følte sig forpligtet til at tænke 'ud over olie', til at stile imod en anden fremtid uden olie. Det globaliserede BP kan ikke længere isoleres nationalt. Det er i fælles angloamerikansk eje, dets olieborerig var ejet af koreanere, og det betaler skat i Bern i Schweiz. Men ganske på samme måde som Tjernobyl blev affejet som en fiasko for en »kommunistisk« reaktor, skydes skylden for Deepwater Horizon nu på det land, med hvilket USA nyder godt af 'et særligt forhold'. Obama har - med egne ord - brug for »en røv at sparke«.
Efterkrigstidens velstand i Vesten lagde grundlaget for den gryende miljøbevidsthed. Nu må denne miljøbevidsthed danne grundlaget for velstand i udviklingslandene. Disse lande vil indføre bæredygtige politikker i det omfang, at de rige lande investerer i deres udvikling og favner en ny vision for velstand og vækst. Kina, Indien, Brasilien og de afrikanske lande vil ikke gå med til nogen form for tilgang, som begrænser deres bestræbelser på at opnå økonomisk jævnbyrdighed - og helt med rette.
Men kan vi bygge vores fremtid på en global miljøpolitik, som bygger på handel med CO2-kvoter, som reelt blot er en slags afladsbreve for vores egen CO2-synder? Eller vil vi have modet til at opfinde og virkeliggøre en ny solenergiens tidsalder, hvori velstand ikke anses for en miljøsynd, og hvor alt fra køer til elektriske tandbørster ikke skal beskyldes for at bidrage til civilisationens undergang? »Det er på tide at indføre rene energiformer,« siger Obama. Hvis han kan indvarsle en æra, der for alvor er beyond petroleum - hinsides olie - vil Big Oils bastille være dødsdømt.
Ulrich Beck er professor i sociologi ved Ludwig-Maximilians Universitet i München og på London School of Economics samt forfatter til bogen 'Risikosamfundet'
© The Guardian og Information
	Oversat af Niels Ivar Larsen

