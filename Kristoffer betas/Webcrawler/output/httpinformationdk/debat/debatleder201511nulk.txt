Nul krykker
LEDER


 Gu’ vil vi ej! Det er den fyndige udgave af de svar, som landets velgørende fonde giver på dagbladet Politikens spørgsmål: »Vil I udfylde de huller på kulturlivets budgetter, som statens besparelser forvolder?« Responsen lyder fra Søren Bojer Nielsen fra Det Obelske Familiefond, der hvert år giver 60 millioner kr. til kulturen: »Vores midler bliver ikke flere af, at der er politikere, der siger til kulturaktørerne, at de skal kigge mod os.«
Når opmærksomheden nu er rettet mod private redningsaktioner, skyldes det, at Venstre-regeringen har pålagt kulturminister Bertel Haarder at spare 600 millioner kr. over de næste fire år. Haarder har valgt ikke at vælge nogen prioritering af besparelserne. Han vil lade dem køre som en grønthøster, der klipper årlige to procent af alles bevillinger. Det Kongelige Teater vil rammes hårdt, og teaterdirektør Morten Hesseldahl truer med at lukke én af teatrets tre scener: Gammel Scene, Skuespilhuset eller Operaen.
En skandale vil det være, hvis en af scenerne lukkes. Men det er ikke en skandale, som private fonde skal afværge. Skandalen er Folketingets politiske ansvar. Ligesom det er et politisk ansvar, hvis andre scener, museer eller institutioner bliver kvast under grønthøsteren.
Det er i forvejen bekymrende, at politikere så ofte henviser statsinstitutioner til privat hjælp. Den demokratiske arbejdsdeling bør være den, at staten står for det nationalt nødvendige. Det vil ofte være det, der er bred politisk enighed om, og som er bærer af tradition. Fondene kan derimod – uhæmmet af Finansudvalgets dystre miner – gå med i at støtte det dristige, det fornyende, det anderledes. Hvis fondene gør sig til krykker for de besparelsesskadede, sløres det politiske ansvar. Det gælder for kulturen, ligesom det gælder for privat fondsindsats for forbedring af natur og miljø.
Et medansvar kan de private fonde have på en anden led: Hvis de markedsfører sig ved at skænke det offentlige store, prestigiøse bygninger med tunge driftsudgifter – som den private fond betakker sig for at bidrage til. Et eksempel er det københavnske Operahus, en ’foræring’ fra A.P. Møller – hvis private fond havde en markant skattefordel derved. De driftsmidler, som staten benovet lovede, er sidenhen bortsparet – så Operaen truer med at trække hele den kongelige teaterkonstruktion i havnedybet. Altså, I private givere: Nul krykker og nul uforsørgede pragtgaver.

