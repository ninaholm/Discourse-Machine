Vær på forkant med kemien

Det er så svært at afgøre, om et stof er farligt, at vi ikke kan vente på endegyldige beviser, før vi skrider til forbud, mener Det Økologiske Råd.


 Jakob Zeuthen, Dansk Erhverv, skriver, at regler om farlige kemikalier altid skal være internationale (22. oktober). Jeg er enig i, at der skal lovgives på EU-plan. Men det bør ikke udelukke os fra i særlige tilfælde at gå foran, for så senere at trække resten af EU med.
Mener Zeuthen, at EU-regler om særligt farlige stoffer kommer dumpende ned fra himlen, så snart det er bevist, at stofferne er farlige? I virkelighedens verden går det ikke så let. Det er svært at finde hundrede procent bevis for, at et stof er farligt. Det ville kræve forsøg på mennesker. Man bruger oftest dyreforsøg - og her kan der være tvivl om, i hvor høj grad resultatet kan overføres til mennesker.
Oftest når man kun dertil, at undersøgelser stærkt peger på, at et stof er farligt, og så sætter industrien spørgsmålstegn ved konklusionen. Det bakkes ofte op af de EU-lande, som selv producerer stoffet. Hvis alternative stoffer oven i købet også er dyrere, vil flere lande søge at forhindre lovgivning. Får de held til det, vedbliver de mindre farlige alternativer at være dyre, fordi kun få køber dem. En ond cirkel er skabt.
Behov for frontløbere
Hvis nogle lande i stedet går i spidsen og forbyder eller begrænser særligt farlige stoffer, motiveres industrien til at udvikle mindre farlige alternativer. Disse stoffer bliver solgt i så store mængder, at prisen efterhånden kan sænkes. Det giver mulighed for, at EU kan vedtage skrappere regler.
Kun i sjældne tilfælde kan der laves nationale forbud, men man kan f.eks. lægge afgift på særligt farlige stoffer for at fremme de mindre farlige. Det skete i år 2000 med afgiften på de hormonforstyrrende ftalat-blødgørere, og pludselig kunne NKT sælge deres ftalatfri kabler. Desværre er  afgiften fortsat for lav til at gøre ftalatfri hospitalsudstyr konkurrencedygtigt. Derfor bør den sættes op.
Zeuthen nævner det hormonforstyrrende bisphenol A. Med netop dette stof er der modstridende konklusioner om, hvorvidt det er farligt. Zeuthen tror på undersøgelser, som siger, at det ikke er farligt, mens andre undersøgelser peger på, at det er farligt. Igen er spørgsmålet, om vi skal kræve fuldstændig sikkert bevis, før vi forbyder eller begrænser et stof.
Zeuthen er imod, at Miljøstyrelsen udgiver 'Listen over uønskede stoffer' - som vel at bemærke ikke er lovgivning, men et signal til producenter om, at man skal være varsom med visse stoffer og udvikle et alternativ. Listen fortæller omstillingsparate virksomheder, at visse stoffer - selv om de endnu er tilladt - på sigt skal ud af markedet.
Zeuthen er bekymret for, at danske initiativer vil skade virksomhedernes konkurrenceevne. Dansk Erhverv burde snarere rette blikket imod de konkurrencefordele, der kan være ved at være på forkant og udvikle mindre farlige produkter, inden de farlige forbydes. Netop den strategi, har danske virksomheder haft stor succes med på energiområdet.
Christian Ege er sekretariats-leder, Det Økologiske Råd

