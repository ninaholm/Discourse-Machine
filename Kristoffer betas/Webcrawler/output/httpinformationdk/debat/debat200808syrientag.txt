Syrien tager alle stikkene hjem
Syriens præsident har fået usandsynlig meget ud af ikke at gøre noget som helst
Bashar al-Assads snakken med Israel via Tyrkiet kunne være et signal til Washington om, at han endelig ser ud til at opgive Iran, og at Golan-højderne er vigtigere for Assad end Syriens omfattende rolle som Teherans postbud. Men sådan er det ikke. Her er det Assad på officielt besøg hos Ahmadinejad i Teheran.


 Præsident Bashar al-Assad er endnu engang en af de 'tre søjler' i Mellemøsten. Det kan godt være, at vi ikke bryder os om det. Det kan godt være, at George Bush forbander den dag, da han invaderede Irak og dermed var med til at styrke kaliffen fra Damaskus. Men Assads seneste besøg i Teheran, sikrer ham en plads i historien. Uden at affyre et skud har Assad sørget for, at alle med et ærinde i Mellemøsten er nødt til at snakke med Syrien. Han har intet foretaget sig, og han har vundet. 
Europæerne - eller i hvert fald Sarkozy - foretrækker at tro, at Assad var i Teheran for at overtale Irans præsident Ahmadinejad til at droppe sine atomplaner. Selv Sana, det officielle syriske nyhedsbureau, sagde det nærmest ligeud: Formålet med Assads besøg var "at drøfte atomspørgsmålet og landes ret til fredelig berigelse" og derudover at "udveksle ideer med det mål at redegøre for Irans forpligtelser over for internationale aftaler". Assad udgjorde Sarkozys fortrop. 
Herefter fulgte det uundgåelige. Præsident Ahmadinejad gav udtryk for, at diplomati var den eneste løsning på de atomstriden, hvilket efterlod os med Assads udtalelse til Sarkozy fra den 12. juli: Da han blev spurgt om iranerne var i færd med at udvikle en atombombe, fortalte Assad den franske præsident, at han havde stillet selvsamme spørgsmål til iranerne. De havde afvist, og det var svar nok for ham.
Det mest interessante er, at Assad højst sandsynlig tror på det. Og måske er det sandt. Han har om nogen erfaring med tillid og mangel på samme, og hans fars største udenrigspolitiske bedrift var vel nok at opretholde Syriens forbindelse til Iran. Han nægtede alle opfordringer til at kappe båndene til Teheran. Den yngre Assads snakken med Israel via Tyrkiet kunne være et signal til Washington om, at han endelig ser ud til at opgive Iran, og at Golan-højderne er vigtigere for Bashar al-Assad end Syriens omfattende rolle som Teherans postbud. Men sådan er det ikke. 
Hovedet koldt
For i weekenden stod Assad der i Teheran og lovpriste det gensidige forhold mellem Iran og Syrien og snakkede med Ahmadinejad om den israelsk-amerikanske "konspiration". Assad beskrev syrisk-støttede Hizbollahs byttehandel med Israel - levende Hizbollah-fanger for to døde israelske soldater - som "en af modstandsbevægelsens største bedrifter". Hvilket det på en måde også var. For Hizbollahs allierede i den libanesiske regering har nu vetoret, og Syrien er endnu engang blevet en magtfaktor i Beirut uden at sende en eneste syrisk soldat af sted. 
Nydt iransk kaviar
Med andre ord lykkedes det Syrien at bevare hovedet koldt. Da USA invaderede Irak, ventede resten af verden spændt på, om tankvognene ville dreje til venstre mod Damaskus eller til højre mod Teheran. Men de ligger stille i den irakiske ørken, hvor amerikanske generaler skiftes til at beskylde Iran og Syrien for at opfordre irakerne til modstandskamp. Hvis Washington vil ud af Irak, kan de bede om hjælp fra Damaskus. 
Men det bliver ikke uden omkostninger. 
USA vil være nødt til at genoprette alle sine forbindelser til Syrien. USA vil også skulle takke Iran for landets 'hjælp' i Irak - størstedelen af den irakiske regering blev trods alt opfostret i Iran under Iran-Irak-krigen, hvor USA støttede Saddam. Derudover vil USA skulle forhindre Israel i at iværksætte en bomberegn over Iran, som vil ødelægge ethvert amerikansk mæglingsforsøg. Endelig vil USA være nødt til at levere en retfærdig fred i Mellemøsten. McCain eller Obama, tag venligst noter. 
Og de tre søjler? Den ene er selvfølgelig Assad. Den anden er kugleskøre Ahmedinejad. Og den tredje? Engang var det præsident Bush. Hvem mon overtager efter ham? Præsident Assad må sandelig have nydt sin iranske kaviar. 
© The Independent og InformationOversat af Anders Haahr Rasmussen

