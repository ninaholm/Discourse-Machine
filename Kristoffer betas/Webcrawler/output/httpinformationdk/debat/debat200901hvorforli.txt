Hvorfor er liberalister lykkelige?
Hvorfor er jeg ikke lykkelig, spørger jeg straks mig selv, når jeg læser Informations artikel i gårsdagens avis om de lykkelige liberalister og de ulykkelige socialister


 Nu skal man tage den slags med et gran salt: Det ene øjeblik er danskerne udråbt til verdens lykkeligste folk, det næste hører vi, at vi har et stort forbrug af psykologer.
Men hvis jeg mente, at alt i sidste ende faldt tilbage på det personlige ansvar, som liberalisterne jo gør, så ville det da være lettere at fralægge sig medansvar for denne verdens og dette lands ulykker. Hvis det i sidste ende var ens egen skyld alt sammen, og under ingen omstændigheder et resultat af de dialektiske forhold mellem forskellige kræfter og elementer, som blandt andet var samfundsbestemte som økonomi, arv, miljø, kultur osv., ville det jo heller ikke være min opgave at gøre noget ved det.
På den måde kunne jeg jo fralægge mig et medansvar for, at der er børn her i landet, hvis forældre må gå tiggergang for at kunne give dem nyt tøj eller fødselsdagsgaver. I sidste ende, er det jo i så fald ikke noget, jeg alligevel kan gøre noget ved. Eller disse ugers bombardementer i Gaza? Jeg behøvede ikke at lave solidaritetsarbejde eller arbejde for palæstinensernes menneskerettigheder, for det hele ville i sidste ende, være deres eget individuelle ansvar. Global ulighed ville ikke være mit problem, ligesom miljøkampen ville være spild af tid.
Jeg ville kunne lukke øjnene for meget af det, jeg i dag oplever som resultater af historiske uretfærdigheder eller kyniske pengebetragtninger.
Det er da klart, man oplever sig som mere lykkelig, når man kan tørre ansvaret af på de udstødte selv. Måske er de lykkelige, liberalisterne, men de er det med lukkede øjne.

