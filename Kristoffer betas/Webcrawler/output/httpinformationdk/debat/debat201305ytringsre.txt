Ytrings- og religionsfrihed går hånd i hånd – svar til Mona Sheikh
Hvordan et principielt forsvar for ytringsfrihed kan sammenlignes med voldelig religiøs ekstremisme eller kan skabe fjendebilleder, svæver i det uvisse, og Mona Sheik gør intet forsøg på at begrunde sine løst funderede påstande


 
I et indlæg 28. maj tager Mona Sheikh fra DIIS (MS) min nye film Collision! Free speech and religion under behandling. Der er svært at komme med et sammenhængende svar til MS’ indlæg, da det i meget høj grad består af forsøg på at kile filmen og dens budskab ind i en bestemt position, hvor ytringsfriheden tages som gidsel for en dyster underliggende agenda. MS omtaler mig således som ”CEPOS-ideologen” og anvender betegnelser som ”ultraliberale”, ligesom hun får flettet løsrevne sammenligninger med Trykkefrihedsselskabet (som jeg utallige gange har haft offentlige disputter med), Dansk Folkeparti (som jeg adskillige gange har kritiseret for hykleri i debatten om ytringsfrihed) og Tea-party bevægelsen (som jeg intet forhold har til), ind i sin ”analyse”. Det er overraskende, at en person som MS, der om nogen er blevet beskyldt for at have tilhørsforhold til tvivlsomme bevægelser, vil forsøge sig med den selvsamme taktik.

	Dernæst vælger MS at fortolke filmen som et forsvar for et synspunkt om, at ”absolut grænsefrihed fører til lutter lyksalighed” og belærer læserne om at selv USA's forfatning sætter grænsen ved børneporno og opfordringer til vold og trusler. Men intetsteds i filmen (eller i nogle af de talrige artikler jeg har skrevet om emnet) er der bare skyggen af belæg for MS’ påstand om, at jeg går ind for en absolut ytringsfrihed, der også skulle omfatte en ret til at opfordre til vold. Så dermed er også den stråmand aflivet.

	Ytringsfrihed stadig en global værdikamp

Collision! fremstiller, hvad jeg opfatter som en global værdikamp om grænserne mellem ytringsfrihed og religiøse følelser. En værdikamp der i vores tid i meget høj grad omhandler islam, både i form af muslimske stater og ekstremistiske enkeltpersoner, der med hver deres våben søger at begrænse kritik af islam. Den konflikt så vi udspille sig i Danmark under Muhammedkrisen, blusser jævnligt op i vestlig offentlighed, senest sidste år i forbindelse med den anti-islamiske film Innocence of Muslims, men det er samtidig en konflikt, der udspiller sig dagligt i lande som Pakistan, Egypten, Iran og i stigende grad også Tyrkiet, hvor love mod blasfemi og religionskrænkelse håndhæves strengt og, hvor ekstremistiske selvtægtsgrupper griber til vold mod anderledes tænkende.

	Det er givetvis dette fokus, der virker som en rød klud på MS. Under vores debat om filmen på Cinemateket den 29. maj gjorde MS gentagne gange gældende at filmens ”ensidige” fokus på islam var manipulerende og propagandistisk, fordi der også er sekulære indskrænkninger af ytringsfriheden i Vesten. Sandt er det, at vestlige stater ikke er uskyldsrene engle, og jeg har da også gentagne gange kritiseret begrænsninger af ytringsfriheden som følge af terrorlovgivning, internetcensur m.v.

	Men når jeg vælger at stille skarpt på konflikten mellem lige netop ytringsfrihed og religion, er det dels for at give filmen et klarere fokus, dels fordi den konflikt, som vi har set blive optrappet siden fatwaen mod Salman Rushdie i 1979, har genoplivet en konflikt som i vidt omfang er overstået i Vesten, hvor kristendommen de fleste steder ikke længere er i nogen position til at gøre krav på at begrænse borgernes ret til at tænke og tale frit. Netop fordi denne konflikt var så lang, blodig og skelsættende for skabelsen af det frie samfund, er det ekstra vigtigt at fokusere på de, der forsøger at stille uret tilbage. MS vil gerne forstå filmen som en trist og træt repetitionsøvelse i en for længst overstået dansk debat. Men at konflikten er reel og har global bevågenhed, er ubestrideligt. Tænk blot på de mange års kampe mellem vestlige og islamiske lande om religionskrænkelse i FNs Menneskerettighedsråd. En konflikt, der stadig lurer under overfladen på trods af indgåelsen af et usikkert kompromis i 2011.

	I det amerikanske udenrigsministeriums årlige rapport om religionsfrihed fra maj 2013 hedder det bl.a., at ”brugen af blasfemi- og apostasilove fortsat er et væsentligt problem, det samme er udbredelsen af sådanne love verden over. Sådanne love krænker religions- og ytringsfriheden og anvendes ofte på diskriminerede vis”

	Den amerikanske NGO Freedom House udgiver årligt sin rapport om pressefrihed og den seneste rapport fra april 2013 viser, at respekten for pressefrihed ligger på det laveste niveau i mere end et årti. Ifølge Freedom House skyldes det bl.a “eksisterende trusler fra ikke-statslige aktører såsom radikale islamister”. Adskillige menneskerettighedsorganisationer, herunder Pakistans Menneskerettighedskomité har lavet særskilte rapporter om blasfemilove. Det anerkendte Analyseinstitut Pew Research Center udgav i 2011 en analyse om begrænsninger på religionsfriheden i form af love mod blasfemi, religionskrænkelse og apostasi. Analysen fandt, at sådanne begrænsninger er i vækst, samt, at der i lande med sådanne love er langt større tilbøjelighed til, at statslige eller private aktører gennemtrumfer stærke begrænsninger af ytrings- og religionsfriheden i praksis end i lande, der ikke har sådanne love. Den ”seidenfadenske” insisteren på at gøre debatten om ytringsfrihed til et islamofobisk ræb i den hjemlige andedam er følgelig dybt provinsiel.

	Derudover er det direkte faktuelt forkert når MS hævder, at ”de tre sager Mchangama fremhæver i sin debatfilm handler alle om rabiate muslimer”. Filmen viser også eksempler på, at ytringsfriheden beskytter ny-nazister der vil marchere igennem et boligkvarter beboet af Holocaust overlevere, samt en ekstremistisk kristen kirke, der til begravelser af faldne amerikanske soldater råber lovord, da de anser soldaternes død som Guds straf for USA's tolerance af homoseksualitet. I begge disse tilfælde argumenterer jeg i filmen for, at disse ekstremister skal have ytringsfrihed, hvilket understreger, at det ikke kun er muslimer, der må tåle at blive krænket – det må alle grupper og individer i et frit samfund med en vid ytringsfrihed. Derudover fremhæves det eksplicit i filmen, at blasfemilove ikke kun rammer ikke-muslimer, men i høj grad også muslimer, som eksemplificeret ved den pakistanske guvernør Salman Taseer, der blev myrdet på grund af sin modstand mod Pakistans blasfemilove.

	Hadforbrydelser: Få dokumentationen i orden

	MS mener også at vide, at ”ganske almindelige muslimer i vesten kvantitativt set betaler en højere pris for at være dem de er, end islam-kritikere – ikke mindst på baggrund af det skævvredne billede som indlæg som Mchangama’s giver”. MS henviser bl.a. til PETs opgørelse over hadforbrydelser, som også rammer muslimer.

	Ifølge MS er muslimer altså ikke bare mere udsatte end islam-kritikere, men folk som mig og vel også eksempelvis en Frederik Stjernfelt, bærer en del af skylden for dette, når vi i den offentlige debat insisterer på, at gå i kødet på islamister, der ønsker at begrænse ytringsfriheden. Når man fremkommer med sådanne alvorlige anklager, bør man som minimum have sin dokumentation i orden. Lad os derfor kigge på to relevante PET opgørelser. I PETs seneste opgørelse over hadforbrydelser for 2011 (udgivet 2013) fremgår det, at der var 24 tilfælde af sådanne forbrydelser, der var religiøst motiverede, hvoraf de 11 omhandlede muslimer. De fleste drejede sig om propaganda eller chikane (kun to tilfælde omhandlede vold). Ud af de fire eksempler på vold, trusler, chikane og propaganda, som rapporten særskilt fremhæver, omhandler de tre hadforbrydelser begået af islamister mod bl.a. andre muslimer. Sammenlign dette med PETs rapport om terrortruslen mod Danmark fra i år, hvor det konkluderes, at ” Udgivelsen af de 12 tegninger af profeten Muhammed (…) og genoptrykningen af tegningerne (…) har været de vigtigste årsager til, at Danmark er blevet udpeget af al-Qaeda og andre militante islamister som et legitimt og højt prioriteret terrormål … Antallet af sager, hvor der er set konkret angrebsplanlægning og/eller angrebsforsøg mod Danmark (…) med baggrund i tegningsagen, er steget i perioden 2010-12«. Som bekendt inkluderer det flere forsøg på at myrde flest mulige journalister på Jyllands-Posten.

	At MS i fulde alvor kan mene, at de relativt få og mindre grove (men selvfølgelig uacceptable) tilfælde af hadforbrydelser mod muslimer, er en større trussel end organiserede terrorforsøg fra ind- og udland, herunder fra Al-Qaeda, vidner om eklatant mangel på dømmekraft. Og jeg behøver vel ikke fremhæve, at dokumentationen for, at jeg eller ligesindede skulle have motiveret til de hadforbrydelser, der er begået mod muslimer, er fuldstændigt fraværende. Hvordan et principielt forsvar for ytringsfrihed kan sammenlignes med voldelig religiøs ekstremisme eller kan skabe fjendebilleder, svæver således i det uvisse, og MS gør intet forsøg på at begrunde sine løst funderede påstande.

	Intetsteds tager MS livtag med filmens helt centrale præmis om at ytrings- og religionsfrihed går hånd i hånd og er forudsætningen for et samfund, hvor folk med forskellige religiøse overbevisninger kan leve sammen i fred. Forstået på den måde, at ja, ytringsfriheden giver ret til at krænke religiøse følelser, men ytrings- og religionsfriheden giver også den troende mulighed for at udøve, manifestere og udbrede sin tro på fredelig vis. Geert Wilders må gerne kalde Islam for grimme ting, men han må ikke forbyde koranen eller moskeer. Det er en pointe filmen demonstrerer bl.a. via en optagelse i et multietnisk kvarter i Chicago, der bebos af jøder, muslimer, kristne og hinduer, og hvor man ser en reklame for en indisk-pakistank metodistkirke med gudstjenester på hindi og urdu, der er placeret udenfor en islamisk boghandel. Hvis et forsvar for frihedsrettigheder, der gør sådan religiøs forbrødring mulig, er ekstremistisk propaganda, så vedkender jeg mig glædeligt at være en ekstremistisk propagandist. 

Jacob Mchangama er jurist, debattør og forfatter

