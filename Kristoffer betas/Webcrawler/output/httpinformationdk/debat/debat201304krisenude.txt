Krisen og den udeblevne systemkritik II
En række kronikører debatterede Preben Wilhjelms pamflet om krisen i en kronik bragt i avisen 11. april. De beskyldte ham bl.a. for at friholde politikerne og bankerne for ansvar og i stedet at se krisen som en krise for det kapitalistiske system. Wilhjelm giver her svar på tiltale
Ubalancer i realøkonomien er som regel selvforstærkende, skriver Preben Vilhjelm i sit svar på en kronik om hans pamflet om den økonomiske krise. Billedet er fra Granada i Spanien, hvor skraldemænd gik i strejke i protest mod spareplaner.


 Kære Per Bilde, Niels Finn Christiansen, Bent Moos, Svend Mortensen, Jørgen Lindgaard Pedersen, Niels Chr. Sidenius, Vibeke Sperling og Leif Søndergaard.
Tak for kronikken d. 11. april, som reagerer og kommenterer min pamflet Krisen og den udeblevne systemkritik. Formålet med den var kort og letlæseligt at bruge den aktuelle krise til at vise, at det kapitalistiske system er selvdestruktivt. Det nødvendiggør nogle forenklinger, men legitimerer selvsagt ikke grundlæggende fejl i ’analysen’.
I anerkender, at mit motiv for at ’frikende’ politikerne, erhvervslivet og bankerne for krisen er at fokusere på kapitalismen som system. Dog nævner jeg udtrykkeligt politikernes ansvar for dereguleringen af finanssektoren, »bl.a. ved at tillade mere risikable låneformer«. I har selvfølgelig ret i, at når Sverige og Canada har været mindre sårbare, er det, fordi de var kloge nok til ikke at kopiere Reagans og Thatchers deregulering.
I nævner også politikernes ansvar for »den husejervenlige skattepolitik«. Javel, den henviser jeg også til mere end én gang. Det ville være mærkeligt andet. Jeg har næste år 50 års jubilæum på vedholdende kritik af denne (bolig)-skattepolitik. Min ’frikendelse’ af politikerne går udtrykkelig på, at forringelsen af statens budget med 150 milliarder kroner (næsten 20 procent af hele budgettet) på kun fire år ikke er begrundet i noget, politikerne har besluttet eller haft indflydelse på.
Som en mønt på højkant
Bankernes uansvarlighed med hensyn til boliglån var ganske vist den umiddelbare årsag til ’boblen’. Men det forklarer ikke den lavine, der blev resultatet. At en trods alt overskuelig boligboble i USA (og Danmark) hurtigt udvikler sig til en global økonomisk krise, som omfatter alle sektorer med snesevis af millioner arbejdsløse, er en direkte konsekvens af markedsmekanismen, som statuerer »et ’metastabilt’ system, hvor den mindste ubalance er selvforstærkende, som en mønt på højkant«, som jeg skrev i pamfletten, og I citerer mig for i kronikken.
Denne iagttagelse er ikke særlig original. For så vidt er det blot spejlbilledet af Keynes’ multiplikator, altså det forhold, at igangsættelse af beskæftigelse medfører yderligere beskæftigelse på grund af den øgede købekraft. Det gælder selvfølgelig også den anden vej: Nedlæggelse af arbejdspladser i én sektor breder sig til andre sektorer, fordi de arbejdsløse ikke længere kan efterspørge de andres produkter, og så ruller lavinen. Blot langt hurtigere, stærkere og mere uimodståeligt end den modsatte vej. Billedet med mønten på højkant dækker fortsat: Det er nemmere at vælte den end at rejse den op igen.
I anfører to væsentlige indvendinger mod min fremstilling: Det er en »fatal svaghed«, at ubalancer i det økonomiske system altid skulle være selvforstærkende. Og nogle af forslagene til mindre sårbarhed er problematiske, fordi »indgreb mod de finansielle institutioner, især bankerne, ultrahurtigt kan ’spinnes’ til at ville føre til indgreb mod den private ejendomsret som sådan«, hvilket flertallet af vælgerne, boligejerne, vil reagere imod.
I har ret i, at ikke alle ubalancer er selvforstærkende, så dér burde jeg måske have taget et forbehold. I nævner som eksempel it-boblen i 2001 og efterlyser derfor »inddragelse af nogle mere dybtgående økonomiske forhold og mekanismer«. Må jeg foreslå, at vi simpelthen skelner mellem bobler i realøkonomien og i den virtuelle økonomi. It-boblen berørte i det væsentlige et begrænset antal spekulanter og relativt få arbejdspladser. Derfor fik den praktisk taget ingen indflydelse på den samlede beskæftigelse og efterspørgsel, og af samme grund ingen selvforstærkende effekt. Anderledes med bobler i realøkonomien, altså i byggesektoren, landbruget, automobilindustrien osv., hvor en ubalance medfører, at titusinder og atter titusinder mister deres købekraft.
Jeg tvivler på, at I kan finde eksempler på større ubalancer af den art, som ikke har været selvforstærkende.
Defaistisk hjørne
Mine reformforslag vil ikke gøre systemet krisefrit. Hvis jeg troede, det overhovedet lod sig gøre, ville jeg være socialdemokrat (altså før de blev neoliberalister). Men noget kan der gøres for at mindske sårbarheden. Og det er vigtigt, fordi et sammenbrud ikke nødvendigvis fører til et bedre system, men nok så sandsynligt til desperation og højredrejning, som vi ser tegn på i Sydeuropa. Reformforslag uden illusioner er ikke nyt for vores del af venstrefløjen. Jeg har været medproducent på utallige, bl.a. på bolig-, energi-, landbrugs-, miljø- og erhvervsområdet uden af den grund at give afkald på en mere grundlæggende systemkritik. Jeg deler ikke jeres pessimisme med hensyn til sådanne tiltag.
Med tesen om at indgreb mod finansielle institutioner ultrahurtigt ’spinnes’ med utilsigtede konsekvenser, synes jeg, I modsiger jer selv. Hvad med den »langt strammere regulering« af finanssektoren i Sverige og Canada, som I selv har fremhævet? Har den måske ført til videregående indgreb og skabt frygt hos flertallet af vælgerne, sådan som I forudser, hvis vi gennemfører noget lignende herhjemme? Min erfaring siger tværtimod, at det store flertal hellere end gerne ser indgreb over for finanssektoren. Jeg synes, I maler jer op i et defaitistisk hjørne, hvor intet kan lade sig gøre. Lidt på linje med kapitallogikerne for 30-40 år siden, som i analysen glemte, at der altså også er nogle mennesker, som kan tænkes at reagere imod kapitalens logik.
Elendig indpakning
I har formentlig ret i, at der er en udbredt, dyb mistro til forvalterne af den økonomiske politik. Det tror da fanden. Ikke bare fordi den førte politik er indlysende utroværdig, men også fordi ellers gode tiltag præsenteres så elendigt, at de bliver tabersager. Et par eksempler: Nyrup og Lykketoft reddede i 1998 i det væsentlige efterlønnen, hvor der ellers var flertal for en fuldstændig afskaffelse. Der var forringelser, javel, men faktisk også mindre forbedringer. Det var godt gået under de omstændigheder, men blev præsenteret så defensivt, at det blev Socialdemokraternes værste lortesag i årtier.
S og SF’s 12 minutter var egentlig godt tænkt: Vi kickstarter økonomien, og hvis det lykkes så godt, at vi kommer til at mangle arbejdskraft, udnytter vi situationen ved at arbejde en time mere om ugen. Det var langt det bedste og lempeligste svar på det problem, der fuldstændig beherskede den politiske dagsorden: den forventede mangel på arbejdskraft. Men alle fik det indtryk, at det skulle træde i kraft allerede under den eksisterende arbejdsløshed, og så bliver det selvfølgelig opfattet som idiotisk. Betalingsringen var den nye regerings flagskib. Ikke imponerende, men dog med et vist perspektiv. Trods tre års forberedelse havde man ikke sørget for at forklare og cleare det med Vestegnens borgmestres forudsigelige betænkeligheder, og i tre uger kunne man ikke svare på, hvad det skulle koste at passere Ringen, så der var frit spil for de vildeste påstande fra politiske modstandere og lobbyister. Eksempel på eksempel på elendig præsentation og vælgernes sunde skepsis – ikke nødvendigvis på deres modvilje.
En ny lydhørhed
I hvor høj grad man kan »vinde folkets gunst« for mere perspektivrige reformer, skal jeg ikke kunne sige. På baggrund af de 30-40 arrangementer med i alt 4-5.000 deltagere fra stort set alle befolkningsgrupper, som pamfletten hidtil har affødt, kan jeg dog sige, at jeg har aldrig, siden jeg begyndte på den slags i midten af 50’erne, oplevet en så bred interesse og lydhørhed over for en lidt dybere systemkritik som nu.
Endnu en gang tak for jeres bidrag til at holde debatten i live og skærpe argumentationen. Og lad os så ikke glemme, at der er mere grundlæggende og varige problemer, som kapitalismen ikke kan tackle uden at gøre vold på sig selv, på sine grundlæggende mekanismer og styringsredskaber, nemlig klimaproblemet, ressourceproblemet og et anakronistisk vækstbegreb, som jeg i pamfletten kun lige strejfer. Her må man ty til Jørgen Steen Nielsens fremragende bog, Den store omstilling.
 
Preben Wilhjelm er lic.jur., tidl. MF for VS og forfatter til ’Krisen og den udeblevne systemkritik’. Kronikken, som Wilhjelm reagerer på, kan læses her: www.information.dk/456989

