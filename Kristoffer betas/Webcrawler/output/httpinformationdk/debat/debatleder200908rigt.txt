En rigtig minister



 EFTER SINE seneste udfald mod bestemte kunstværker skylder Pia Kjærsgaard egentlig offentligheden svar på, hvad kunst er. Når hun kan afgøre, hvad der ikke er kunst, må hun jo også vide, hvad der kvalificerer et værk som kunstværk. Derfor kan det undre, at Dansk Folkepartis leder tilsyneladende ikke har fulgt kunstens nyere udvikling. Stort set forholder hun sig ikke til noget, der er skabt senere end Piero Manzonis lort på dåse (1961), Bjørn Nørgårds hesteofring (1970) og Christian Lemmerz’ døde grise (1993). Ganske vist nævner hun onsdag i Aarhus Stiftstidende Uwe Max Jensens vandladning på ARoS (2005), men i forbindelse med Manzoni. 
Ved endnu en gang at trække de gamle krikker af stalden sparker Pia Kjærsgaard således debatten tilbage i rindalismens fastlåste modsætninger, hvor ’avantgardistiske provokationer’ står over for ’den sunde fornufts’ krav om at kalde en spade for en spade og især stikke den i hånden på kunstnerne, så de kan gøre lidt gavn for føden. Brydes denne modstilling ikke, havner debatten imidlertid i en evig båndsløjfe. 
NÅR KJÆRSGAARD nu vil inddrage Kulturministeriet i båndsløjfen og have kulturministeren til at ’provokere’ ved at rydde op i det ’venstreorienterede kunstnerslæng’ og den ’folkefjendske kulturelite’, er det derfor behageligt afvekslende, at kulturminister Carina Christensen (K) ikke hopper på limpinden. 
I tirsdagens Politiken tilbageviser hun således Pia Kjærsgaard med påpegningen af, at denne forveksler kunstens og kulturministerens rolle: Det er kunsten, der skal provokere, mens en kulturministers job går ud på at håndhæve armslængdeprincippet og skabe rammerne for kunsten. 
Carina Christensen udviser køligt overblik, hvor hun på spørgsmålet om, hvorvidt de værker, Pia Kjærsgaard skælder ud på, er kunst, svarer: »Vi har noget, der hedder armslængdeprincippet i det her land, og det sætter jeg meget højt. Det er fagfolk, der afgør, hvad det er for noget kunst, vi støtter.« 
Og til spørgsmålet, om hun kan genkende Pia Kjærsgaards karakteristik af dansk kultur som »tre mennesker, der løber nøgne hen over en scene og siger pling«, lyder det afsvalende: »Nej, det kan jeg sådan set ikke. Jeg har ikke set det stykke i hvert fald.« 
Carina Christensen får desuden understreget, at de livsvarige ydelser, som Pia Kjærsgaard gang på gang har langet ud efter, er indtægtsregulerede. Det er en kendsgerning, Kjærsgaard helst vil ignorere. 
Konklusionen må derfor være, at Carina Christensen fornemt har levet op til sit ansvar som landets kulturminister, mens Pia Kjærsgaard politiserer og gør sig til dommer over, hvad kunsten må og ikke må. Kulturministeren får derfor alle chancer for at demonstrere den store vægt, hun lægger på arms-længdeprincippet, når Pia Kjærsgaard nu træder ind som sit partis repræsentant i Statens Kunstråd og Statens Kunstfond.

