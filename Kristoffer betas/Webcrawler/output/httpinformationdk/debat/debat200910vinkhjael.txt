Et Vink til hjælp
For en lærer i 9. klasse kan det være svært at vide, hvad man skal gøre, hvis en elev pludselig dropper klassekammeraterne for i stedet at være sammen med skaldede venner på den yderste højrefløj
Vi er i kommunen blevet underrettet af uddannelsesvejledere om, at en del unge flirter med ekstremistiske holdninger, siger Jakob Hougaard. Derfor skal blandt andre lærerne nu have en hotline, så de kan ringe og bede om råd.


 For en lærer i 9. klasse kan det være svært at vide, hvad man skal gøre, hvis en elev pludselig dropper klassekammeraterne for i stedet at være sammen med skaldede venner på den yderste højrefløj. Eller en elev på handelsskolen pjækker fra skole for at sidde og opsøge religiøst radikaliserede hjemmesider med sympatierklæringer for terroraktioner. Det sker ikke tit, men når det sker, har læreren brug for hjælp. Dels for at se, om elevens adfærd i det hele taget er bekymrende, dels for at få hjælp til at sætte ind imod en eventuel uheldig udvikling hos eleven.
Derfor har jeg nu iværksat programmet Vink - for at hjælpe læreren med at hjælpe en elev, der er på vej ud i noget skidt.
Nogle, blandt andet lektor Christian Horst fra DPU i nærværende organ, kritiserer Vink for alt det, som det ikke er. Vink er ikke overvågning af elever, det er slet ikke tankekontrol, og PET er ikke på nogen måde involveret. Vink er udelukkende en hjælp til de lærere, som efterspørger det - som i forvejen har problemet. For alle andre lærere, ungdomsledere, gadeplansmedarbejdere eller klubmedarbejdere fortsætter dagligdagen uanfægtet.
Vi er i kommunen blevet underrettet af gadeplans-medarbejdere og uddannelsesvejledere om, at en del unge flirter med ekstremistiske holdninger - og sådan har det været i flere år. Og vi har længe vidst, at organisationer som Hisb ut-Tahrir gennem længere tid har prøvet at hverve medlemmer blandt de helt unge.
Kører i to år
Det er ikke et nyt problem, men jeg og andre gode politikere har nu besluttet, at det skal lærere og andre, der arbejder med unge, ikke stå alene med.
I kommunen tilbyder vi en telefonlinje, hvor man i øvrigt kan være anonym, hvis man vil, et mentorkorps, der kan drage ud og hjælpe læreren, temadage og kurser samt dialog med den unge.
Tilbuddene lægger sig ovenpå de udmærkede støttefunktioner, der allerede er eksempelvis i folkeskolen.
Jeg er glad for at se, at formanden for Københavns Lærerforening, Jan Trojaborg, og formanden for Danmarks Lærerforening, Anders Bondo Christensen, tager godt imod initiativet, der indtil videre kører i to år.
Til den tid kan man jo håbe, at konklusionen er, at der ikke er brug for Vink - men indtil videre vil kommunen reagere på det behov, som vi hører eksisterer hovedsageligt på skoler, i ungdomsuddnanelser og i klubber.

