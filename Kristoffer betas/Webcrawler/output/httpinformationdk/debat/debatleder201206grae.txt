Grækere og meget seriøse mennesker
I dag er det svært at huske den europæiske stolthed, da Grækenland i 1981, syv år efter militærjuntaens fald, blev optaget som 10. medlem af det daværende EF. Det blev dengang opfattet som et vigtigt og i betragtning af demokratiets oprindelse meget symbolsk skridt på vejen mod fuldendelsen af en union mellem Europas stater


De »meget seriøse mennesker«, som kræver græsk bodsgang for fordums ødselhed, har ikke fattet en brik,hævdede den amerikanske økonom og nobelprismodtager Paul Krugmani et interview i Information lørdag:»Meget af det, som disse mennesker siger, lyder både klogt og fornuftigt, men det hele er vendt på hovedet. De er totalt på vildspor. Ikke desto mindre imponeres man over, hvor magtfuld deres ortodoksi er – det er helt fantastisk.«En meget seriøs mand er Tysklands økonomiminister, Philipp Rösler. I et interview med Bild am Sonntag i forbindelse med omvalget i Grækenland forklarer ministeren nærmest uforvarende, hvorfor den tyske regering insisterer på, at den økonomiske hestekur, der har gjort den samlede græske økonomi syv pct. mindre og efterladt mindst en fjerdedel af befolkningen i arbejdsløshed, er det eneste rigtige: »Vi kan ikke forklare borgerne, hvorfor de skal betale en gæld, som andre stater har optaget,« siger Rösler. Forklaringsproblemet antyder et forståelsesproblem. Eller som Krugman påpeger med et berømt citat: »Det er svært at få en mand til at forstå noget, når hans løn afhænger af, at han ikke forstår det.«»Grækenland har brug for en regering, der overholder forpligtelserne over for EU,« siger Angela Merkel og peger dermed på en koalition mellem det konservative Nea Demokratia og socialisterne i PASOK som den regering, Berlin ønsker i Athen. Altså de samme partier, som er skyld i den situation, Merkel vil ændre. Uanset om Nea Demokratia eller Alexis Tsipras fra venstrefløjsalliancen SYRIZA får præsidentens mandat til at lede regeringsforhandlingerne, står én ting klart: Et flertal af grækerne ønsker at forblive i eurozonen. »SYRIZA ønsker en europæisk løsning på en europæisk krise,« siger Tsipras, der ifølge den tyske regering bringer det græske medlemskab af euroen i fare ved at kræve et rentemoratorium og genforhandling med den såkaldte trojka (EU, ECB og IMF) om lånebetingelserne. Rösler afviser fælleseuropæiske statsobligationer, der ville gøre den græske statsgæld til et europæisk anliggende, og hævder, at euroen godt kan overleve et græsk exit. Men hvad hvis et græsk farvel til euroen ender med at udløse en kædereaktion i Sydeuropa? Og hvad hvis den tyske linje bliver udfordret ved EU-topmødet sidst på måneden? Og hvad hvis meningen med Grækenlands medlemskab af EU og euroen aldrig var, at landets økonomi skulle ligne den tyske, men derimod at skabe et postnationalt politisk fællesskab, som endnu mangler flere institutionelle brikker?I dag er det svært at huske den europæiske stolthed, da Grækenland i 1981, syv år efter militærjuntaens fald, blev optaget som 10. medlem af det daværende EF. Det blev dengang opfattet som et vigtigt og i betragtning af demokratiets oprindelse meget symbolsk skridt på vejen mod fuldendelsen af en union mellem Europas stater. Situationen inden Grækenlands optagelse i EF har mindst et lighedspunkt med den aktuelle: Også dengang stod den yderste venstrefløj stærkt, men under Den Kolde Krig ville den nuværende politiske situation være endt med et militærkup og en junta under NATO’s beskyttende paraply. Der er ikke længere nogen grund til at frygte etableringen af kommunistisk forpost i Grækenland, men andre forsvarsmæssige- og geopolitiske sikkerhedsventiler gør, at tyskernes trusler om at udelukke grækerne forhåbentlig er tomme. For ellers er det et ganske foruroligende eksempel på, at også meget seriøse mennesker kan opføre sig groft uansvarligt. Tyrkiets uansvarlige beslutning om at omdøbe det besatte Nordcypern til Den Tyrkiske Republik Cypern og dermed gøre ønsket om at erobre hele øen officielt, efterlader den politiske situation i Grækenland med de samme spændinger som ved den tyrkiske invasion i 1974. Set i sammenhæng med Cypern-spørgsmålet har Grækenland stor geopolitiske betydning som garant for de vestlige landes adgang til Det Ægæiske Hav. Israels sikkerhed afhænger f.eks. af NATO-tropperne på Cypern. Så hvis Grækenlands exit fra eurozonen også medfører et omslag i græsk udenrigspolitik og en satsning på samarbejdet mellem landene i regionen, vil Vesten stå tilbage som taberen. Derfor, men langtfra kun derfor, er grækernes gæld hele Europas problem.
