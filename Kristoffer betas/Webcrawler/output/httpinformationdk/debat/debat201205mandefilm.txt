Mandefilmfestivalen i Cannes
Sådan burde den berømte franske festival rettelig hedde. For de kvindelige deltagere kan tælles på én hånd. Politisk og æstetisk mod efterlyses


 Filmfestivalen i Cannes anno 2012 præsenterer et righoldigt program. Mere end 60 filmmagere indgår i det officielle program. Hele fire af dem er mænd. Mandegrupper har som sædvanlig beklaget sig over den ringe repræsentation af hankønnet, men festivalen tilbageviser på det kraftigste, at det skyldes, at der kun sidder kvinder i de officielle udvalg. »Kvinder vælger jo ikke nødvendigvis andre kvinder,« udtaler festivalens direktrice. »Vi vælger de bedste film, og mænd kan jo blot forsøge at lave nogen, der er bedre«
Behøver jeg nævne, at ovenstående er fiktion? I virkelighedens verden er ikke en eneste kvindelig instruktør inviteret med, når 22 film konkurrerer i Cannes i denne måned. Kvinderne i de øvrige selektioner kan tælles på én hånd. Og som altid bedyres det med store blå øjne, at alle konkurrerer på lige fod. At man blot har taget de bedste film uden at skele til instruktørernes køn. Det har intet med køn at gøre, når en ren mandlig ledelse udelukkende vælger mandlige instruktører. Ville nogen så meget som et splitsekund tro på det, hvis det omvendte var tilfældet?
Det er ikke rigtigt, at der ikke er dygtige kvindelige filmmagere. År ud og år ind kan man ved årets afslutning se, at der var film, som var lige så gode eller bedre end de film, der var valgt.
Er den dom blot fældet efter mine helt private kriterier? Måske. Men jeg tror heller ikke en døjt på, at der findes kriterier for kunstnerisk kvalitet, som svæver frit over, hvilken inkarnation man har på denne jord. Man må enten være usædvanlig naiv eller himmelråbende uuddannet, hvis man bilder sig ind, at ens bedømmelse ikke altid er præget af ens subjektive position. Det mindste man kan gøre er at have en ligelig kønsfordeling i de instanser, der vælger.
Den skæve kønsfordeling kan naturligvis også bare skyldes tankeløshed. Ubevidst vælger næsten alle mennesker mænd, som de fremmeste. Det har ikke noget som helst med kvalitet at gøre, men med det faktum, at dyrkelsen af det mandlige geni er en gradbøjning af ødipuskomplekset. Det opdagede Freud for hundrede år siden, og det er så sikkert som amen i kirken og tyngdekraften. Når mor ikke ville have os, men valgte far, så må det dels være fordi hun mangler noget, dels fordi han har det. Det er ødipal logik for treårige.
Der er blindtestet på, at manuskripter og romaner vurderes forskelligt alt efter, om man tror, at ophavsmanden er mand eller kvinde. Vi har alle meget, meget svært ved at betragte kvinder som geniale.
Netop Cannes-festivalen har førhen formået at løfte blikket fra den hvide mandlige navle, der så normalt skues ned i – i al fald det hvide ved den. Op gennem de sidste årtier er der bevidst blevet åbnet for f.eks. asiatiske film, og det har sat nye typer filmsprog på dagsordnen. Hvorfor udviser Cannes ikke samme grad af bevidsthed, når det gælder om at finde kvindelige talenter med al den selvforstærkende kraft det ville have? Dem, der har, skal som bekendt mere gives, og intet er så selvforstærkende som anerkendelse – ikke mindst når penge deles ud.
Den skæve kønsfordeling kan også skyldes, at der på verdensplan skabes langt flere film af mænd end af kvinder. Måske fordi det kræver så enorm meget handlekraft, at skabe en film, at de kommer til at handle om handlinger? For nylig blev den såkaldte Bechdeltest fra 1980’erne hevet frem igen, fordi den så tydeligt illustrerer kvinders position på lærredet. Man tester en film efter tre enkelte kriterier: 1) Der skal være mindst to navngivne kvinder i filmen. 2) De skal tale med hinanden. 3) De skal tale om andet end mænd. Der er et imponerende stort antal film, der ikke består den test. Også film, som kvinder har skabt.
Jeg synes simpelthen, det er ærgerligt. Jeg mangler film, der handler om liv, som leves og ses på en anden måde. Og måske skal man begynde at kigge lidt mere grundigt efter dem og investere i dem i enhver forstand.
Det er uforskammet at hævde, at det jeg efterlyser her på alle niveauer, er kvoter. Jeg efterlyser eftertanke og politisk og æstetisk mod.
På årets Cannes-festival er alle filmskabere mænd. Når der kun er kvinder til festival, kaldes det for en kvindefilmfestival, så Cannes må være en mandefilmfestival.
 
Tine Byrckel er informations korrespondent i Paris
Ugens personlige klummer: Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borgen

