Overborgmester kaster sig ind i homodebat
Det skal hedde "ægteskab", når homoseksuelle bliver gift på rådhuset, siger Frank Jensen. K afviser.


 Mens den homoseksuelle festuge Copenhagen Pride i disse dage fylder de københavnske gader med koncerter og glade dage, går overborgmester Frank Jensen (S) nu ind i den tilspidsede debat om homovielser.
Det sker, efter at partifællen Lars Aslan Rasmussen, medlem af Københavns Borgerrepræsentation, for nylig fik en reprimande fra Justitsministeriet, fordi han konsekvent har erklæret homoseksuelle par for "ægtepar" under bryllupper på rådhuset.
Det må man nemlig ikke. Det hedder "registrerede partnere" ifølge reglerne, og Lars Aslan Rasmussen risikerer at miste sin bemyndigelse til at vie københavnerne, hvis han fortsætter med at kalde gifte bøsser og lesbiske for ægtefolk.
Blandt andet derfor sender overborgmesteren nu et officielt brev til justitsminister Lars Barfoed (K), hvor han kræver reglerne ændret.
- Formuleringen "registrerede partnere" i selve ceremonien er ikke tidssvarende, skriver overborgmesteren.
- Ønsket er selvfølgelig, at man kan bruge ordet "ægteskab" og "vielse" for alle par, tilføjer han.
Det har torsdag ikke været muligt at få en kommentar fra justitsminister Lars Barfoed, men den konservatives kirkeordfører, Charlotte Dyremose, fortæller, at De Konservative afviser Frank Jensens forslag.
- Ægteskab er noget, der indgås mellem mand og kvinde, forklarer hun.
- Jeg forstår godt, at der er mange følelser i det her. Men vi skal ikke gøre alle ens. Vi skal hylde mangfoldigheden, tilføjer Charlotte Dyremose.
