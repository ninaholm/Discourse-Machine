Indrøm bare, at du er feminist



 »Altså, nu er det jo ikke fordi, jeg er feminist, men ...« Denne sætning, eller variationer over den, hører jeg tit, og det er faktisk oftest fra kvinder.
Ordene bliver brugt i en sammenhæng, hvor pointen kunne 'misforstås' som værende feministisk. I ordene ligger, at kvinderne prøver at forsvare sig selv og vil forsikre os om, at »bare rolig, jeg er ikke feminist«.
Mange mænd så vel som kvinder skræmmes væk af, foragter, ser ned på eller er ligeglade med ordet feminisme. Der er ingen tvivl om, at ordet har en negativ ladning i den offentlige debat. Men hvorfor?
Er det, fordi feminisme bliver forbundet med 1970'ernes stereotyper om aggressive rødstrømper, som ikke barberer deres armhuler og hader mænd? Er det, fordi vi som kvinder er bange for at blive latterliggjort eller nedgjort, hvis vi kæmper for vores rettigheder? Fordi vi er bange for, om mænd kan tage os seriøst, hvis vi kalder os feminister?
Mit bedste forklaring er, at folk misforstår, hvad feminisme egentlig betyder og indebærer. Min egen kæreste sagde tøvende: »Det er da, når kvinder er stolte af at være kvinder?« Gu' er jeg stolt af at være kvinde, men det er altså ikke det, feminisme handler om.
Handler om lighed
Kære læser, svar nu dig selv helt ærligt: Synes du, at alle mennesker, der udfører det samme arbejde til samme kvalitet skal have den samme løn? Synes du, at alle mennesker, uanset køn, race, religion og seksualitet, skal have lige rettigheder? Synes du, at det er uacceptabelt, når mennesker bliver socialt og politisk diskrimineret?
Hvis du svarer ja på disse spørgsmål, så er du, om du vil det eller ej, en feminist. For feminisme handler ikke kun om kvinders vs. mænds rettigheder. Det handler om en måde at anskue verden på. Det handler om lighed for alle mennesker. Feminisme er lig med lighed.
Jeg barberer min armhuler og går i høje hæle. Men jeg kræver også ligeløn, og jeg kræver de samme rettigheder, som mænd besidder. Jeg er feminist, og det er du også. Indrøm det, og vær stolt af det.
Som Rebecca West udtalte: »Jeg har aldrig selv kunne finde ud af, hvad feminisme er; jeg ved bare, at folk kalder mig feminist, hver gang jeg udtrykker holdninger, der adskiller mig fra en prostitueret eller en dørmåtte.«

