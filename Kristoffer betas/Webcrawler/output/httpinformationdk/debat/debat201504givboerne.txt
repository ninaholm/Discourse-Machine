Giv børnene de pædagoger, de har brug for
Vi ved, at gode normeringer og uddannede pædagoger er afgørende for børns udvikling og trivsel – så hvorfor indfører regeringen ikke minimumsnormering i daginstitutionerne?


 Regeringen har skrevet i regeringsgrundlaget, at den vil arbejde for minimumsnormeringer. Det har regeringen nu haft snart fire år til, og den kommende børnepakke er sidste udkald, hvis den skal i mål med arbejdet. Statsminister Helle Thorning-Schmidt (S) sagde da også i sin nytårstale, at hun ville skabe en bedre hverdag for lille Holger – og hun har faktisk gjort noget, siden hun trådte til i efteråret 2011. To gange har regeringen givet flere penge til børneområdet på finansloven, men det har kun været små skridt i den rigtige retning. Nu er tiden kommet til at give børnene de pædagoger, de har brug for.
De seneste måneder har førende forskere på børneområdet som Grethe Kragh-Müller og Dion Sommer fra Aarhus Universitet revset kvaliteten i daginstitutionerne. Pædagogerne er på en umulig opgave, når de står alene med store børneflokke og forsøger at være nærværende over for det enkelte barn. Vi ved fra forskning, at gode normeringer og uddannede pædagoger er afgørende for børns udvikling og trivsel. Og vi ved desværre også, at en dårlig normering især går ud over de udsatte børn, der netop har brug for en intensiv pædagogisk indsats.
Regeringen har mange ambitioner på børneområdet med sproglig udvikling, tidlig indsats og et tættere forældresamarbejde. Vi er helt enige i ambitionerne, men rammerne skal selvfølgelig være til stede, hvis pædagoger skal lykkes med opgaven.
Hvis man indfører en minimums-normering, vil det sikre, at pædagogerne får tid til det enkelte barn i daginstitutioner. Der bliver indført et loft for, hvor mange børn der må være pr. pædagog. På skoleområdet er der f.eks. både klasseloft, minimumstimetal og vejledende timetal. Lærerne bliver altså ikke sat til at undervise 50 børn ad gangen og give dem fri fra skole klokken 11.00. Men ude i vuggestuer og børnehaver er der i princippet ingen grænser. Det er også derfor, at vi oplever kommuner, der skærer virkelig voldsomt i normeringerne.
Argumenter holder ikke
Regeringen er på det seneste kommet med en del argumenter imod minimumsnormeringer. Et af argumenterne er, at hvis man laver minimumsnormeringer, vil de hurtigt blive ’standardnormeringer’, så alle kommuner vil søge mod laveste fællesnævner. Et andet argument er, at det vil være et indgreb i det kommunale selvstyre. Og endelig sagde statsministeren for nylig i Folketingssalen, at hun skam ikke er ideologisk imod minimumsnormeringer, men »for at love en minimumsnormering i al fremtid, så skal man have midlerne«.
Argumentet med den laveste fællesnævner holder ikke. Der er i dag enorme forskelle på normeringer i landets kommuner. Det Nationale Institut for Kommuners og Regioners Analyse og Forskning (KORA) lavede sidste år en opgørelse på normeringer fordelt på kommuner med enorme forskelle mellem top og bund. Det er netop et argument for at indføre en bundgrænse, så det ikke er postnummeret, der er afgørende for, om børn får lige muligheder i livet.
Indgrebet i det kommunale selvstyre skal regeringen heller ikke være bange for. En rundspørge i magasinet Danske Kommuner blandt de socialdemokratiske lokalpolitikere i byrådene viste for nylig, at flertallet er åben for minimumsnormeringer. Det sker i kølvandet på, at Radikale Venstre på sit landsmøde vedtog en resolution, der arbejder for minimumsnormeringer. Men der skal følge en finansiering med.
Historisk lavpunkt
Det fører os tilbage til statsministerens udmelding om, at der skal findes midler til en minimumsnormering. Det er vi ganske enige i. Det er ikke gratis. SF har for nylig foreslået, at der tilføres to milliarder kroner om året for at hæve normeringerne. Det vil ifølge partiet sikre 5.000 flere pædagoger til børnene. Det er et stort beløb. Udmeldingen skal dog ses i lyset af, at normeringerne i dag er på et historisk lavpunkt. Hvis man måler normeringerne i daginstitutionerne i 2013 op imod niveauet i 2009, mangler der hele 4.400 pædagoger på landsplan. Det viser tal fra Danmarks Statistik. Hvis man går længere tilbage, har analyseinstituttet Bureau 2000 regnet sig frem til, at der siden 1986 er blevet 58 procent flere børn pr. voksen i daginstitutionerne.
Tiden er kommet til en minimumsnormering. Professor Dion Sommer og lektor Grethe Kragh-Müller anbefaler, at der højest må være tre børn pr. pædagog i vuggestuerne og seks i børnehaverne. Enhedslisten og SF er gået ind til forhandlinger om børnepakken med samme udgangspunkt, og BUPL og FOLA er helt enige. Gode normeringer er en investering i vores børn.
Kom nu med den minimumsnormering. Holger har ventet længe nok.
Elisa Bergmann er formand for BUPL, og Dorthe Boe Danbjørg er formand for Forældrenes Landsforening

