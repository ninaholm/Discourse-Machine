Læserbreve



 
	EU er den nye supermagt

Christopher Røhl, København

	Konflikten i Ukraine viser, at EU kan konkurrere mod de traditionelle stormagter USA og Rusland. EU kan endda udkonkurrere dem som en ny blød supermagt. Først og fremmest fordi Den Europæiske Union bygger på nogle klare grundprincipper fra fundamentet bag fredens projekt.

	EU er verdens største handelspartner og bistandsyder, og indflydelsen, det giver, skal vi udnytte til at udbrede de europæiske principper gennem frihandelsaftaler og ulandsbistand.

	I forhold til konflikten på Krim er EU’s plads på landkortet afgørende. Vi importerer 70 procent af Ruslands gas og 65 procent af deres eksport. Derfor kan EU presse Rusland.

	Vi er imidlertid nødt til at gøre os mere uafhængige af dette marked, så vi står stærkere i fremtidige konflikter. Det kræver, at vi satser massivt på grøn energi. Væbnet som den bløde magt står vi med ødelæggende våben, intet missilskjold kan skyde ned, fordi det i sidste ende kun gør ondt på pengepungen. Konflikten i Ukraine har samlet Europa og vist vores styrke. Det er noget, vi må bygge videre på.

	Bevar tilskud til landmøller

Gunnar Boye Olesen, Vedvarende Energi

	Det er glædeligt, at de radikale brødre Rasmus Helveg Petersen og Morten Helveg Petersen den 13. marts slår til lyd for EU’s omstilling til vedvarende energi. Men deres forslag om at fjerne støtten til landbaserede vindmøller og harmonisere støtten på EU-plan vil gøre omstillingen markant dyrere.

	I dag får landmølleejere under det halve for strømmen i forhold til, hvad DONG får for den nye havmøllepark ved Anholt, og kun de første syv-otte år af en mølles levetid. Herefter får mølleejerne kun den lave elmarkedspris, og forbrugerne får billigere strøm, da møllerne presser elmarkedsprisen ned. Hvis man fjerner pristilskuddet til landmøller, som den borgerlige regering gjorde i 2002, stopper vi udbygningen på land. Og så bliver omstillingen dyrere.

	Vi skal ikke stoppe nye landmøller, men i stedet tage fat på udbygningens problemer. Lad os hjælpe lokale initiativer, der kan sikre at fordele og indtægter fra møllerne kommer lokalområderne til gavn.

	SF og neoliberalismen

Ole Thorbek, Værløse

	Medlem af Europa-Parlamentet for SF, Margrete Auken, leverer den 13. marts en berettiget kritik af EU’s neoliberale politik, der skader mere, end den gavner. Men hvad er Margrete Aukens forklaring på, at SF i Folketinget har stemt for dansk medlemskab af Finanspagten, der netop cementerer den neoliberale politik?

	Venstre vil kun elitens frihed

Nilly Taheri, København

	Venstre og deres venner på højrefløjen iscenesætter sig selv som Danmarks frihedskæmpere. De kæmper for friheden, mens venstrefløjen modarbejder den, forstår man. Men problemet med Venstres frihedskamp er, at den er forbeholdt en minoritet, nemlig eliten.

	Det er komisk, at Venstre med den ene hånd rækker ud til almindelige danskere med et budskab om personlig frihed, og samtidig svinger den ideologiske sav ned igennem vores velfærdssamfund.

	Venstres ønske om at give mere frihed til toppen af erhvervslivet, overbetale privathospitalerne og indføre brugerbetaling på alt fra lægebesøg til uddannelse, illustrerer med al tydelighed, at vi har at gøre med elitens frihedskamp.

	Selv om danskerne allerede i flere omgange har måttet hive penge op af lommen for at redde en finanssektor, hvis handlinger har vist sig yderst destruktive, ændrer det ikke på Venstres opfattelse af, at vores samfund er bedst stillet med en frihed i toppen, som er direkte overført fra det brede lag af befolkningen.

	For Venstre synes graden af frihed at være styret af størrelsen på den enkeltes pengepung.

	Jernbaner skal ikke privatiseres

Rina Ronja Kari og Erik Bach, Folkebevægelsen mod EU

	Europa-Parlamentets tilslutning til den fortsatte liberalisering af jernbanen vil for alvor lukke op for halv- og helprivate togoperatørers aktiviteter i den nationale passagertrafik.

	Men dårlige erfaringer med privatisering og udbud i England, Sverige og sågar med Arriva i Jylland tvinger os til at tage klar afstand fra denne udvikling.

	De private operatører har ikke vist den nødvendige pålidelighed, som pendlerne og samfundet har brug for. De små private operatører eller de store som Arriva, der er ejet af Deutsche Bahn, er ikke på samme måde som det statslige DSB bundet op på en forpligtelse over for borgerne, da de ikke er ejet af den danske stat og kontrolleret af det danske folketing.

	I et demokratisk land bør infrastrukturen være under national, demokratisk kontrol. Det er helt og aldeles afgørende for samfundets daglige drift.

