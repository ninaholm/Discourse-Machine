Er der for mange mennesker i verden?
Kun feminismens fremmarch kan redde Jorden fra overbefolkning
Hvor som helst kvinder har kontrol over deres egen krop i kraft af kontraception, abort og generel uafhængighed fravælger de i stigende grad at få mange børn. -Feminisme- er derfor løsningen på overbefolkningsproblemet.


 Dette er en klumme, jeg skriver med stor modvilje. Dens emne byder mig imod, og jeg har selv gået skarpt i rette med personer, der har taget det op. De mennesker, for hvem det er blevet en besættelse, har ofte fremstået som kyniske foragtere af menneskelivs værdi. Men skønt historien har vist, at de tidligere har været på vildspor, er der alligevel et gran af indsigt i deres synspunkter.
Emnet er overbefolkning. Har vi nået det punkt, hvor vores planet er overfyldt med mennesker? Forplanter vi os med destruktivt umådehold? Disse spørgsmål kryber fra tid til anden ind i den offentlige debat - for nylig sagde f.eks. Phillip Mountbatten, den britiske dronnings gemal, følgende: "Fødevarepriserne stiger. Alle tror, at det hænger sammen med, at der produceres for lidt mad, men sandheden er, at vi er for mange mennesker, og ingen ved, hvad vi skal gøre ved det." Lignende betragtninger er i de seneste måneder blevet fremført af en markante skikkelser fra Dalai Lama til Hu Jintao, fra den konservative borgmester Boris Johnson til den demokratiske guvernør, Bill Richardson.
Tallene taler deres eget sprog. Hvert år vokser verdens befolkning med 75 millioner - svarende til et helt nyt Storbritannien og Irland. Ved udgangen af det 18. århundrede var blot 600 millioner mennesker på Jorden, ved udgangen af det 20. var tallet 6,6 milliarder. Når jeg når 60 årsalderen vil der være over ni milliarder eller endnu flere mennesker i live end samlede antal mennesker, der levede i de første 17 århundreder efter vor tidsregning.
Som græshopper
Overbefolkningslobbyen vil hævde, at dette uundgåeligt resulterer i, at stadig flere mennesker jagter stadig svindende ressourcer på en økologisk stadig mere nedbrudt planet. I deres mest pessimistiske stunder, hævdes det, vil menneskeheden i det lange løb ødelægge Planeten som en kæmpesværm af storhjernede græshopper. De vil æde alt i syne og mangfoldiggøre sig, indtil de har fortæret alt, hvorpå de i desperation vil bide hovederne af hinanden, før de omsider falder døde om. Den globale menneskelige græshoppesværm er, hvad der driver den globale opvarmning frem, lyder påstanden, så hvad nytter det, at vi skærer ned på vores bilemissioner, men ikke på babyemissioner?
Der har altid været en del af den grønne bevægelse, som har anset mennesket for en parasitær besmittelse, der forpester den Edens Have, Jorden ville være uden os. Filosoffen John Gray kalder vores art for homo rapiens, og grundlæggeren af bevægelsen Earth First!, David Foreman, skrev engang: "Snarere end at være en svøbe er aids-epidemien en velsignelse og en kærkommen anledning til nedbringelse af overbefolkningen."
Hvis miljøbevægelsen forfalder til misantropi, taber vi slaget. De fleste mennesker vil aldrig dele denne opfattelse af, at verden ville være bedre uden os. Ingen opfatter sig selv om et overflødigt menneske, der aldrig burde være født. Denne argumentation er en foræring til de kritikere, som altid har sagt, at den grønne bevægelse dybest set er en antihumanistisk ideologi.
Vokser geometrisk
De steder, hvor befolkningen vokser med størst hast, Afrika syd for Sahara og lande som Bangladesh, har imidlertid kun meget beskedne carbon-emissioner og et ret lavt madforbrug. Hvis en cambodjansk kvinde skulle være ansvarlig for at udlede lige så mange drivhusgasser som en brite, skulle han have 262 børn. Kan vi virkelig sidde i vores pæne hjem med køleskabet fuld af madvarer, som vi knapt orker at spise og en firehjulstrækker i garagen og beklage os over, at det er hende, som er problemet?
Hver gang denne rygmarvsreaktion sætter ind, tænker jeg på overbefolkningsforudsigelserne sørgelige historie. Den berømte 1700-tals demograf Thomas Malthus forudsagde engang, at massesult ville være uundgåeligt, eftersom befolkningen voksede geometrisk, mens madproduktionen kun voksede aritmetisk - hvad han ikke forudså var Den Industrielle Revolution. Tilsvarende forudså hans efterfølgere såsom Paul Ehrich og Rom-klubben ikke Den Grønne Revolution, som var på vej lige om hjørnet. 
Det er fristende at forestille sig, at vi med tiden kan leve med det høje globale folketal og de svindende ressourcer. At ny teknologi vil komme os hjælp, fordi det altid har været den menneskelige opfindsomhed, der har anvist os nye udveje.
Må være en grænse
Men så alligevel. En dyster tvivlens stemme i mit baghoved nager, for menneskets opfindsomhed er trods alt ikke ubegrænset, og der må gå en grænse for hvor mange mennesker, vi kan være. 100 milliarder f. eks. Men hvis 100 milliarder er for meget, hvorfor så ikke ni milliarder?
Men hvis der er et problem, er der så en løsning, der ikke er afskyelig. Nogle ser ud til at famle efter autoritære svar - Kinas regering har længe vigtet sig af, at dens "største bidrag" til kampen imod den globale opvarmning har været at straffe, fængsle og tvangssterilisere kvinder, som føder mere end et barn. Nogle miljøforkæmpere ser med misundelse på denne politik.
Der er imidlertid en bedre og sundere vej at gå, som vi alligevel bør slå ind på. Den kaldes feminisme. For hvor som helst kvinder har kontrol over deres egen krop i kraft af kontraception, abort og generel uafhængighed fravælger de i stigende grad at være permanent gravide. En FN-undersøgelse har påvist, at 350 millioner i verdens fattigste lande ikke ønskede sig at få deres sidst fødte barn, men ikke havde mulighed for at forhindre det. Vi bør hjælpe dem ved at skabe et globalt anti-Vatikan, uddele p-piller og udbrede Mary Wollstonecrafts ord.
Vist er overbefolkningsargumentet usmageligt, men vi må se i øjnene, at det vil blive lettere for seks milliarder mennesker at klare sig på vores kogende planet end for ni eller ti, og vi kan kun komme den vej, hvis vi frisætter kvinder til selv at bestemme over deres egen reproduktion. For at nå dette grønne mål, vil det være nødvendigt at mikse noget østrogen ind i miljøbevægelsernes palet.
© The Independent og Information
Oversat af Niels Ivar Larsen

