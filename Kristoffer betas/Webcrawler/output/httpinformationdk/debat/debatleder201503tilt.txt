Tiltrængt modernisering
LEDER


 »Kvinder er lige så vidende som mænd og har i dag magtfulde positioner i erhvervslivet, det politiske, akademiske og kulturelle liv. Lige så naturligt er det, at vi får kvindelige imamer i Danmark«.
Sådan sagde en af initiativtagerne til Femimam, religionssociolog Sherin Khankan, i Information forleden.
Femimam vil lade kvindelige imamer prædike og lede bønnen for både kvinder og mænd, men ifølge islamforskere vil det tage tid for initiativet at blive bredt accepteret af muslimer. For det mere traditionelt indstillede flertal anser Femimam for at bryde med profetens sædvane, som det er idealet at følge.
Femimam vil tilbyde særligt unge danske muslimer en mere moderne nylæsning af koranen. Denne modernisering er lige så tiltrængt, som den er i den katolske kirke. Den kan tilmed bidrage til at nuancere synet på islam, hvad der bestemt kunne være brug for for tiden.
Mødet mellem sædvane og nybrud, dogmatik og moderation, kan være svært at håndtere. Glædeligt er det, hvis islamforsker Thomas Hoffmann har ret i, at Femimam-bevægelsen er en del af en ny trend inden for islam, der har gjort sig gældende inden for de seneste 10 år. Tendensen er tilsyneladende, at marginaliserede grupper som feminister og homoseksuelle kalder på religiøs anerkendelse og i stigende grad kommer til orde inden for de muslimske miljøer og i den offentlige debat.
Den feministiske udfordring af en bogstavelig læsning af islam bør få mest mulig støtte herhjemme. Det er nødvendigt for enhver bevægelse, som beror på forhistoriske tekster at tilpasse sig en moderne verden og det liv, vi lever og ønsker at leve. Sejlivede normer bør til alle tider møde modspil, så der bliver plads til frontkvinder, kærlighed mellem to af samme køn og andre minoriteter, hvis stemme ikke er repræsenteret i fortidens hellige skrifter.

