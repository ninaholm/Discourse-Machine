Læserbreve



 
	S prioriterer kernevelfærden

Yildiz Akdogan (S)

	Kasper Grubak fra Konservativ Ungdom skriver den 23. april, at København er en alt for venstreorienteret kommune, som ikke prioriterer kernevelfærden. Det er noget sludder, hvilket understreges af, at indlægget er fyldt med lodret forkerte påstande.Blandt andet får vi at vide, at der ikke er nok daginstitutionspladser i København. Det udsagn står i skærende kontrast til virkeligheden. I juni 2013 blev der i København genindført en garanti for pasning til alle børn inden for fire kilometer fra hjemmet.

	Kæden hopper helt af for Kasper Grubak, når han skriver, at kommunen skal »tilbage til en ordentlig ældrepleje«. København garanterer en ældrebolig inden for en måned, vi er i gang med at totalrenovere alle vores plejehjem og har lige indført hovedrengøring for alle pensionister, der får hjemmehjælp.

	De, der for alvor truer kernevelfærden i København, er de borgerlige partier, som foreslår nedskæringer for flere hundrede millioner kroner for at bruge pengene på skattelettelser. Det glemmer Kasper Grubak desværre at nævne.

	1. maj er mest for akademikere

Chris Bjerknæs (DF)

	Ledelsen i de partier, der burde tale arbejderbevægelsen og fagforeningernes sag som Enhedslisten, Socialistisk Folkeparti og Socialdemokraterne består af personer med længerevarende akademiske uddannelser og med ringe erhvervserfaring.

	Deres kontakt til det arbejdende danske folk, der slider og slæber fra morgen til aften for at holde hjulene i gang, er helt forsvundet. Imens må arbejderne se til, når deres stolte erhverv bliver presset af østeuropæere, der også gør krav på diverse ydelser.

	At der så afholdes Arbejdernes Internationale Kampdag med taler fra akademikerne, er en direkte hån mod det arbejdende Danmark.

	Talerne burde komme fra folk, som har erfaring fra det danske arbejdsmarked, og som ikke kun har været i kontakt med Folketingets talerstol og et skrivebord.

	Unge skal aldrig i krig

Aase Bak-Nielsen, Roskilde

	Naser Khader foreslår, at det skal forbydes, at unge fra Danmark deltager i krigen i Syrien. De, der kommer tilbage, er ofte ødelagt psykisk og bliver en stor belastning for Danmark.

	Det er en glimrende idé, hvis det samtidig også bliver forbudt at sende unge danskere i krig andre steder i verden, hvor de lærer at slå mennesker ihjel. Mange af dem vender også hjem som psykisk nedbrudte sjæle, der er til stor belastning for både familie og samfund.

	Kæmp for børns rettigheder i EU

Joan Fjordgaard, frivillig i Red Barnet Ungdom

	Børnekonventionen blev den 20. november 1989 vedtaget i FN. Den forpligter medlemslandene på at beskytte børns rettigheder og varetage deres interesser på tværs af etnicitet og religion.

	På trods af vedtagelsen står Børnekonventionen stadig svagt i EU, da der ikke er procedurer, der sikrer, at konventionen bliver inkorporeret i de nationale lovgivninger.

	Det må sikres, at børnenes tarv og rettigheder i alle henseender reelt bliver varetaget. Dette kan blandt andet gøres ved, at EU lægger pres på de enkelte medlemslande. Red Barnet Ungdom ønsker, at asylansøgere i denne henseende ikke bliver overset, så der også her tages et særligt hensyn, såfremt der er tale om børn under 18 år.

	Hvem vil påtage sig ansvaret for at tage opgaven med til EU, så børns rettigheder bliver sikret?

	Renseløsning er vigtig for miljøet

Mads L. Jensen, projektleder i Dansk Miljøteknologi

	Bent Jørgensen skriver den 26. marts, at krav om rensning af spildevand fra den spredte bebyggelse på landet er at »rette kanoner mod spurve«, når man sammenligner med landbrugets udledninger. Men faktisk er det tilførslen af store mængder iltforbrugende organisk stof, som har den største betydning for vandløbenes miljøtilstand og ikke næringsstoffer.

	Udledning af urenset spildevand fra den spredte bebyggelse tegner sig for 3.500 ton per år eller cirka 39 procent af den samlede mængde organisk stof, der tilføres vandløbene. Resten stammer fra dambrug, regnbetingede udløb og rensningsanlæg.

	Landbrugets overskud af næringsstoffer transporteres derimod hurtigt gennem vandløbene og udgør hermed et problem ude i vores fjorde og kystvande. Derfor er etableringen af renseløsninger til ejendomme i det åbne land vigtige for at opnå gode miljøtilstande i vores vandløb.

	Renseløsninger på 50-80.000 kroner kan givetvis være en økonomisk udfordring for husejere uden de nødvendige lånemuligheder. Men denne udfordring kunne løses med en tilskudsordning finansieret af hævede spildevandsafgifter på udledning af urenset spildevand. I tråd med forureneren betaler-princippet.

