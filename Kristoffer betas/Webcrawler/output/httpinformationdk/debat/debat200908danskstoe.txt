Dansk støtte skal fremme demokrati i Mellemamerika
Der i høj grad brug for, at Danida fortsætter sin støtte til de demokratiske instutitioner i Mellemamerika


 Det er gået i hårdknude med at få demokratiet tilbage i Honduras, hvor den demokratisk valgte præsident, Manuel Zelaya, den 28. juni i pyjamas blev ført ud af landet i et militærfly. I stedet indsatte militæret parlamentets formand Micheletti. Få dage efter suspenderede Organisationen af Amerikanske Stater (OAS) Honduras som medlem.
Udviklingsminister Ulla Tørnæs (V) er i denne uge i Nicaragua, hvilket giver hende gode muligheder for at styrke den danske regerings protest mod kupmagerne i Honduras. Siden kuppet har statsapparatet stået bag systematiske krænkelser af menneskerettighederne, som dagligt fører til vold mod kritiske journalister og mod aktive i græsrodsorganisationer og fagforeninger. Dette er bl.a. dokumenteret i en rapport fra en international delegation med dansk deltagelse.
Et langt træk
Kup-regeringen synes at afvise enhver forhandlingsløsning. De går i stedet efter at gennemføre et valg den 29. november, hvilket gør det nødvendigt, at den danske regering presser på for en skarpere EU-kurs. Herunder at slå fast, at et legitimt valg kun kan gennemføres med Zelaya tilbage som præsident. Militæret må ikke længere kunne bruges til at afsætte præsidenter i Latinamerika.
Problemet i Honduras stikker dybt med svage demokratiske institutioner, som de to traditionelle partier har delt mellem sig. Således har det nationale parti syv og de liberale otte højesteretsdommere. I en årrække har Udenrigsministeriet gennem Danida støttet fremme af demokrati og menneskerettigheder i landet. Foranlediget af dette triste kup, er der i den grad brug for, at Danida fortsætter en sådan støtte. Det kan godt blive et langt træk over de næste 10-15 år at få styrket de demokratiske institutioner i Honduras.
Ondt i demokratiet
Ulla Tørnæs vil under sig besøg i Nicaragua kunne observere, at det land 'også har ondt i demokratiet'. Regeringen - ledet af præsident Daniel Ortega og hans indflydelsesrige kone Rosario - tillod således svindel med kommunalvalget i november 2008. Danida skal roses for sin reaktion på dette og i det hele taget at føre en aktiv dialog om en styrkelse af demokratiet i Nicaragua.
Problemerne i Nicaragua og Honduras viser, at arbejdet ikke er gjort færdigt. Danida må satse endnu mere på at fremme en demokratisk kultur, et civilsamfund og en demokratisk indstillet privat sektor i disse lande.
Udviklingsministeren Ulla Tørnæs bør efter sin rejse melde klart ud, at officiel dansk u-landsbistand også i de kommende år støtter regionale programmer i Mellemamerika med fokus på demokrati, menneskerettigheder og miljø. Sådan som det fremgår af regeringens overordnede strategi 'Danmark i Latinamerika - muligheder og partnerskaber' (2007).
En yderligere begrundelse for at fortsætte Danidas regionale engagement er, at Guatemala også har 'ondt i demokratiet'. En styrkelse af de demokratiske institutioner i Mellemamerika er afgørende for at øge beskæftigelsen og reducere fattigdommen.
Hans Peter Dejgaard besøgte i juli Honduras for ulandsorganisationen Ibis som en del af en international delegation for at vurdere menneskerettighederne efter kuppet

