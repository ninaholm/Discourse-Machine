Brødløse uddannelser



 Ifølge en nyligt offentliggjort undersøgelse af Vikar og Rekrutteringsbureauet Moment vælger ca. halvdelen af unge uddannelse uden at tænke på beskæftigelsesmulighederne. Lidt forenklet: De unge vælger uddannelse og levevej med hjertet og ikke med forstanden.
Sådan ser øjebliksbilledet ud, men det ændrer sig forhåbentlig. I Danmark er vi efter syv fede år gået i gang med syv magre år, så udsigten til job, indkomst og tryghed i ansættelsen bør rykke op af prioritetslisten.
Det har Danmark også brug for. Titusindvis af dygtige unge har under højkonjunkturen taget uddannelser inden for især humaniora, kunstneriske fag, design, medier og kommunikation, der har ført unge direkte ud i ledighed og udsigtsløs beskæftigelse.
Det er en offentlig hemmelighed, at selv ikke et rødglødende arbejdsmarked har kunnet opsuge den strøm af især dygtige piger, der har flydt ud fra universiteterne med spændende kandidatgrader inden for det humanistiske område. Det er rigtig synd for de pågældende - og det er et kæmpe samfundsspild.
På UCC kæmper vi med det modsatte problem. Interessen for at uddanne sig til f.eks lærer og pædagog har været vigende, selv om jobudsigterne er gode.
Der er netop vedtaget en lov om særlige kompetencegivende forløb for nyuddannede, hvor kandidater  uden udsigt til relevante jobs tilbydes et halvt års ekstra uddannelse på nye områder. Det er selvfølgelig bedre end ingenting, men havde det ikke været endnu bedre, hvis der politisk var mod og vilje til også at styre optaget på uddannelserne mere.
En smule fornuft
Desværre har universiteter og skoler ingen incitamenter til at vejlede de unge til at vælge uddannelser rettet mod beskæftigelse. Kun moral og anstændighed er boldværk mod fristelsen til at lokke unge i brødløse uddannelser. Der er behov for styring og et vurderingssystem af uddannelserne i Danmark, der ikke kun giver lov til at oprette nye uddannelser, men også kan begrænse og lukke uddannelser, der ikke fører andre steder hen end til arbejdsløshedskøen.
Vi kan ikke alene basere fremtidens danske vidensamfund på, at unge selv finder vej i de mange forjættede tilbud om uddannelser med smarte titler  - og uddannelsesinstitutionerne skal passe på i kampen om at lokke med at give deres uddannelser den helt rigtig X Faktor-indpakning.
Selvfølgelig er det svært altid at forudsige fremtidens behov for arbejdskraft, men nogle ting har vi altså gode fornemmelser for, og her må der tages ansvar. Det har vi brug for en ny debat om. Hjertet skal bære meget, men en smule fornuft har nu aldrig skadet.

