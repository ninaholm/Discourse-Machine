Merkel og verden



 En tsunamibølge fra Japan rev Frau Merkel med sig. Billedsproget blomstrer efter det uventet katastrofale valgnederlag i delstaten Baden-Württemberg, der søndag ramte Tysklands kansler, Angela Merkels, parti CDU.
Uventet, fordi delstaten med god økonomi, Mercedes-produktion og solide kapitalistiske værdier har været en ubestridt bastion for CDU siden 1953 — indtil Japans atomkrise altså satte partiets begejstring for kernekraft i et uheldigt lys hos Baden-Württembergs vælgere. Og uventet, fordi Angela Merkel længe har manøvreret indenrigs- og udenrigspolitisk med det ene øje konstant rettet mod sine kommende delstatsvalg.
I Afghanistan-indsatsen har Tysklands alliancepartnere mærket, at forbundskansleren kæmper med en voksende hjemlig modvilje mod at ofre tyske liv på fremmed jord. I Libyen-aktionen har FN's Sikkerhedsråd såvel som NATO-alliancen brugt dages diskussioner og militærstrategiske hovedbrud på at håndtere den stålsatte tyske modstand mod et nyt vestligt interventionsprojekt. Og med den nye europagt har euro-landene plus bl.a. Danmark skrevet under på en aftale, ridset op efter et tysk økonomisk verdensbillede med stram offentlig budgetkontrol, lave lønninger og fokus på eksporten — samtidig med, at tyske ømme tæer (som bankerne) går fri for indgreb.
Frau Merkel sidder måske nu og ærgrer sig over, at hendes storpolitiske indsatser blev skyllet væk af en japansk tsunami. For os andre er det værd at bemærke, at tysk politik udviser symptomer, der hører en supermagt til. Det er kendetegnende for en supermagt, at ikke alene bliver betydelige dele af den globale politik påvirket af supermagtens indenrigspolitiske interesser — supermagtens indenrigspolitik er også påvirket af globale udviklinger i et omfang, som faktisk kan gøre det svært at opretholde den indenrigspolitiske styring. Alene det paradoks vil gøre Kansler Merkels politiske balancegang ekstra interessant at følge.

