Duellen: ’Professionalisering er nødvendig’
Det er altafgørende for velgørenheds-organisationer i dag at kunne agere på markedet, mener UNICEF’s generalsekretær. Men det skal altid ske ud fra et etisk aspekt
Steen M. Andersen, UNICEF


 Velgørenhedsorganisationer er nødt til at nærme sig det kommercielle marked, hævder dagens kronikør. Og det erklærer generalsekretær i UNICEF Steen M. Andersen sig enig i. Han oplever, at der igennem de sidste ti-tolv år har været et udskilningsforløb, hvor de organisationer, der er hoppet med på professionaliseringsbølgen er vokset, og de, der har fastholdt ikke at ville investere, er faldet bagud. Steen M. Andersen har været med til at udarbejde de indsamlingsetiske retningslinjer, og dengang var der ophidsede diskussioner.
»Jeg var en af dem, der sagde, at hvis vi vil gøre en forskel, er vi nødt til at professionalisere os,« fortæller Steen M. Andersen.
UNICEF genererer i dag et overskud, der er 14 gange større end for 12 år siden. Undervejs i professionaliseringen er både journalister og universitetsfolk blevet ansat i bestræbelsen på at skabe så videnstung en organisation som muligt.
»Hvis du skal ud og samle penge ind, er det f.eks. nødvendigt at kunne forstå, hvordan de sociale medier fungerer. Og dér har man brug for at ansætte folk, der forstår sig på det,« siger Steen M. Andersen. Han ser intet problem i, at UNICEF tænker kommercielt – om end det er på særlige markedsvilkår:
»Undskyld det meget kommercielle udtryk, men vi skal jo læse markedet. Vi kan ikke lave en fejl, der koster fem millioner, for så bliver vi slagtet i pressen. Selv om fejlen var god og skabte nye muligheder. Hver gang der opstår en nødsituation et sted i verden, skal vi nøje vurdere, om vi tror på, at den danske befolknings vilje til at støtte er så stor, at vi ikke kun får penge ind, men også genererer et overskud,« siger generalsekretæren.
Velgørenhed koster
Steen M. Andersen mener, at man har pligt til at udforske investeringsmuligheder, og UNICEF var da også blandt de første, der begyndte at benytte telemarketing. Alligevel er der en fin grænse mellem at være en velgørenhedsorganisation og en virksomhed, pointerer han.
»Der er nogle etiske grænser hos os, som ikke gjaldt, hvis vi skulle sælge et telefonabonnement. Vi har pligt til at forsøge at gøre noget – derpå hviler hele vores eksistensberettigelse – men vi har også pligt til at passe på danskernes penge.«
UNICEF fokuserer på at holde administrationsomkostningerne nede. Alligevel er »man er nødt til at slå fast, at det koster nogle penge at lave velgørenhed. Men der skal helt klart være et maks. på den omkostning!«
 

