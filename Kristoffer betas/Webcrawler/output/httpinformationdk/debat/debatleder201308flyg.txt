Flygtningeflop



 
	Sikke en overraskelse: Folk, der af frygt er flygtet fra deres hjemland, tager ikke imod tilbud, der indebærer, at de skal samarbejde om at blive sendt tilbage.

	Forestillinger om en sådan samarbejdsvilje foresvævede regeringen, da den indgik en asylaftale med Enhedlisten og Liberal Alliance. Aftalen går ud på, at asylansøgere kan ansøge om tilladelse til at bo og arbejde uden for asylcentrene. Hvis – vel at mærke – de lover at samarbejde med myndighederne. Det betyder, at flygtninge, der får afslag på deres ansøgning om asyl, skal samarbejde om at blive sendt tilbage til det land, de er flygtet fra.

	Det er meget at forlange. Morgenavisen Jyllands-Posten kunne da også i går oplyse, at inden for de første tre måneder, denne ordning har været gældende, har kun 41 flygtninge søgt om lov til at arbejde. 14 af ansøgningerne er blevet myndighedsbehandlet, og det har ført til tre tilladelser.

	Et pauvert resultat. Især i betragtning af, at SRSF i deres regeringsprogram lancerede ordningen med fanfaren: »Asylansøgere skal have mulighed for at bo og arbejde uden for asylscentrene. På den måde bygges afviste asylansøgere op som mennesker og får flere kompetencer.«

	Snik og snak. De nøgterne tal siger det, som det er: Der er hverken tale om opbygning til menneskestatus eller om faglig kvalificering.

	Et betydeligt menneskepotentiale visner væk i de danske asyllejre. Det kræver politisk mod til at genoverveje, om det er for stramme krav, der stilles for at opnå asyl. Herunder at ansøgeren skal være personligt forfulgt. Det er ikke nok, at familiemedlemmer eller folk i samme situation er blevet slået ihjel. Det kræver også mod at erkende, at hjemsendelse tit ikke er praktisk gennemførlig, f.eks. fordi hjemlandet ikke vil modtage.

	Det er uværdigt at lade skræk for Dansk Folkeparti styre dansk asylpolitik. Regeringsordførere har bedyret, at den fejlslagne ordning blot skal have længere tid. En klam sommerlig syltning.

