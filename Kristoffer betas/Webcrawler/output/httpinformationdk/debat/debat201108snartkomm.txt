Skal vi ikke snart komme videre?
10 procent af de børn, der fødes i Danmark kommer til verden via kunstig befrugtning  og de er præcis lige så sunde som alle andre børn  så skal vi ikke lægge fordommene fra os?


 Kære Ester Larsen
Hvad skulle det nu til for? I din kronik Information 4. august 2011 med overskriften »Født som reservedelslager til syge søskende« stiller du spørgsmålet »Hvor går grænsen for brugen af kunstig befrugtning?«, hvorefter du repeterer dine egne overvejelser og beslutninger fra dengang, du var Sundhedsminister og det er nu 18 år siden.
Det er meget trist, at du stadig anvender et sprog, der kun kan tjene til at skabe utryghed omkring assisteret reproduktion samt mistænkeliggørelse af de sundhedsprofessionelle, der arbejder inden for området. Du er derfor med til at skabe en helt unødvendig frygt og bekymring hos vores patienter, og du foranlediger en generel mistro til det, vi laver hos resten af befolkningen.
Du bruger negative formuleringer som f.eks. »dybt uetisk«, »anledning til megen bekymring«, »etisk dilemma«, »reservedelslager« og »den skepsis har jeg endnu ikke overvundet«. Den sidste frase handler om brugen af mikroinsemination, som vi startede med i 1995 jeg vil gerne gøre dig opmærksom på, at det nu er 16 år siden og du har altså haft rigtig mange år til at læse de mange undersøgelser vi har lavet også om børnenes sundhed som heldigvis samstemmende viser, at der ikke er grund til bekymring.
Lige så sunde børn
Du skriver også, at mikroinsemination rummer mulighed for videreførelse af mandlig infertilitet og en risiko for handicappede børn. Det sidste kan jeg afvise, og det første er stadig en mulighed hos enkelte par præcis som børn undfanget hjemme under dynen kan risikere at få videreført de genetiske anlæg for f.eks. brystkræft (omkring én ud af hundrede kvinder får genetisk betinget brystkræft) og cystisk fibrose (1 ud af hver 40 af os har den genetiske mutation for cystisk fibrose) men derfor skal vi vel stadig få børn?
Robert Edwards, som opfandt IVF teknikken for mere end 30 år siden, fik sidste år tildelt Nobel prisen for sit arbejde. Det skete bl.a. med følgende motivation fra Nobel komiteen: »Der er i dag født omkring 4.000.000 børn efter IVF. IVF er en sikker og effektiv behandling, som er klart reguleret af etiske retningslinjer. Studier med langtidsopfølgning har vist, at IVF børn er lige så sunde som andre børn. Endvidere har mange IVF børn født i 1980'erne nu deres egne børn undfanget uden brug af IVF«.
Jeg synes, du skylder dig selv, alle patienterne, som du gør bekymret, samt alle os andre at sætte dig ind i fakta anno 2011. Som næstformand i Etisk Råd har du i særdeleshed et ansvar for, at dine synspunkter tager afsæt ikke kun i egen fordybelse, men også i en forståelse af den virkelige verden. At du tidligere har været sundhedsminister fritager dig ikke fra at følge med, hvis du ønsker at deltage i den fortsatte debat.
Du nævner også dit møde med en patient, hvis behandling ikke havde givet hende det stærkt ønskede barn. Det er altid ulykkeligt det ved vi bedre end nogen. Men husk alternativet. Uden assisteret reproduktion ville alle barnløse skulle leve med dette afsavn. Med assisteret reproduktion har vi 60-70 procent 'helbredelse'. Det finder du ikke mange andre steder i sundhedsvæsnet. Og ingen steder fraråder man behandling, fordi der er en risiko for, at den ikke virker.
Vi er et foregangsland
Fertilitetsbehandlerne i Danmark har gennem årene lavet megen forskning og mange detaljerede registreringer af al behandling med assisteret reproduktion, der udføres i Danmark både offentligt og privat til glæde og gavn for både os selv, politikerne, de danske myndigheder og ikke mindst patienterne.
Vi har i årevis haft et tæt og tillidsfuldt sammen med forskellige myndigheder netop for at sikre det bedste regelsæt og sikreste rammer omkring behandling af vores patienter. Alt dette har også betydet, at Danmark på mange måder har været et foregangsland i Europa hvad angår sikkerhed og kvalitet ved assisteret reproduktion.
Kære Ester Larsen,
Børn født efter assisteret befrugtning udgør nu knap 10 pct. af alle børn, der fødes i Danmark. Er det ikke på tide, at vi forlader den gamle retorik og kommer lidt videre? At vi anerkender assisteret reproduktion som en effektiv og sikker behandlingsform, og at vi sammen stræber efter at skabe gode og trygge rammer for behandling af denne gruppe patienter og glædes over de mange nye medborgere der er resultatet?
Søren Ziebe er klinikchef på Rigshospitalets Fertilitetsklinik
 
 

