Liberalismens dialog er universel tolerance
Den universelle ytringsfrihed er ikke noget, der ved en skjult dagsorden forsøges at blive skabt konsensus om, men noget, der er universelt netop, fordi det er betingelsen for, at alle mennesker til hver en tid kan være lige frie på samme tid


 
	Mette Winding Top kritiserer i sit seneste indlæg her i avisen Birgithe Kosovic’s forståelse af dialog, fordi det for hende er udtryk for, at dialog reduceres til en strategisk kampplads. Baggrunden er, at for Kosovic er formålet med dialog, at irrationelle og intolerante kan afsløre sig selv, fordi vi alle tvinges til at skærpe vores argumentation og tænkning.

	Ifølge Winding Top er denne type dialog udtryk for en liberalistisk ideologi, som fordrer et bestemt verdenssyn, der ikke levner plads til alternative verdenssyn. Kritikken går imidlertid fejl af den liberalistiske forståelse af dialog.

	Der sparkes en åben dør ind

	For liberalismen er den fri dialog netop stedet, hvor vi møder hinanden som ligeværdige samtalepartnere, hvor vi netop tvinger os selv til at give plads til andres synspunkter og verdenssyn, og hvor vi altså også tvinger både os selv, men samtidig også den anden, til at kunne argumentere for sit synspunkt og verdenssyn. Ingen synspunkter eller verdenssyn privilegeres. Ingen dogmatiske synspunkter får lov at stå ubesvaret eller uargumenteret hen.

	Den dialektiske dialog, Winding Top plæderer for, findes således allerede i liberalismen. Dialogen, hvor det stærkeste argument vinder, er udtryk for, at det er muligt at ytre sig, uden at være underlagt begrænsninger, hverken strukturelt eller af en andens påståede rette mening. Og centralt i denne proces er, at alle har haft mulighed for at lytte og bidrage. Ellers ville det stærkeste argument jo ikke kunne vinde.

	Winding Top betegner denne proces for at være en monolog, og ikke en dialog. Men hun tager fejl. En monolog er, når noget eller nogen bestemmer, hvad der skal og kan siges. Sådan er det ikke for den liberalistiske fri dialog. Her er der ingen eller intet, der kan bestemme, hvad der er det rigtige at sige. Her er det alene anerkendelsen af den anden som en fri person med retten til sine synspunkter, der er bestemmende for dialogens udvikling.

	Winding Top sparker en åben dør ind: Hun ønsker mere dialog og tolerance, og i den opfordring kritiserer hun liberalismen. Problemet er altså bare, at liberalismen allerede fordrer dialog og tolerance.

	En misforståelse af liberalismen

	Måske misforståelsen skyldes, at liberalismen forveksles med en position, der ønsker at vægte et bestemt synspunkt frem for et andet, det, Winding Top også kalder kynisme: Man handler som om, verden ser ud på en bestemt måde, velvidende at den ikke gør, fordi det giver en nydelse at lade som om.

	To niveauer forveksles her: Det niveau, som skal sikrer den frie udveksling af meninger, dvs. betingelserne for dialogen, f.eks. ytringsfrihed, og så selve niveauet, hvor forskellige meninger brydes.

	Liberalisten forholder sig ikke til, hvilke meninger om verden der udveksles. Meninger afspejler en bestemt måde at anskue verden, og disse mange forskellige anskuelser skal der være plads til. Herimod forfægter liberalisten berettiget, at ytringsfrihed er det, vi skal kæmpe for, fordi det netop anerkender, at verden ser forskellig ud for forskellige mennesker. At verden ikke er ens for alle, og at netop dét er det smukke, vi skal pleje og fordre i dialogen.

	Det er i denne sammenhæng vigtigt at bemærke, at hverken Mchangama eller Kosovic på noget tidspunkt har sagt eller skrevet, at Vestens idiosynkratiske verdensopfattelse skal have dominans. De har sagt og skrevet, at den frie dialog, betinget af ytringsfrihed og demokrati, skal have dominans. Altså er det ikke en bestemt verdensopfattelse, det skal have forrang, men selve betingelserne for, at forskellige verdensopfattelser kan få plads og brydes, der skal have forrang. Og her gør de begge ret i at hævde, at en sådan tilstand ikke opnås ved, at nogen indtager en særlig position i dialogen. For sker det, hersker der ikke længere en fri dialog.

	For liberalismen, og velsagtens også Mchangama og Kosovic, er ytringsfriheden en nødvendig betingelse for, at mennesket kan betragtes som et frit væsen. Vi accepterer kun forskellige verdensopfattelser ved at tillade retten til at kunne sige det, man mener om verden, og vi anerkender kun alle menneskers ligeværd ved at tillade dem at ytre sig sådan frit. Og dét kan ingen vel være uenig i.

	Vi hylder alle ytringsfriheden

	Winding Top opstiller herved en falsk modsætning mellem sin egen tolerante dialog og liberalismens forståelse af en fri og tolerant dialog. Anerkendelsen af alles partikulære historicitet, som Winding Top kalder det, er en hjørnesten for begge positioner.

	 

	Den universelle ytringsfrihed er nemlig ikke noget, der ved en skjult dagsorden forsøges at blive skabt konsensus om, men noget, der er universelt netop, fordi det er betingelsen for, at alle mennesker til hver en tid kan være lige frie på samme tid. Den universelle ytringsfrihed er ikke, og kan heller ikke være, afgrænset, men er alene en universel tolerance af alle menneskers ret til at udtrykke egne meninger.

	Liberalismen kan kritiseres på mange måder. F.eks. er dens universelle subjekt- og inklusionsforståelse alt for enfoldig og mangelfuld, men når det gælder selve betingelserne for dialogens (mulige) udfoldelse, udtrykker liberalismens betingelser per se frihed og tolerance. Det giver ikke mening at kritisere dem for at være det modsatte. Ønsker man således betingelserne for en fri og tolerant dialog, skal man først og fremmest forstå, at liberalismen allerede leverer svaret.

	Derfor skal og kan kritikken af den uindskrænkede ytringsfrihed, som Mchangama og Kosovic muligvis advokerer for, kun udfoldes inden for rammerne af liberalismens eget moralsystem, inden for liberalismens egen forståelse af tolerance, eksempelvis ved skadesprincippet. Men det kan ikke ske med henvisning til, at der findes en position, som har en anden og bedre forståelse af betingelserne for en tolerant og fri dialog. En sådan position findes nemlig ikke.

