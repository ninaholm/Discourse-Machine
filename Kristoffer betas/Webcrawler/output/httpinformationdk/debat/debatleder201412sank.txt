Sanktionernes rolle er udspillet
LEDER


 Præsident Vladimir Putin har, siden Vesten indførte sanktioner imod Rusland, fnyst af dem og insisteret på, at Rusland vil komme styrket ud af krisen. Jovel, de har skabt usikkerhed, kapitalflugt og mangel på italiensk parmesanost, men de er ikke for alvor en trussel mod den russiske økonomi, har han hævdet. Med Ruslands reserver på oprindeligt over 500 mia. dollar har de fleste iagttagere måttet erkende, at der var noget om snakken.
Men det var, før olieprisen faldt. Og faldt. Og faldt. I går nåede en tønde olie ned på 60 dollar – Ruslands statsbudget er i balance, når olieprisen er 100 dollar pr. tønde.
Sammensuriet af forskellige faktorer – olieprisfald, sanktioner, kapitalflugt og usikkerhed – har i de seneste dage ført til, at rublen er styrtdykket med 20 procent i værdi over for dollaren. Siden årets start er den russiske valuta faldet med hele 50 procent i forhold til dollaren.
Den russiske økonomi er som konsekvens pludselig nået til det krisepunkt, som arkitekterne bag de vestlige sanktioner havde vurderet, at det ville tage år at nå til – hvis det overhovedet ville være kommet så vidt.
Spørgsmålet er nu, om situationen vil føre til det ønskede resultat; nemlig at Putin giver efter for Vestens krav i Ukraine?
Hvis vi taler om tilbagelevering af Krim, er det et rungende nej – Putin har investeret alt for megen politisk kapital i annekteringen af Krim, der er meget populær i Rusland.
Vil han trække støtten til oprørerne i Østukraine? Igen er svaret umiddelbart nej, hvis konsekvensen er, at Kijev går ind og besejrer dem.
Alligevel er der her mulighed for et kompromis – og grundlaget er allerede lagt for det: nemlig en varig våbenhvile og en selvstyreaftale for Lugansk og Donetsk.
Interfax rapporterede i går, at Putin over telefonen havde diskuteret »Donbass-våbenhvilen med den tyske kansler Angela Merkel, den franske præsident François Hollande og den ukrainske præsident Petro Porosjenko«, med henblik på at »støtte en fredelig bilæggelse af den interne konflikt i Ukraine«. Måske et spædt tegn på villighed fra Ruslands side om at nå frem til en løsning.
Set fra EU’s side er målet med sanktionerne en »nedtrapning af krisen i Ukraine«, og unionen har erklæret sig parat til at »ophæve dens beslutninger«, når Rusland »aktivt og uden uklarheder begynder at arbejde på en løsning på Ukraine-krisen«.
Hidtil har Rusland været med til at forhandle våbenhvilen på plads, men støtten til oprørerne – benægtet fra russisk side – er fortsat. Derfor også sanktionerne.
Den kritiske økonomiske situation i Rusland er imidlertid en mulighed, som EU’s diplomater bør gribe ved at gøre det klart for Rusland, at unionen mener det, når det har erklæret sig parat til at hæve sanktionerne, hvis Rusland stopper leverancer af våben og personel til oprørerne.
Desværre synes EU på dette kritiske tidspunkt at have valgt at gå en anden vej – nemlig at følge USA og indføre flere sanktioner, der skal diskuteres på topmødet i Bruxelles i dag og i morgen. Man har tilsyneladende besluttet at lægge maksimalt pres på Putin i håb om overgivelse frem for at give ham muligheden for – med æren i behold – at finde en vej ud af det hjørne, han har malet sig selv og sit land op i.
EU burde kende den ærekære Putin godt nok til at vide, at han næppe vil foretage sig noget, der kan tolkes som overgivelse – selv hvis en fortsættelse af hans trodsige politik kan føre til hans egen undergang. Ifølge flere iagttagere er det bestemt et muligt scenarie, hvis økonomisk krise fører til kaos.
Der ville næppe blive grædt mange tårer over ham i Vesten, men ikke desto mindre må særligt EU-politikerne spørge sig selv om, hvorvidt et russisk økonomisk kollaps vil være i unionens interesse? Og ikke mindst om de tror, at ’den næste Putin’ vil være mere medgørlig?
Hvis de – som de fleste analytikere – når frem til, at svaret er nej på spørgsmålene, bør de sætte alle kræfter ind på at finde en afslutning på konflikten med Rusland. Det vil kræve, at de indser, at de lige nu har en unik mulighed for tilbyde Putin en vej ud – en mulighed, der kan forsvinde, det øjeblik oliepriserne stiger igen – og at det er tid til at finde guleroden frem for pisken frem.

