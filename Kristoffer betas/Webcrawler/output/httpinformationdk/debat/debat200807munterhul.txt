Munter hulemand og føjelig urkvinde

At dele de glæder, sorger og bekymringer der følger med, når man stifter familie, er også at dele madlavning, indkøb og rengøring, fordi alle delene hører til helheden. Model


 Der findes mange perspektiver på virkeligheden, og vi hælder hver især til forskellige forklaringer på de fænomener, vi oplever og får øje på. Dermed også når det gælder forholdet mellem mand - kvinde. Og måske er det netop forskellen på perspektiv, der gør, at Finn Korsaas forsøg på at forklare, hvad der (i virkeligheden?) er på spil i Maria Svelands bog Bitterfissen (Paradoks, 18. juli), virker direkte arrogant og, ikke mindst, fordømmende overfor kvinders frustrationer, når det gælder manglende ligestilling mellem kønnene. 
Hvorfor er der så stor sandsynlighed for, at en kvinde bliver frustreret, når hun bliver gravid og får barn i dag? Hvis ikke hun har valgt eller bliver nødt til at tage sig af barnet alene, forventer hun (ligesom manden?) at 'vi er to om opgaven'. 
I de fleste tilfælde bliver forældreskabet nemlig til via et gensidigt ønske: "Vi vil gerne lave et barn sammen og tage os af det sammen, indtil det en dag kan klare sig selv."
Men der følger meget andet med et barn, alle de der "vores liv blev et helt andet efter barnet kom - ting", med daglig madlavning, oprydning, rengøring, op- og tøjvask, institution m.m. Samtidig har begge forældre et job, derfor må de altså dele dagligdagstingene imellem sig, så de begge er i stand til at beholde deres job. Og det er her frustrationerne begynder for alvor; for hvordan ser det egentlig ud, det der med at dele de daglige gøremål hjemme hos børnefamilierne? At dele de glæder, sorger og bekymringer der følger med, når man får barn/børn, er også at dele madlavning, indkøb og rengøring, fordi alle delene hører til helheden; den fælles opgave det er at blive forældre - vi arbejder sammen om at få det til at lykkes. Da det 'at gå på arbejde' også hører med til både et kvinde- og et mandeliv i dag, er dét at vide, at vi er to til alt det vi har valgt at skabe sammen, også at give hinanden arbejdsro. 
Misundelsen, derimod, er afledt af den vrede der opstår, når den ene oplever, at den anden ikke tager fælleslivets opgaver på sig, men gerne tager sig af jobrelaterede (og mere synlige) opgaver som sandsynligvis giver højere anseelse (blandt både kollegaer, venner og familie), mere selvtillid og helt sikkert mere i løn. 
Således at stå mere eller mindre alene om den oprindeligt fælles forældreopgave føles som et svigt - og det er et regulært aftalebrud, der desværre ofte får den svigtede til at føle sig naiv, selvom det er den anden, der ikke kan eller vil leve op til aftalen. Det er da et paradoks! I vores del af verden sker dette oftest for kvinder, og vi kan såmænd blive både overraskede, vrede og bitre, fordi vi er vokset op med troen på et demokratisk og ligestillet samfund, hvor det hverken er den muntre hulemand eller den føjelige urkvinde der regerer!

