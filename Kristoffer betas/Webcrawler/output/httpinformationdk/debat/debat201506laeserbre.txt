Læserbreve



 Mød flygtninge med krav og kærlighed
Helge Vagn Jacobsen (MF), folketingskandidat Lyngby-Taarbæk, Radikale Venstre
Radikale Venstre har i den nuværende regering gennemført en række forbedringer i udlændingepolitikken, som bliver rullet tilbage, hvis Lars Løkke bliver statsminister med DF ved roret. Vi har afskaffet pointsystemet, fordi vi ikke vil dømme nogle uddannelser eller nationaliteter ’finere’ end andre. Vi har nedjusteret danskkrav og de prøver, som VKO skruede gevaldigt op for. I stedet for en masse kurser er det vigtigere at komme i gang med et arbejde eller en uddannelse.
Vi har afskaffet starthjælpen, og vi har gjort det muligt for asylansøgere at bo og arbejde uden for asylcentrene.
Vi skal møde flygtninge med krav, forventninger og den hjælp, de har behov for. De skal have chancen for hurtigt at få et liv i Danmark, hvor de kan klare sig selv, uanset hvor længe de skal blive her.
Udlændingepolitik handler om liv og død, kærlighed og håb, nederlag og nye begyndelser. Det handler om mennesker. Danmark skal være et land med overskud. Vi skal føre en anstændig udlændingepolitik.
Takster presser børnefamilien
Dorthe Boe Danbjørg, Formand for Forældrenes Landsforening
I partilederrunden for et par dage siden var genindførelse af håndværkerfradraget Lars Løkke Rasmussens bud på en håndsrækning til stressede børnefamilier. Håndværkerfradrag? Come on, Løkke.
Genindførelse af håndværkerfradraget er uambitiøst. Vil man hjælpe de stressramte børnefamilier med at genfinde balancen mellem familie- og arbejdsliv – og det synes jeg, bestemt man skal – skal vi kigge på muligheden for at få fri, når der er sygdom og retten til omsorgsdage. Og vi skal kigge på den månedlige betaling for dagtilbud.
En procentvis nedsættelse af betalingen ville hjælpe de stressramte børnefamilier, som kunne have mulighed for at arbejde lidt mindre, hvis udgiften til dagtilbud blev sat ned.
Det er taksterne, der presser børnefamilierne både økonomisk og arbejdsmæssigt.
International solidaritet er væk
Christian Juhl, MF og udviklingsordfører for Enhedslisten
Som Information skrev i artiklen »Politisk valgpost: Gamle kendinge dukker op igen: Eritrea, udviklingsbistand og DONG« den 30. maj, har ikke kun partierne på højrefløjen, men nu også Socialdemokraterne kastet sig ud i en klapjagt på udviklingsbistanden.
Sammen med højrefløjen har man indledt en konkurrence om at have de mindst progressive visioner for Danmarks rolle på den internationale scene. Venstre fører an: Udviklingsbistanden skal ikke bare skæres ned. Kommer Venstre til magten, vil man fortsætte den socialdemokratiske linje, og en endnu større andel af bistanden vil gå til dansk erhvervslivs eventyr i verden.
Historisk set har Danmark spillet en progressiv rolle ved at have for en høj udviklingsbistand, der målrettet fremmer sociale, politiske og økonomiske rettigheder. Den indsats skal vi fortsætte og styrke. Vil man have mere international solidaritet i dansk politik, er opskriften klar: Stem på partierne til venstre for S.
LA smadrer grønne visioner
Anne Skafte, København
I artiklen »Blå blok splittet om grøn omstilling« den 29. maj udtalte Villum Christensen (LA), at klimaforandringerne er politisk opspind, og at lidt ekstra global opvarmning kun ville være godt. Meget tyder dog på, at kommentarer, som den LA’s klimaordfører kom med, ikke er en tanketorsk. Det er simpelthen partiets politik. 2015 er en klimapolitisk skillevej.
Til december sender vi den næste statsminister til klimatopmøde i Paris. Hvis nøglerne til ministerkontorerne efter valget sidder i de blå nøgleringe, kan Danmarks grønne ambitioner og europæiske førerposition gå op i røg. Kulsort røg. Det vil ikke bare være et tab for klimaet, men også for dansk vækst som LA ellers sætter så højt.
EU’s energiunion er en af de vigtigste kampe, der tages i EU. Det er nu vi beslutter, hvilket energifællesskab vi vil have. Skal vi stikke hovedet i busken og købe billig, sort energi af lande som Rusland, eller skal vi fortsætte den grønne omstilling, som Danmark er så godt i gang med?

