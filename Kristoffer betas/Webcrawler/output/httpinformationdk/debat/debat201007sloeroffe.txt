Slør i det offentlige styrtøj?
Er det ikke tankevækkende, at der i en tid, hvor alt måles og evalueres, har været gjort så lidt for at finde ud af, hvad vi har fået ud af de mange kræfter og penge, der er brugt til at udvikle styringsmetoder og uddanne ledere inden for det offentlige?


 Der er ingen, der ved, om vi har fået noget ud af mange års indsats for at forbedre og raffinere den offentlige sektors styring og ledelse - eller om det blot har gjort ondt værre!
Vi danskere hører til blandt de mest lykkelige og tilfredse folkeslag i verden. Det er ikke en oplevelse, vi sådan i det daglige går rundt og deler med hinanden. Men efter alle mulige internationale sammenligninger at dømme er det ganske vist. Faktisk viser undersøgelser også, at vi er overordentligt tilfredse med den offentlige sektors serviceydelser. Selv på det udskældte sygehusområde hører vi danskere til de mest tilfredse i Europa. Det er oven i købet sådan, at tilfredsheden er størst blandt de borgere, der har patienterfaringer.
Når det ikke lige er det billede, vi som borgere og brugere har af den offentlige service, skyldes det formentlig først og fremmest, at vores generelle opfattelse i vid udstrækning er skabt af medierne. De beskæftiger sig nu en gang - lige som den til enhver tid siddende politiske opposition - mest med problemer og utilfredshed.
Selvfølgelig ikke altid uden grund. Der er også fejl og mangler, som under overfladen af generel tilfredshed kan give næring til mere eller mindre velbegrundet, konkret misfornøjelse.
Når vi f.eks. selv skal vente på en vuggestueplads, når politiet prioriterer vores sag langt ned i rækken af lovovertrædelser, eller når vi oplever, at vores forældre på plejehjemmet mangler pleje og omsorg osv.
Et paradoks
Af og til møder vi også en særlig kritisk vinkel på den offentlige service, når dens 'leverandører', de offentligt ansatte påpeger, at der nu igen er skåret ned på bevillinger og personalenormeringer i en grad, så det både går ud over serviceniveau og arbejdsvilkår.
Det er lidt af et paradoks. For på trods af årevis med sparerunder og nedskæringer har der aldrig været brugt så mange penge på den offentlige service som nu. Antallet af offentligt ansatte har aldrig været større, og de er langt bedre uddannede end deres forgængere. Det kan selvfølgelig være, at der på trods af stigende budgetter og højere personaletal faktisk er sket en forringelse af den offentlige service, fordi vi ikke forstår at anvende ressourcerne på den rigtige måde. Men i så fald er der tale om et alvorligt styrings- og ledelsesproblem.
Også det er faktisk et paradoks. For aldrig tidligere har der været gjort så meget som i de seneste 20-30 år for at udvikle raffinerede styringssystemer og prioriteringsmetoder. Aldrig tidligere har der været så meget opmærksomhed omkring kvalitetsudvikling og brugt så mange penge og arbejdstimer på personaleuddannelse og ledelsesudvikling. Måske har det alt sammen været forgæves.
Er det ikke tankevækkende, at der i en tid, hvor alt mellem himmel og jord måles og evalueres, og hvor der forlanges 'evidens' ved et hvert påtænkt tiltag, har været gjort så lidt for at finde ud af, hvad vi har fået ud af de mange kræfter og penge, der er brugt til at udvikle styringsmetoder og uddanne ledere? Det er på den baggrund måske ikke så mærkeligt, at der ligefrem er nogle, som hævder, at det netop er den overhåndtagende styring og regulering, der sammen med professionaliseringen af ledelsesarbejdet er selve problemet. Men vi ved det ikke.
Skyklapper
Der er ingen, der for alvor har sat sig for at undersøge det. Med skyklapper og stramtsiddende høreværn fortsætter vi - med skiftende regeringer - videre af den slagne vej kun afbrudt af rituelle, tilbagevendende regelsanerings- og afbureaukratiseringskampagner.
Det er også det nemmeste. For det er svært at vurdere styretøjets kvalitet, når al opmærksomhed blandt beslutningstagerne rettes mod maskineriet under motorhjelmen, og ingen rigtig kærer sig om, hvor målet ligger, og i hvilken retning vi skal køre.


