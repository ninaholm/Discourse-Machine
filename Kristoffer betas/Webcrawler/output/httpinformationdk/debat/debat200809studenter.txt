Studenterdemokrati kræver store ændringer

Det er korrekt, at universiteterne ikke styres demokratisk i dag. Det handler om, at vi i dag har en universitetslov uden reel indflydelse for de indvalgte studerende og ansatte.


 af Pia Mejdahl Daugbjerg, formand, Studenterrådet ved Københavns Universitet
I dag styres universiteterne hverken af studerende eller ansatte. Derfor er vi studerende er nødt til at stå sammen, hvis vi skal sikre os demokratisk indflydelse.
I Informations studiestartstillæg i går skriver Simon Kollerup, Tej Egefjord og Katrine Hovaldt Larsen fra tre partipolitiske studenterorganisationer, Frit Forum, Liberale studerende og Konservative studerende, dog desværre, at vejen til et demokratisk universitet er at skabe konkurrence mellem forskellige studenterorganisationer.
Det er korrekt, at universiteterne ikke styres demokratisk i dag, men det handler ikke om, hvorvidt der er en eller 15 organisationer, som repræsenterer de studerende. Det handler tværtimod om, at vi i dag har en universitetslov uden reel indflydelse for de indvalgte studerende og ansatte.
Det substantielle
Kronikørernes argumentation hviler på den præmis, at universiteterne i dag styres demokratisk med et parlament, hvor flertallet bestemmer. Det er simpelthen ikke rigtigt. For eksempel har vi som studerende kun to af 11 pladser i universiteternes bestyrelser. Om vi så havde 25 forskellige organisationer til at kæmpe om én plads i bestyrelsen, ville det ikke ændre ved vores meget begrænsede indflydelse, tværtimod kunne man frygte, at de to studerende ville bruge al deres energi på at bekæmpe hinanden, og det store flertal af studerende ikke ville få forbedret deres vilkår.
I Studenterrådet ved Københavns Universitet har vi sammen med den landsdækkende studenterorganisation, Danske Studerendes Fællesråd, sparket en kampagne i gang for en ny universitetslov.
Vi kræver en lov mod brugerbetaling og en demokratisk styring af universiteterne. Ud over at åbne op for brugerbetaling, så har den nuværende universitetslov sat studerende og ansatte, som udgør universitetet, uden for indflydelse. Blandt andet er der nu et eksternt flertal i bestyrelserne og intet demokrati på fakultetsniveau, hvor det nu enerådigt er de ansatte dekaner, som bestemmer.
I stedet for kun at søge opmærksomhed til deres partier, burde de tre partipolitisk engagerede studerende gå op i den substantielle universitetspolitik ved at engagere sig i studenterrådene sammen med os andre, og arbejde for reelle ændringer i universitetsloven og forbedringer af vores hverdag som studerende.
Lad dette være en opfordring til kronikørerne, og alle andre studerende om at deltage i vores Studentermøde for en ny universitetslov den 9. oktober - og lad os sammen give universitetsdemokratiet reel beslutningskraft.

