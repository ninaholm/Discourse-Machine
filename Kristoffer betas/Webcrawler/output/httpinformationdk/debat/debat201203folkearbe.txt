Folke- og arbejderparti – to sider af samme sag
SF’ere diskuterer livligt om partiet er for kanvasklædte arbejdere eller Østerbro-akademikere. Men debatten er karikeret og ørkesløs. Partiet når kun sine mål ved at være både folkeparti og arbejderparti


 Den seneste uge har budt på ophedet debat om, hvorvidt SF er et arbejderparti eller et folkeparti. Vi har spurgt os selv, om vi burde holde lav profil for at undgå partikonflikter, men har valgt at tage diskussionen. Fordi den er for vigtig til at lade være. Og fordi vi ikke kan lade være med at tage os til hovedet og spørge: Hvornår er det blevet modsætninger?
Siden SF’s dannelse har vi defineret os både som et folkeparti og som et parti i arbejderbevægelsen. Hvad er der sket, siden mere end 50 års partihistorie og socialistisk analyse pludselig er afskrevet? Hvorfor denne afstandtagen til arbejderpartiet? Kære partikammerater: Lad os huske, hvad vi kommer af.
To karikaturer er blevet tegnet i debatten:
Den ene er ’arbejderisterne’, som beskyldes for at ønske, at SF skal være et arbejderparti udelukkende for kansasklædte, hvide mænd, der arbejder med hænderne og spiser leverpostej i frokostpausen.
Den anden er ’folkepartisterne’, der fra hjørnelejligheden på Østerbro angiveligt vil tage sig af samfundets allersvageste, mens de udgyder foragt for ligusterhække, konformitet og kanvas.
Vejen til status som folkeparti
Vi mener ikke, at der er brug for den slags karikaturer i debatten om, hvad SF er, og hvem vi slås for. Der er brug for at se folkepartiet og arbejderpartiet som to sider af samme sag. SF er et folkeparti: Et parti, der skal samle folk for politisk forandring. Et parti, der kan forene universitetslektoren, brolæggeren og vuggestuepædagogen med den studerende, den arbejdsløse og pensionisten.
Et hurtigt kig i SF’s medlemskartotek afslører, at der er et stykke vej, til vi for alvor kan kræve titlen ’Folkeparti’. SF har for få medlemmer – og i øvrigt også vælgere – med lavtlønsjob og korte uddannelser.
Akademikere er der til gengæld mange af, og de skal være nok så velkomne. Men hvis ikke vi har en ambition om at få flere medlemmer og vælgere med faglærte eller ufaglærte job, bliver vi et eliteparti. Simpelthen fordi partiets medlemmer og vælgere også udgør partiets erfaringsverden og dermed ophavet til problemdefinitioner, politikker og løsningsforslag.
SF skal have en bredere erfaringsverden. For uden oplevelser fra byggepladsen, plejehjemmet, fabrikken og hotelrengøringen til at supplere oplevelser fra kontorer, undervisningslokaler og universiteter, er det nemt at overse de problemer, der presser sig på hos lønmodtagere i nederste lønhalvdel.
Så det reelle spørgsmål er: Vil vi være folkeparti eller eliteparti? Vi ved godt, hvad vi mener.
Mere end kedeldragter
SF er også et arbejderparti: Et arbejderparti favner lønmodtagere i bredere forstand, også dem i den offentlige sektor. Som feminister og socialister slås vi for højere løn til de tusindvis af kvinder i den offentlige sektor, der knokler til en løn langt under den i tilsvarende mandejob. Deres kamp er også SF’s. At være et arbejderparti betyder ikke, at vi kun skal være et parti for mænd i kedeldragt, som nogle forsøger at fremstille det. Men de faglærte og ufaglærte i den private sektor skal også med på vognen, hvis vi skal påstå at repræsentere lønmodtagere i bred forstand.
Og SF skal turde erklære, at vi ikke bange for at sætte almindelige lønmodtagere i centrum for vores politiske projekt. Hvorfor? Fordi vi er socialister.
Det giver os en vigtig samfundsanalyse, der kort fortalt handler om, at de fleste mennesker går på arbejde hver dag og skaber værdi, som de ikke selv får del i. Den værdi vil vi omfordele. Hvis ikke vi har den analyse, bliver vi blinde for magtstrukturer i vores samfund. Hvis vi i lige så høj grad vil hjælpe direktøren som hans sekretær, mister SF alt sit historiske tankegods.
Fordelingskamp nu!
Lige nu, midt under den økonomiske krise, er der mere end nogensinde før brug for, at forholde sig til lønmodtagernes løn-, arbejds- og livsvilkår. I hele Europa betales regningen for finanskrisen af almindelige mennesker, som ikke var en del af spekulationsboblen, og som ikke har nydt godt af aktieoptioner og bonusser. Krisen har ramt dem, der i forvejen havde mindst: pensionisterne, der må se deres indtægt skrumpe ind til ingenting, de unge der er lukket ude af et tilfrosset europæisk arbejdsmarked og de ufaglærte, der hverken har job eller uddannelse.
Mens ni millioner europæere har mistet deres job under krisen, fortsætter lønfesten ufortrødent på direktionsgangene – senest har Danske Bank annonceret stigninger til direktørerne, mens de privatansatte lønmodtagere over en bred kam har forhandlet skrabede overenskomster.
Samtidig er de offentlige budgetter ramt af voldsomme sparekure, der forringer velfærden og lægger endnu mere pres på de offentligt ansatte.
Europa er fuld af eksempler på, at byrderne ikke fordeles retfærdigt: Lønnedgang på op til 32 pct., stigende problemer med ’social dumping’, unge der arbejder gratis for at få fodfæste på arbejdsmarkedet og en eksplosiv udvikling i antallet af ’arbejdende fattige’. Det vurderes, at op mod 18 millioner europæere ikke kan leve af den løn, de får.
Denne uproportionelle måde, krisen har ramt vores samfund, har skabt dybe frustrationer. Der er derfor mere end nogensinde før brug for at tage fordelingskampen op for lønmodtagerne i Danmark og i Europa. Den er langtfra overstået og vores samfund er langt fra overgået til én stor middelklasse, som nogen ynder at fortælle.
Hvis ikke vi som socialister skulle sætte denne kamp i centrum for vores politik, hvem skulle så?
Stop konflikten
Skal vi sige det kort, så handler diskussionen om folkeparti versus arbejderparti for os om at forbinde de to ideer: Et ægte folkeparti er også et arbejderparti, fordi det tager sit udgangspunkt i det brede flertal af lønmodtagere, og fordi det evner at bygge bro mellem forskellige grupper i kampen for en progressiv samfundsudvikling.
Vi er alvorligt bekymrede for tendensen til at så splid imellem lønmodtagere: at nære modsætninger mellem mænd og kvinder, offentligt og privatansatte. Venstre har længe dyrket den konflikt. Vi er skuffede over, at debatten i SF nu styrker den endnu mere.
Betyder den konklusion så, at SF skal være ligeglade med samfundet svageste og dem uden for arbejdsmarkedet? Svaret er nej. For den værdi, vi vil omfordele, kommer selvfølgelig også dem til gode, der ikke er på arbejdsmarkedet: dem, som er under uddannelse, eller som er pensionerede efter et langt liv på arbejdsmarkedet.
Samtidig må vores socialpolitiske mission være, at færrest muligt ender på kanten af samfundet: marginalisering skal forebygges, ikke kun helbredes.
Vores mål som socialister må være, at få alle med i samfundet, i uddannelse og på arbejdsmarkedet. At sikre, at de mennesker, der har brug for en ekstra hånd fra samfundet, får den. At de offentlige ydelser rækker til en værdig tilværelse. At alle får en chance for at deltage. Arbejderpartiets solidaritet rækker ud til samfundets svageste.
Betyder konklusionen at SF skal være ligeglade med klima og miljø og kun snakke fordeling og velfærd? Svaret er nej. SF skal forene behovet for ny vækst med hensynet til miljø og klima frem for at gøre det til modsætninger. Uden grøn omstilling og ressourcebevidsthed, får vi svært ved at skabe holdbare job.
Arbejderparti – en fornem titel
»Løkke: Venstre er det moderne arbejderparti«, stod der på forsiden af Berlingske i folketingsvalgkampens slutspurt. Et halvt år senere diskuterer prominente SF’ere, om man overhovedet vil bære titlen ’arbejderparti’. Vi kan ikke lade være at undre os over, hvad der er sket. Har SF og venstrefløjen tænkt sig at overlade rollen som arbejderparti til Løkke og Kjærsgaard? Det vil være katastrofalt.
Vi kæmper ikke om titlen for titlens skyld – eller for at ’tækkes’ en stor vælgergruppe. Vi har et ideologisk udgangspunkt i lønmodtagerne, og må have det særligt i nederste løn- og uddannelseshalvdel.
I mange andre europæiske lande har arbejdervælgerne dramatisk forladt venstrefløjen, fordi de ikke har formået at levere svar på deres problemer. Vi må ikke gå den vej i Danmark, for så er politik reduceret til enkeltsager og mode, mens de egentlige interessekonflikter udviskes.
 
Nanna Westerby, tidligere MF for SF. Kandidat til SF’s landsledelse. Emilie Turunen, MEP for SF og kandidat til SF’s landsledelse. Dorte Lausten, SF rådmand for sundhed og omsorg i Århus. Thomas Medom, medlem af Aarhus Byråd for SF, politisk ordfører.

