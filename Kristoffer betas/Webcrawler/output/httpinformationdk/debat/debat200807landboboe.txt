Landbobørn på varig bistand

Det er forargeligt, at LandboUngdom stadig får kæmpe statsstøtte af Eva Kjer Hansen. Her er det Hadstenegnens LandboUngdoms næstformand Claus Jeppesen med stripperen Tina til en generalforsamling. Arkiv


 Fødevareminister Eva Kjer Hansen (V) bygger ufortrødent videre på det vidtforgrenede støtteimperium, som hun overtog for knap et år siden efter den skandaleombruste Hans Chr. Schmidt (V). 
Efter sidste sommers afsløring af offentlig millionstøtte til drukfester, traktortræk med striptease, ferierejser og en såkaldt dildo-demonstration for en lille gruppe LandboUngdom blev Hans Chr. Schmidt fjernet fra ministerposten. Eva Kjer Hansen overtog den varme stol med en bombastisk erklæring om at ville rense ud i vildnisset af støttefiduser.
Det er dog blevet ved ordene. Den partyglade LandboUngdom får stadig sine lommepenge, så festen fortsætter for skatteydernes regning. 
Kjer Hansen har netop bevilget den årlige støtte til driften af landboforeningernes ungdomsklubber, 4H og Landboungdom. De fik 5,6 mio. kr. til deling. De andre 45 ansøgere måtte derefter slås om de sølle 3,2 mio. kr., der var tilbage i kassen. I gennemsnit fik de kun 71.100 kr. hver.
I forvejen modtager de to landboklubber årligt 6,6 mio. i støttekroner fra Tipsmidlerne. Dertil kommer de 'løse' tilskud fra landbrugslotteriet, fødevareministeriets kulturstøtteordning, osv. Med mere end 13 mio. kr. årligt i statsstøtte til de to små fritidsklubber, der blot tæller 8.000 medlemmer (hvoraf en god del er passive støttemedlemmer), kan man roligt fastslå, at ingen andre børne- og ungdomsklubber i Danmark er så ekstremt forkælede.
Økonomisk støtte til politiske venner og deres børn er aldrig særlig smukt, men den årlige bistandshjælp til 4H og LandboUngdom er helt i særklasse. Og ekstremt skadelig. 
Det er velkendt, at den klassiske karriere for landbrugspolitikere og landbo-venstrefolk går over tillidsposter i de to fritidsklubber. Denne 'opdragelse' sætter dybe spor. Allerede fra barnsben lærer landbobørn i 4H, at samfundet skal betale for alt, også sjov i fritiden. Som unge 'politikere' i LandboUngdom trænes de derefter i at søge milliontilskud. I stedet for at lære at klare sig selv uddannes de simpelthen til en livslang karriere som effektive bistandsklienter på luksusklasse. 
Før Eva Kjer Hansen overtog den varme stol i støtteimperiet, sad hun tre år som socialminister. Om nogen burde hun vide, hvor demoraliserende og skadeligt det er for menneskers selvværd at leve af offentlig hjælp i årevis, og som fødevareminister har hun da også gentagne gange blæst til kamp mod alle støtteordninger.
Bortset altså fra vennemillionerne til landbrugets børne- og ungdomsklubber.

