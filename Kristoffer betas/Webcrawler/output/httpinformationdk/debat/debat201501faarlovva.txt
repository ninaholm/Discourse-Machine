Ikke alle får lov at være Charlie
’Je suis Charlie’-kampagnen – en protest mod vold og frygt – anvender tegninger, der danner basis for den racistiske vold, som arabisk udseende mænd og homoseksuelle underlægges hver dag. Hvordan skal de grupper dog kunne stille sig under demonstrationsbannere, der fornedrer deres kultur og seksualitet
Når heteroseksuelle tegnere gør grin med homoseksualitet, bliver det aldrig satire for mig som bøsse. Og jeg tvivler på, at det bliver satire for ikkehvide minoriteter, når hvide, mandlige franske tegnere underholder med racistiske stereotyper af muslimer som her på forsiden af Charlie Hebdo.


 Hvilken mærkelig følelse at se nyheder onsdag om det modbydelige angreb på Charlie Hebdo. Filmklippene fra angrebet er skræmmende. Billederne bliver hængende i mig. Hvor urimeligt! Ingen skal underlægges eller frygte for sådanne overfald.
Jeg føler mig som en af de ramte. På de sociale medier spredes det sorte billede med teksten »Je suis Charlie« da også hurtigt. Jeg tænker på, hvor magtfuld en demonstration det er, at alle står sammen på tværs af nationale, religiøse og politiske grænser: I det øjeblik er vi alle Charlie. Sorgen og frygten danner et affektivt fællesskab, der binder os sammen: Ingen skal underlægges vold eller frygt!
Nyhederne viser den store demonstration i Paris og demonstrationer i andre storbyer i Europa. Mange mennesker står stille med skilte. Mange af dem viser billeder og satiretegninger, der skildrer profeten Muhammed, som bliver ydmyget gennem homofobiske fremstillinger af fejlende maskulinitet: Profeten, der kysser en anden mand, involveret i analsex og lignende.
Det, der har trukket mig ind i fællesskabet, er pludselig ikke længere så stærkt. Det er minderne om at blive called out, fordi jeg er bøsse, til gengæld.
Jeg er blevet drillet med det i folkeskolen. Og jeg har taget min del af fnisen, tilråb, spyt og trusler foran min lejlighed, på Hovedbanegården, i Jylland, på Strøget. Til trods for at skammen over min homoseksualitet for længst er vendt til stolthed og måske endda styrke, tænker jeg stadig dagligt over, om jeg taler, sidder, går, griner eller cykler for bøsset.
Hvor mærkeligt at se en demonstration mod vold og frygt bruge netop de samme symboler, som mine overfaldsmænd anvender: Symboler, der aktivt understøtter den homofobi og latterliggørelse af ’fejlet’ maskulinitet, som fører til vold og hetz mod homoseksuelle i Paris.
På de sociale medier og på forskellige avisers sider på nettet spredes flere billeder. Jeg forstår ikke fransk, men ikonografien er klar. Stereotypiserende og latterliggørende billeder af muslimer er gennemgående og vedvarende.
Hvor mærkeligt at se, hvordan en protest mod vold og frygt anvender symboler og tegninger, der danner basis for den racistiske vold og konstante mistænkeliggørelse, som arabisk udseende mænd underlægges på gaden, i skolen, af politiet.
En journalist fortæller, at der stort set ikke er nogle muslimer til demonstrationen i Paris. No shit, Sherlock! Jeg ville også være ked af at stå under billeder, som ikke bare latterliggør min tro, men også aktivt anvender billeder, som fremstiller min race og mit udseende, som noget, man må være på vagt over for, holde øje med og slå ned, om nødvendigt.
Splittelsesstrategi lykkedes
Jeg tror ikke, at vi, der følte, »Vi er Charlie«, for alvor kan begribe den frygt og terror, som ofrene for angrebet på Charlie Hebdo oplevede, inden de døde.
Men jeg tror måske, at de, som kommer tættest på at kunne forstå, hvordan den frygt føles, er de ’arabisk udseende’ mænd (læs: brune mænd), der turde bevæge sig ud på gaderne i Paris efter angrebet. Med hele den parisiske politistyrke indkaldt til at jage terrorister i en kollektiv stemning af vrede, som vi har erfaring for medfører en voldsom stigning af vold mod arabisk udseende personer.
At få eller ingen arabisk udseende personer deltog i demonstrationen efter angrebet vidner om den vold og frygt, som arabisk udseende personer er underlagt. Hvor er det mærkeligt, at en protest mod vold og frygt kan anvende billeder og symboler, som indirekte og direkte medfører og understøtter den vold og frygt, andre er underlagt.
Den sorg, som danner et affektivt fællesskab i timerne og dagene efter det modbydelige angreb, tegner konturerne af, hvilke mennesker, der inviteres inden for i et fællesskab, og hvem, der skubbes udenfor. At stå inden for sorgens affektive fællesskab bliver til en del af den måde, hvorpå det nationale fællesskab skabes som et fællesskab hvorfra, bestemte kroppe allerede er udelukket.
I bedste fald kan det virke ironisk, at det netop er en del af terroristernes strategi: splittelsens strategi mellem franske muslimer og franske ikkemuslimer.
Effektiv fornedrelse
Flere medier skriver, at angrebet på Charlie Hebdo er et angreb på demokratiet og ytringsfriheden. Ingen tvivl om det. Det vil sidde i enhver journalist og tegner som en følelse eller tanke i lang tid fremover, at det her, det kan koste dig dit liv.
Der er mange, der kender til frygtens og normens subtile disciplineringer. Også jeg er et produkt af dem. Og måske netop derfor ser jeg en stærk sammenhæng mellem den frygt og disciplinering, som ekstremistiske terrorbevægelser underlægger politikere, journalister og skribenter, og den frygt og disciplinering, som muslimske mænd, homoseksuelle og andre minoriteter underlægges af majoritetens vedvarende krav og insisteren på at håne, latterliggøre og fornedre dem.
Jeg skriver ikke, at satiretegnere, Jyllands-Posten eller Charlie Hebdo skal have frataget deres grundlovssikrede rettigheder til at udgive deres tegninger, som kan virke fornedrende på minoriteter. Jeg skriver, at disse tegninger virker! Gennem fornedrelsen medvirker de aktivt til den vold og frygt, som minoriteter jævnligt erfarer. Og jeg og andre minoriteter har lov og ret til at svare på denne fornedrelse og kæmpe mod de stereotypier, uden at den kritik skal udråbes til censur.
Når der trækkes en linje mellem kritikker af racistiske og homofobiske billeder og symboler til terrorangrebet, som fremtrædende højrefløjsdebattører skriver dagen efter angrebet er det en usmagelig kommentar, som umuliggør mine muligheder for at forsvare mig selv mod den symbolske vold, der rammer mig og dem, som ligner mig.
Jeg deler den indædte modstand mod terrorangrebet på Charlie Hebdo, men lige så indædt spørger jeg: Hvordan skal jeg som bøsse kunne stille mig under skilte med homofobiske billeder? Hvordan skal jeg begribe og forholde mig til, at ytringsfriheden skal udkæmpes gennem symbolsk vold på mig og dem som ligner mig?
En af de dræbte politibetjente havde mellemøstlig baggrund. Jeg ved ikke, om hans familie er muslimer. Alligevel tænker jeg på, hvordan hans familie og nære for at sørge over deres søn skal gå i demonstration, som centreres omkring en ytringsfrihed, der måles på, hvor meget man kan fornedre muslimer, islam og mennesker med arabisk baggrund?
Voldens disciplinering
Det er mærkeligt, at ytringsfriheden ikke skal måles på, hvor meget magten tales imod, men på hvor meget fornedrelse og ydmygelse samfundets mest udsatte skal tåle.
Når heteroseksuelle tegnere gør grin med homoseksualitet, bliver det aldrig satire for mig. Og jeg tvivler på, at det bliver satire for ikkehvide minoriteter, når primært hvide, mandlige franske tegnere underholder med racistiske stereotyper af muslimer. For mig er det reproduktion af den magt, de har, og som jeg og andre minoriteter er underlagt.
Når journalister og tegnere nu oplever, hvordan frygt og (symbolsk) vold medfører disciplinering (det, som de kalder selvcensur), minder det om den frygt, ikkehvide minoriteter føler, når de mødes med mistænkelige blikke i S-toget eller af politiet. En disciplinering, som ændrer den måde, man sidder på, går på, kigger på, smiler på.
Jeg kender også til denne frygtens og ’voldens’ disciplinering: Når jeg tager tøj på om morgenen, tænker jeg stadig på Christian fra 5. klasse, der råbte: »femi-Michael«. Og så tager jeg nogle andre bukser på.
Hvis man sørger over angrebet i Paris, men af forskellige grunde ikke kan stå under Charlie Hebdos billeder, kan den sårbarhed måske danne muligheden for et andet affektivt fællesskab mellem os, som alt for godt kender frygtens politik og konsekvenser.
Michael Nebeling Petersen er adjunkt ved Institut for Kulturvidenskaber på Syddansk Universitet. Teksten findes også på peculiar.dk

