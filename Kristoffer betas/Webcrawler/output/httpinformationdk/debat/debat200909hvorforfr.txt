Hvorfor er der fred i verden?
I det lange artshistoriske perspektiv er vi mennesker blevet markant mindre voldelige end vore forfædre, så vi må jo gøre et eller andet rigtigt. Præcis hvad ville være rart at vide


Over det seneste århundred har voldsomme billeder fra verdenskrige, koncentrationslejre, Cambodja, Rwanda, Darfur, Irak mm. lejret sig dybt i den kollektive bevidsthed. Denne billedstrøm har ført til en udbredt antagelse af, at moderne teknologi, nationalstater og værdier har resulteret i hidtil usete niveauer af voldelig adfærd.Vores tilsyneladende forstyrrede tid bliver rutinemæssigt sat i kontrast til idylliske billeder af jæger-samlersamfund, som angiveligt levede i harmonitilstand, med hinanden som med naturen. Doktrinen om 'den ædle vilde' - at mennesker er fredelige af natur, men korrumperes af moderne institutioner - dukker jævnligt op i det intellektuelle liv, f.eks. hos den spanske filosof José Ortega y Gasset, som hævdede, at »krig er ikke et instinkt, men en opfindelse.«Men nu er forskerne begyndt at optælle ligfund fra forskellige historiske perioder, og deres resultater vender ganske den romantiske teori på hovedet. Langt fra at have gjort os mere voldelige har et eller andet ved moderniteten og dens kulturelle institutioner tværtimod gjort os fredeligere. Faktisk har menneskehedens grad af voldelighed aftaget støt over lange historiske stræk, og i dag oplever vi måske den fredeligste tid i vor arts historie.Hvis vi studerer de historiske beviser, finder vi, at voldens aftagen er vedvarende. Vi kan konstatere dette fald over årtusinder, århundreder og årtier. Arkæologen Larence Keleys opgørelser over dødelighed i jæger-samlersamfund for 10.000 år siden viser f.eks., at der dengang var mellem 15 og 60 procents fare for at dø for et andet menneskes hånd. I det 20. århundred var det tilsvarende tal for europæere og amerikanere under én procent og det i en periode, som omfatter to verdenskrige!Hvis dødsraten fra jægersamlerkulturernes stammekrige skulle have holdt sig uforandret, skulle to milliarder mennesker i det 20. århundrede være myrdet i stedet for 100 millioner - en enorm forskel, om end det sidste er frygtindgydende nok.Gamle tekster vidner også om en tid, da menneskeliv ikke var i høj kurs. I Bibelen, den påståede kilde for alle vore moralske værdier, formaner Gud f.eks. hebræerne om at nedslagte alle indbyggere i en invaderet by:»Ryk nu ud og slå amalekitterne og læg band på alt, hvad der tilhører dem. Skån ikke nogen, men dræb både mænd og kvinder, børn«. Biblen foreskriver også steningsdød som straf for sin lange liste over ikke voldelige forseelser: afgudsdyrkelse, blasfemi, homoseksualitet, utroskab osv. Og hebræerne var selvfølgelig ikke mere morderiske end andre stammer - påkaldelse af tortur og folkemord finder man i mange andre folkeslags og religioners tidlige legender.Medierne og tolerancenMen fra Middelalderen og frem til Moderniteten kan vi iagttage en stadig reduktion i socialt sanktionerede voldsformer. Mange historiske kilder afslører, at lemlæstelse og tortur var rutinemæssig straf for, hvad der i dag højest ville give en bøde. I Europa før Oplysningen kunne butikstyveri eller at køre med sin kærre i kongens hjulspor have resulteret i, at man fik sine hænder skåret af osv. Mange af disse afstraffelser foregik som et offentligt skue. Grusomhed var underholdning.Vi har også glimrende mordstatistikker, da mange europæiske bysamfund har bogført dødsårsager siden Middelalderen. Da kriminologen Manuel Eisner gennemgik store dele af dette materiale, by for by, egn for egn, nation for nation, fandt han, at mordraten i Europa var faldet fra 100 drab pr. 100.000 mennesker i Middelalderen til mindre end et drab pr. 100.000 i det moderne Europa.Og siden 1945 har vi i Europa og i Nord- og Sydamerika kunnet konstatere et brat fald i antallet af dræbte som følge af krige, etniske konflikter og militærkup. Globalt er antallet af krigsdræbte faldet fra gennemsnitlig 65.000 per konflikt per år til mindre end 2.000 i indeværende årti. Siden Den Kolde Krigs afslutning har vi også oplevet færre borgerkrige og et 90 procent fald i antallet af folkemordsdræbte.Men hvorfor er vi alligevel overbeviste om, at vi lever i en voldelig og morderisk tid? Den første grund til dette, tror jeg, er, at vi har en bedre nyhedsdækning. Associated Press er bedre til at rapportere om krige verden over end 1500-tals munke.Der er også en kognitiv illusion på færde her. Kognitive psykologer har påvist, at jo nemmere det er at huske en begivenhed, desto mere tilbøjelige er vi til at tro, at den vil gentage sig. De uhyggelige krigsbilleder fra tv har brændt sig ind i vores erindring, mens vi aldrig ser reportager om de mange mennesker, der dør af alderdom i deres senge. Og i mediediskursen er der som bekendt heller ikke opmærksomhed at hente i at hævde, at alt bliver bedre og bedre.Endelig er der det faktum, at vores tolerancetærskel for vold, blodsudgydelser og grusomheder er faldet betydeligt. Det er en psykologisk proces, der ser ud til at fortsætte og løbe forud for ændringerne i den menneskelige adfærd. I dag bliver mange af os forarget - med rette - når en morder henrettes i Texas med en giftindsprøjtning efter en 15 år lang appelproces, men vi tænker ikke på, at for et par hundrede år siden kunne man blive lagt på hjul og stejle for at kritisere sin konge efter en retssag, der varede ti minutter.Kort og brutalt livHvorfor har volden aftaget? Ifølge socialpsykologer har mindst 80 procent af alle mennesker haft fantasier om at dræbe nogen, de ikke kan lide. Og som moderne mennesker har vi åbenlyst stor glæde af at iagttage vold, hvis man skal dømme efter kriminalseriers, Shakespearedramaers, computerspils og ishockeykampes popularitet.Det, som har ændret sig, er selvfølgelig menneskers tilbøjelighed til at udleve disse fantasier. Sociologen Nobert Elias hævdede, at den europæiske modernitet fremskyndede en 'civiliseringsproces', som har øget selvkontrollen, evnen til langsigtet planlægning og omtanken for andre menneskers følelser og holdninger. Det er præcis de funktioner, som kognitive neuropsykologer tillægger den præfrontale hjernebark. Men det rejser igen det spørgsmål, hvorfor mennesker i stigende grad gør brug af denne del af deres hjerne. Her er fire mulige forklaringer.Den første er, at 1600-tals filosoffen Thomas Hobbes havde ret: Livet i naturtilstanden er beskidt, brutalt og kort - ikke på grund af medfødt blodtørst, men på grund af anarkiets indbyggede logik. Dette anarki kan kun afværges ved lade en statsmagt tage monopol på vold, og Manuel Eisner tilskriver da også faldet i Europas mordrate den overgang, der skete fra feudale krigsherresamfund til den tidlige modernitets centraliserede institutioner. Der, hvor volden blomstrer mest i dag, er da også typisk i anarkizoner som grænseregioner, mislykkede stater, kollapsede imperier og territorier, der beherskes af gangsterbander.Politologen James Payne fremfører en alternativ tese: At den kritiske variabel i tolerancen over for vold er synet på menneskelivs værdi. Hvis smerte og tidlig er død er dagligdags fænomener i ens liv, føler man mindre kvaler ved at påføre andre dem. Men efterhånden som teknologi og økonomisk effektivitet forlænger og forbedrer vores liv, sætter vi også menneskeliv desto højere.Hvad har ændret sig?En tredje teori knytter an til logikken i nulsumspil. Scenarier, hvor to aktører tilsammen kan få mere ud af det ved at samarbejde såsom i handelsudvekslinger, arbejdsdeling eller deling af fredsdividenden kan blive virkelighed, når våbnene nedlægges.En fjerde forklaring skitseres af filosoffen Peter Singer. Evolutionen, tænker han sig, indgav mennesker en lille kerne af empati, som i første række rettede sig imod den smal kreds af venner og familie. Men i årtusindernes løb udvidedes denne moralske cirkel til at omfatte stadig større enheder: klanen, stammen, nationen, begge køn, andre racer, ja endog dyr.Uanset hvad grundene nu er, har den faldende voldelighed vide implikationer. Ikke at vi skal hvile på laurbærrene. Vi nyder godt af relativ fred i dag, fordi mennesker i tidligere generationer blev frastødt af volden i deres tid og satte deres kræfter ind på at bringe den til ophør. Ej heller er der grund til optimisme for den umiddelbare fremtid, eftersom verden aldrig tidligere har haft nationale ledere, der kan kombinere præmoderne instinkter med moderne våben.Men fænomenet tvinger os til at gentænke vores forståelse af volden. Menneskets umenneskelighed mod mennesket har længe være genstand for moralisering. Med bevidstheden om, at et eller andet har reduceret vores voldelighed dramatisk ned, kan vi analysere fænomenet kausalt. I stedet for at spørge: Hvorfor er der krig, kan vi spørge: Hvorfor er der fred? Hvis vores adfærd har forbedret sig så meget siden Biblens dage, må vi jo gøre et eller andet rigtigt. Præcis hvad ville det være rart at vide.Steven Pinker er professor i evolutionspyskologi på Harvard UniversitetOversat af Niels Ivar Larsen
