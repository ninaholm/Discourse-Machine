Det relativt relative
Den ene af Albert Einsteins banebrydende teorier har jubilæum  


 I disse tider for 110 år siden offentliggjorde Albert Einstein sin specielle relativitetsteori og banede vejen parallelt med Ernest Rutherford og Niels Bohr og andre samtidige bemærkelsesværdige begavelser for det moderne verdensbillede. Einstein supplerede godt 10 år senere den specielle relativitetsteori med den almene. Sammenlagt tilbød Einstein kort fortalt sin sam- og eftertid en holdbar forklaring på bl.a. rummet, massen, energien og tidens art og væsen. Erkendelsen passede godt til perioden, i hvilken den blev formuleret. I passagen mellem 1905 og 1916 brød et internationalt system sammen, et nyt og varigt lod sig ikke uden videre etablere. I Einsteins år for gennembruddet blev hans verden verden af i går, som Stephan Zweig kaldte sine smertefulde erindringer om det tabte land. Det opsamlede had i brede lag forvaltet af åndelige undermålere med evner for det folkeforførende revolterede mod forestillingen om en verdensformel uden metafysiske drivmidler. De store diktatorer i det 20.århundrede forlangte nationale videnskaber der tilsidesatte andre. Især klemte skoen for Einsteins vedkommende, da den store fysiker jo var jøde. Derfor blev geniets fysik af antisemitterne udskreget som jødisk i modsætning til ikkejødisk fysik. Forskere skulle i de nazistiske tvangsforestillinger være blonde kortskaller. Rendyrket arisk lægevidenskab fremkom ved at eksperimentere folk til døde i udryddelseslejrene. Mere skræmmende kunne det ikke blive.
Og juridiske fakultet i Berlin, hvor nazistiske funktionærer går fra bord til bord ved den juridiske skriftlige embedseksamen og forhører sig hos den enkelte kandidat: Sind Sie Jude? Underforstået: Er dette tilfældet, når den rene ariske jura nu skal være uplettet af raceskændere, smider vi dig ud af vinduet, som SA-folkene vitterligt gjorde i Wien. Omvendt, hvis jøden lyver om sin jødiskhed, diskvalificerer han sig til den ophøjede tyske advokat- og embedsstand og bliver også smidt ud. Såfremt det var kommet lige så vidt for Einstein, var han blevet spurgt, om han var jøde og havde svaret som sandt var, ville E=mc2 være blevet udraderet som jødisk fysik der ikke hørte hjemme i en arisk verdenserobring.
Alle guder være lovet nedtonede Hitler ydermere atomforskningen, fordi han ikke begreb, hvad det drejede sig om, og fordi han ikke brød sig om at vide mere om emnet, når jødiske videnskabsmænd i den grad stod bag.
Kontrafaktisk historie er en tvivlsom affære, men derfor kan man jo ikke lade være med tænke på, hvad der ville være sket, hvis Hitler havde anerkendt Einstein og skaffet sig bomben. Den var unægteligt håndgribelig valuta i kølvandet på relativitet og kvantefysik.
Fatteevnen står jo af
Mere tilbundsgående rystende var i virkeligheden Einsteins forsknings øvrige følger: at tiden er relativ og ikke konstant. Det var blandt de fænomener, der for alvor rykkede fundamentet og anbragte det overjordiske i nye perspektiver, og som de troende med større og mindre succes gjorde en del for at forfine. Vorherre måtte nu indplaceres i en ny erkendelse som begavede teologer ikke kunne sidde overhørige – en guddom som moralsk og åndelig størrelse mere end den et eller andet sted i himlene beroende altfavnende julenisse med langt skæg og tordenvejr, når han blev sur. Pudsigt nok kunne man med det nye verdensbillede have endnu mere brug for Der Grosse Macher, en Ordner, en gigantisk støttepædagog på heltid. De ufattelige formater den nye fysik og astronomi afdækkede blot en flig af, sendte selv stærke folk i knæ. Forleden hørte man så om et sort hul i en ubegribelig fjern kvasar. Et sort hul nogle hundrede milliarder gange Solens masse.
Skål!
Det er her fatteevnen i gennemsnitsmennesket står af. Hvor ligger sådan et hul? Sådan cirka? I hvilken retning? Er der flere af samme størrelse, og hvordan hænger det sammen og hvorfor? Ja, der er. Der er flere, og det ved de ikke endnu, hvordan det så hænger sammen, men det kommer alt sammen. For hver opdagelse af den art, bliver spillerummet for fantasien både større og mindre. Man må forestille sig, som Holger Bech Nielsen siger eller råber: Man må forestille sig, at vi en dag får svaret, hvilket Holger Bech Nielsen nu ikke siger eller råber. Men altså man må forestille sig, at en fremtidens Einstein siger: Hør nu her, det forholder sig sådan at …
Og så viser det sig, at det egentlig er ganske indlysende med det univers og antomerne, som vi kaldte dem, da Bohr sammen med kongen legede med snurretoppen og fortabte sig i dens overraskende dynamik, og hvor fint den passede til teorierne, mens kongen grinede ovalt.
Det hele kan en skønne dag ikke være anderledes, viser det sig, og hvorfor tænkte ingen på dét på den måde? Eller også må man forestille sig, at man ikke kan forestille sig den fulde forklaring, og aldrig vil kunne det. Den sag kan man jo så kalde Gud, hvis man har lyst til dét, som om man bliver klogere. Men man kan forestille sig, at fysikerne med en ny Einstein ved hånden udfinder mekanikken helt ned i mindstedelen og kan redegøre for hele forløbet før og efter Big Bang i et univers med mindst 500 milliarder galakser med hver 150-250 milliarder stjerner – og også mere præcist hvordan hele herligheden ender. Hvis man kan tale om at ende. Hvad man måske slet ikke kan. Og måske kan man heller aldrig besvare spørgsmålet hvorfor. Nærmest fordi det er et åndssvagt spørgsmål. Tilblivelsen af universet og for den sags skyld liv er naturlovstof, som det ikke går at behandle som et spørgsmål, der kan besvares, eftersom forklaringen ligger i en dimension utilgængelig for det menneskelige apparat.
Det er der jo meget, der er.
geme@information

