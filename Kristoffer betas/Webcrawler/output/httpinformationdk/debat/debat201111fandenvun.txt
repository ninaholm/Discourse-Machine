Fanden har vundet



 Ole Thyssen afleverer i kronikken ’det svigtede menneske’ 15. november en bredside mod både samfundets såkaldt svage mennesker, der har gjort svagheden til en styrke ved at opnå velfærdssamfundets goder uden anden indsats end sin egen ynkelighed, og mod det hjælpekorps, som fører deres sag for at åbne samfundets pengepung.
Et så stærkt angreb på velfærdsstatens svageste medlemmer har noget skånselsløst fandenivoldsk over sig. Artiklen fik mig til at erindre en anekdote om fandens hærgen blandt de svageste, som for en del år siden blev fortalt af Kirkens Korshærs daværende leder, Bjarne Lehnau Henriksen. Han causerede i et foredrag over, hvordan han på et kursus om kærlighed og omsorg for socialarbejdere på Sostrup Kloster mødte fanden, som gik usynlig rundt for alle andre end teologen og lyttede opmærksomt på alle de kærlige synspunkter, som blev lagt frem.
Fanden var uhyre tilfreds med kursets forløb. Al tale om for eksempel tålmodighed hjælper bare ikke en skid, sagde han fornøjet, fordi det var hans egen strategi, man i virkeligheden fulgte. Ved at være tålmodig og arbejde i et langsomt tempo, sagde han, så kunne han få sine opfattelser plantet i folk, så de ikke mærkede forandringen.
Det gjaldt bare om at videnskabeliggøre sproget, så arbejdsløshed og fattigdom ikke blev til virkelighed, men til begreber som folk lidt efter lidt vænnede sig til.
Fandens succes
Efter læsning af Thyssens artikel slår det mig, hvor succesfuld fandens tålmodige strategi har været. Svage og socialarbejderne kategoriseres nu videnskabeligt i artiklen som virksomme illusioner.
Af hensyn til landets konkurrenceevne vender Thyssen sig mod »velfærdssystemets elefantiasis«, altså et velfærdssystem, som er gået amok, hvis mest tungtvejende konsekvens, mener han, er et spørgsmål om værdighed. Det udtryk blev slet ikke brugt på Sostrup Kloster, hvor man talte om solidaritet og tålmodighed.
I dag, hvor landet har fået en socialliberal regering, der ønsker at skabe bedre vilkår for de fattige, er det tilsyneladende nødvendigt, at fandens idéer accentueres tydeligere end før i tålmodig venten på en ny borgerlig regering.

