Læserne skriver
Debat fra dagens avis


 Tillykke til KLA!
Henrik Ræder Clausen, Brabrand
KLA har nu bevist i Kosovo, at terror, etnisk udrensning og angreb på modstanderens kulturskatte betaler sig og i sidste ende vil blive belønnet af naive stormagter.
Den klare lektion for andre terrorbevægelser er: Bomb videre! I skal nok vinde i sidste ende, hvis I kan blive ved med at bedrage verden samtidig med, at I bomber uskyldige.
Lektionen for dem, der bekæmper terror er også klar: Publicér, publicér, publicér! Hvis KLA's terrorkampagne havde været kendt i den større verden, ville de aldrig have opnået pludselig fjernelse fra terroristlisterne og vestlig anerkendelse.
Her i Vesten må vi nok indstille os på et meget ubehageligt livtag med den albanske mafia, hvis metoder er markant barskere end den italienske. Jeg ønsker god arbejdslyst til politi og efterretningstjeneste, der bør gives fuld opbakning og resourcer til deres vigtige arbejde..
Gud og Allah
Jørgen E. Petersen, Frederikshavn
Der er ingen anden gud end Allah! Lyder det i gaderne.
Unge mennesker på Københavns gader! Kunne I ikke prøve at leve på Sjølunds fagre Sletter i stedet for i Arabiens ørken for ca. 1400 år siden. I det 21. århundrede burde tanken have overvundet alle religioner. Religon er en slags computervirus eller en parasit som forældre eller såkaldt teologisk lærde har 'hacket' ind i jeres og også kristnes hjerner.
Vestens værdi
Marianne Dagmar Nicopia, Odense M
67 procent af B.T.'s læsere mener, at de to tunesere i Muhammed-sagen skal udvises uden rettergang. Det var nogenlunde den samme procentsats, som mente at det var i orden at gå i krig i Irak, for at fjerne en diktator og få indført demokrati og menneskerettigheder, som er de vigtigste vestlige værdier.
Når man nu ser i bakspejlet, kan man jo spørge sig selv om, hvornår de med de borgerlige værdier sidst har set sig i spejlet. Det er som om, Vestens værdier er blevet udhulet siden 2001.
Vi som har lært, at vi har en lovgivende, udøvende og dømmende magt, for sikre de basale menneskerettigheder, denne retssikkerhed eksisterer ikke længere, hvor man administrativt kan udvise mennesker uden rettergang. Hvad har en bladtegner at gøre med statens sikkerhed, når statsministeren har udtalt, at han ikke kan blande sig i, hvad en avis skriver. 
Stå af Fogh
Erik Møller Andersen, København Ø 
Biler og skoler brænder - 103 steder i København brænder - beboere evakueres - 13 byer i brand - Danmark i brand. Politiet anholder 101 unge mennesker af anden etnisk baggrund.  
I Pakistan brænder muslimerne igen det danske flag, og i Gaza demonstrerer tusinder imod Danmark. 
Statsministeren vasker hænder og understreger: "Vi har et frit samfund med ytringsfrihed og pressefrihed. Det er ikke samfundets skyld, at unge mennesker laver hærværk og afbrænder containere, biler og skoler Al denne uro, vold og ildspåsættelser, hvor en lille minoritet laver optøjer, er de unges og deres forældres ansvar."
Danmark brænder, statsministeren er uden ansvar og understreger igen og igen sin manglende respekt for andres tro og klamrer sig til ytringsfriheden.  
Statsminister. I dag er det dit eget land, der brænder.
ATP og a-våben 
Povl Revsbech, fmd. Danske Læger Mod Kernevåben, Brabrand
Af en artikel i Information 14. februar fremgik det, at ATP har store investeringer i amerikanske firmaer, som er involveret i fremstilling af komponenter til brug for atomvåben. Dette ser aktiechefen i ATP intet problem i. 
Imidlertid må vi, Danske Læger Mod Kernevåben, opfordre ATP's bestyrelse til at udarbejde et sæt etiske regler for investering af ATP's formue. Vi går ud fra, at ATP ikke vil investere i firmaer, der benytter sig af børnearbejdere, også selv om Folketinget ikke udtrykkeligt har forbudt det ved lov. Tilsvarende med firmaer, der fremstiller våben, der kan bruges i de talrige voldelige konflikter verden over. 
Atomvåben er masseødelæggelsesvåben per exellence og bør som sådan forbydes ved international lov, ligesom det er sket for kemiske og biologiske våben. Desværre viser atomvåben-staterne ingen vilje til at ville opgive denne våbentype, selv om de har lovet det i Ikke-spredningsaftalen fra 1970, hvorfor vi, NGO'erne, må presse på, hvor vi kan, for at få dem til at overholde deres løfte. Derfor opfordrer vi ATP's bestyrelse til at omlægge deres investeringer til mere bæredygtige og fredsskabende formål.	
Hæderlig socialdemokrat
Jørn Sørensen, Hinnerup
Hørt i radioen: biskop Holm, Århus overvejer sit medlemskab af Socialdemokratiet på grund af udvisningen udenom en domstol.
Biobrændstof og biomasse
Rolf Czeskleba-Dupont, Hvalsø
Hvornår følger en leder impulsen op fra Informations referat fra Science ('Biobrændstoffer øger den globale opvarmning', 12. februar) og V. Shivas 'En kur der gør sygdommen værre' (13. februar)? Når 'landclearing udløser mellem 17 og 42o gange mere kulstof, end hvad man årligt sparer ved at erstatte fossilt brændstof', burde dette give anledning til omtanke også herhjemme.
Miljøministeriets kampagne '1 tons mindre' regner jo rask væk med, at omstillingen fra et naturgasfyr i hjemmet til træfyring kan 'spare' omkring en ton CO2. Der erstattes fossile brændsler, og dette udløser blankochecken. Ingen spørger om, hvor megen CO2, der siden hen udledes. Faktum er, at der direkte frisættes mere CO2 for samme energieffekt fra træ end fra både kul, olie og naturgas. I forhold til gassen næsten 80 pct. mere! 
Denne mer-udledning får så lov at stå på i årtier - uden dokumentation for, at der vokser en tilsvarende masse træ efter. Erstatningen af naturgas gennem træfyring giver således et kæmpe underskud i CO2-regnskabet, selvom ministerens 'CO2-beregner' siger noget andet. Også selv om Connie i 2006 afviste fagfolk, der advarede mod brænderøg i tæt bebyggelse, fordi den forurener med fine partikler, kræftfremkaldende tjærestoffer (PAH) og klorerede dioxiner.
Dialektik
Hans Henrik Clemensen, Virum
I et læserbrev gentager Asmaa Abdol-Hamid, at bombetegningen er en forhånelse mod muslimer. Intet er er mere forkert. I DR-udsendelsen 'Ærlig Talt' i forgangne uge fastslår Kurt Vestergård, at han ikke har haft til hensigt at forhåne Muhammed, men udelukkende de mennesker, der misbruger profeten i voldeligt øjemed. Og kigger man på tegningen, skal der vel ikke megen fantasi til for at konstatere, at det ikke er Muhammed selv, der har antændt turbanen. 
På min indre skærm ser jeg Jesus på korset med en pistol i hver hånd og et maskingevær mellem benene, som en illustration af Georg Bushs og kumpanerne på den amerikanske religiøse højrefløjs misbrug af selvsamme Jesus til krigsformål. Men det er altså ikke en hån mod Jesus, men mod Georg Bush. Når jeg hører Kurt Vestergård tale, så hører jeg en gammel kulturradikal, der ønsker religiøst og politisk hysteri hen, hvor peberet gror. Med en fin og udviklet sans for en gammel venstrefløjsdyd: dialektik.
Desværre har Enhedslisten og en del toneangivende kulturradikale her i landet i løbet af de seneste par år totalt forrådt alle de gamle venstrefløjsdyder: sekularisme, forsvar for ytringsfrihed, kvindekamp og dialektik. Det er sørgeligt og tragisk at overvære. Pludselig er det ikke længere mennesket, der har skabt Gud, men Gud, der har skabt mennesket. Farvel og tak, siger jeg.
Blasfemilov, tak
Steen Bengtsson, Amager
Hverken geografi, meteorologi eller astronomi har fundet tegn på, at der er guder. Tanken herom må betegnes som ren fantasi, og blasfemi kan altså ikke betyde, at en gud bliver fornærmet. Hvad betyder det så? Det betyder naturligvis, at mennesker reagerer med at brænde flag, containere, biler, bygninger og lave optøjer.
I oldtiden dyrkede man faraoer og kejsere som guder. Hvordan kan det være, at herskerne siden affandt sig med, at man dyrkede andre end dem? Det gjorde de naturligvis, fordi religioner viste sig at være fortrinlige instrumenter i undertrykkelsen af folkene. 
I dag er denne funktion i vesten overtaget af forbruget. Derfor har vi en betydelig interesse i at opretholde undertrykkelsen i de lande, vi får olie og billige produkter fra. Derunder at tage hensyn til de religioner, som er med til at holde mennesker uden større forbrug på plads. 
Jeg mener ikke, vi aktivt skal undertrykke. Folk skal have lov at kritisere deres egen religion, men udenforstående behøver ikke være nævenyttige med det. Der er derfor god mening i, at vi har en lov om blasfemi, især til at begrænse dem der ikke selv er ramt af en religion. 
Det er sværere at forstå, at denne lov ikke bliver brugt i situationer, hvor liv og ejendom er truet.

