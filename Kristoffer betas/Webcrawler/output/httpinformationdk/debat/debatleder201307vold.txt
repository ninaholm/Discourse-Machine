Voldsspiralen svinder ind



 
	Der er blevet kortere vej fra at få én på hovedet til at bede om hjælp på et af landets krisecentre. Alene fra 2011 til 2012 steg antallet af henvendelser med 50 procent. Samtidig falder antallet af voldelige parforhold, vurderer Socialstyrelsen. Det får eksperterne til at glæde sig over, at vold i parforholdet er blevet mindre tabubelagt.

	En glædelig udvikling, som man kunne ønske sig var blevet fulgt op af flere pladser på krisecentrene. Kun halvdelen af de voldsramte kvinder, der i 2011 søgte hjælp, fik nemlig den beskyttelse, de havde brug for. Er den voldsspiral, der ofte begynder i hjemmet og fortsætter i voksenlivet, så ved at blive brudt? Ikke endnu. Der erstørre opmærksomhed om problemerne, hvilket også har betydet, at flere mænd i dag ikke vil finde sig i fysisk eller psykisk vold fra partneren og derfor i stigende grad henvender sig til krisecentre og/eller politiet. Og det at sætte ord på volden og kunne stille sig op og sige: Det vil jeg ikke finde mig i, er et stort skridt i den rigtige retning.

	Men 10-20 procent af kvinderne på krisehjemmene vender stadig tilbage til den voldelige partner, fordi de har vænnet sig til volden og til ikke sige fra. Langt de fleste, der bliver udsat for vold fra partnerens side, har selv set vold i barndomshjemmet, derfor er det også nødvendigt at blive ved med at oplyse i medier, skoler, daginstitutioner, at vold på ingen måde er acceptabelt.

	Men også alle de ikke voldsramte skal lære, hvad vold i grunden er, og hvad der får folk til at acceptere vold. For en ting er, at det er blevet mindre tabubelagt at henvende sig til krisecentre med andre voldsramte og indsigtsfulde behandlere.

	Noget andet er at skulle fortælle kolleger, venner og familie, hvorfor du fik en på hovedet til julefrokosten, for her findes fordommene stadig om hysteriske kvinder og hypersensitive mænd, der nok selv er ude om det. Og sådanne reaktioner er noget, der for alvor gør ondt.

