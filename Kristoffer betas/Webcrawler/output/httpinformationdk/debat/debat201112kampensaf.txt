Kampen om saftevandet



 Torsdag kunne man se på blandt andet TV 2 News, at Københavns Kommune forbyder de ældre at drikke saft på plejehjemmene. God historie, men både unuanceret og forkert.
Saftevand er ikke forbudt i København, men København prøver at gøre noget ved en dårlig kultur, som trives på rigtigt mange plejehjem. Ofte køber plejehjem ind — ikke kun i København — så hver beboer kan få op til to—tre liter saft om dagen. Kort sagt bliver mange ældre spist af med saft i et omfang, så de hverken har plads eller lyst til rigtig mad.
Det er det problem, København tager fat i. I stedet for overskriften om forbud burde vinklen have været, at de gamle druknes i dårligt sukkervand. I den historie tager København faktisk de ældre alvorligt, ikke med forbud, men ved at tilbyde andet end saft: mælk, te, vand, øl, vin — og rigtig mad og dermed bedre livskvalitet.
Udfordringen i Danmark er, at ca. to tredjedele af de ældre på plejehjem er underernærede, og størstedelen af dem er småtspisende. Underernæring skaber mangel på energi og livsglæde.
Derfor bør de ældre flere gange om dagen tilbydes attraktiv og energitæt mad, så de rent fysisk får det bedre i hverdagen. Det er en svær opgave, hvis de ældre er sukkermætte af saft.
Bedre madvaner
Det kræver mere af plejehjem og personale at begrænse de store mængder sødt vand. Det er altid svært at ændre vaner, og det er lettere at stille et glas saft frem end at skabe hyggelige rammer for måltider med det, der nu skal til:
For eksempel at servere engelsk te med scones om eftermiddagen, kaffe med en frisksmurt bolle eller en dejlig hjemmelavet citronroulade, en bajer og en håndmad, isvand med frisk citronsaft, smoothies, friskpresset juice, en kop varm frisklavet bouillon.
København har ikke et kommunalt dekreteret saftforbud, og hvis der er plejehjem, der har valgt den vej, er det både dumt og unyttigt. De ældres kost skal forbedres med det gode — ikke med forbud.
Det er uværdigt, hvis vi i stedet for at debattere, hvad der kan give beboerne på plejehjemmene bedre mad og måltider, havner i en grøft, hvor vi i frihedens navn går til kamp for mere saft. Og det er sølle at slås for dårligt sukkervand til de game.
Anne-Birgitte Agger er direktør i Københavns Madhus

