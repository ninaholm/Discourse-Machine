Bogliberalisering
LEDER


 
	Liberaliseringen af bogmarkedet gennem de sidste 10 år er isoleret set en succes. Det viser den nye Incentive-rapport bestilt af Konkurrence- og Forbrugerstyrelsen med tal for udviklingen af det danske bogmarked i perioden fra 2000 til 2012 med vægt på den faktiske gevinst fra et forbrugersynspunkt. 319 millioner kroner blev besparelsen således sidste år.

	Det er en succes af primært flere grunde: priserne på bøger er faldet, der er flere udsalgssteder af bøger og forbrugerne køber flere bøger. At bøger er blevet billigere og bredere tilgængelige er både markedsmæssigt og kulturpolitisk en triumf.

	Rapporten siger ikke så meget om vilkårene for kvalitetslitteraturen på et fuldt liberaliseret bogmarked. Hvad rapporten dog siger er, at det ikke entydigt kan konkluderes, at den såkaldt smallere litteratur presses ud i et fuldt liberaliseret marked.

	Antal af skønlitterære titler er dog siden 2000 steget med 44 procent, og kun 16 procent af de adspurgte i undersøgelsen mener, at udvalget af interessante bøger er blevet mindre inden for de seneste år, mens rigtig mange glæder sig over, at bogen er blevet mere tilgængelig, og at der med supermarkeder og især netboghandlere er opstået nye salgssteder med et stort og rigt udvalg.

	Den nye rapport viser derfor én gang for alle, at man ikke kan tilrettelægge en litteraturpolitik ved at arbejde imod frie bogpriser; for liberaliseringen er også en enorm demokratisering af bogen.

	Rapporten viser, at en litteraturpolitik må gå ud fra liberaliseringen som et godt og nødvendigt vilkår, men at det så samtidigt i et meget lille sprogområde som det danske er helt nødvendigt at finde de nødvendige øvrige politiske redskaber til at sikre et mangfoldigt bogmarked.

	Vi har brug for et liberalt bogmarked, men vi har også brug for en gennemtænkt litteraturpolitik for at afbøde de værste effekter af den velsignede liberalisering.

