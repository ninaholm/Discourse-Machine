V for visionsløs
LEDER


 Langt væk fra lille Danmark, i det høje smeltende nord, talte USA’s præsident, Barack Obama, mandag til verden om den hastigt accelererende klimatrussel og behovet for hurtig og ambitiøs handling. På konferencen Global Leadership in the Arctic i Alaska leverede præsidenten et budskab, som amerikanske medier beskriver som værende »på grænsen til det apokalyptiske« i udpenslingen af klimaændringernes konsekvenser.
»Der er altid blevet fremført argumenter mod handling: ’Vi vil ikke have vor livsstil forstyrret’. Ironien er jo, at ikke meget vil forstyrre vor livsstil så fundamentalt som klimaændringer,« sagde Obama.
Hele fire gange i talen sagde præsidenten: »Vi handler ikke hurtigt nok,« mens hans udenrigsminister John Kerry i sin tale sagde:
»Hvis I synes, migration i dag udgør en udfordring for Europa på grund af ekstremisme, så vent, til I ser, hvad der sker, når der bliver mangel på vand og mangel på fødevarer, eller når en stamme kæmper mod en anden for simpel overlevelse.«
Hjemme i Danmark, med ryggen til apokalypsen, sidder Venstres finansminister, Claus Hjort Frederiksen, og regeringstoppen og planlægger, hvad Konservative i går så sig nødsaget til at kalde »en helt systematisk slagtning« af den danske indsats for grøn omstilling og klimabeskyttelse.
Læs også: Konservativ miljøordfører: Deprimerende udspil fra Venstre
Som afsløret i gårsdagens Information lægger det finansministerielle udspil til finanslov for 2016 op til at annullere samtlige dagens mål for klimapolitikken: Væk med målet om 40 pct. CO2-reduktion i 2020, målet om 50 pct. vind i elforsyningen i 2020, målet om 100 pct. vedvarende energi i 2050, målet om oliefyrs- og kuludfasning i 2030, målet om mindsket trængsel og luftforurening i hovedstadsområdet, målet om, at den kollektive trafik skal løfte det meste af væksten i trafik. Dertil væk med målet om 50 pct. genanvendelse af husholdningsaffald i 2022 og målet om fordobling af det økologiske areal i 2020.
Læs også: Regeringen vil spare 340 mio. på miljø og klima
Det ligner en fuldstændig nedsmeltning af Venstre-toppens evne til at formulere og forfølge fremtidssikrede visioner, når man således vil droppe alle de pejlemærker, som erhvervsliv, kommuner og andre aktører hidtil har brugt som ramme for deres innovation, planlægning og investeringsstrategier. Over årtier har Danmark opbygget en position som førende på miljø- og klimaområdet, etableret titusindvis af arbejdspladser og sikret tocifrede milliardindtægter via eksport af grønne løsninger. En helt unik konkurrencesituation og en helt unik politisk indflydelse er skabt via fremsynede beslutninger, målsætninger og rammebetingelser fra skiftende regeringer og folketingsflertal.
Men nu vil Venstre altså fokusere på at lade uforudsigelige markedskræfter styre udviklingen og dertil med beskæmmende smålighed fokusere på at realisere en stribe kortsigtede besparelser på det grønne område. Som det også fremgik af Information mandag, peger Finansministeriet på grønne besparelser på næsten 340 mio. kr. i tiden 2016-19. Det indebærer bl.a. tilbagerulning af den såkaldte klimapulje på bekostning af energirådgivning, naturgenopretning, elbusser, varmepumpefremme. Dertil nedskalering af den storstilede Naturplan Danmark samt afvikling af en række formidlingsaktiviteter og undersøgelser om affald og genanvendelse, nedlæggelse af det erhvervsrettede Grønne Innovationsforum og afskaffelse af Puljen for Grønne Ildsjæle. Sidstnævnte har i 2013-14 hjulpet 120 lokale civilsamfundsprojekter om grøn omstilling til realisering og dermed sikret en del af den folkelige deltagelse i klima- og miljøarbejdet, som altid har været og fortsat er afgørende.
Læs også: Grundfos kritiserer Venstres miljøbesparelser
Det er ubegribeligt, at Venstre, der ellers sværger til det private initiativ og personligt ansvar, nu vil kvæle denne billige – altså 10 mio. kr. om året – men virkningsfulde pulje.
Den samlede opposition plus støttepartiet Konservative tordnede i går mod finanslovtankerne. Det samme gjorde de grønne organisationer, mens erhvervsorganisationerne Dansk Energi og Dansk Fjernvarme frygter, at den grønne omstilling går i stå, og tusindvis af job mistes.
Med Venstres visionsløshed må der være banet vej for et alternativt grønt flertal af Konservative og oppositionspartierne, samlet i forståelsen af, hvad der er på spil for både klodens og Danmarks fremtid.

