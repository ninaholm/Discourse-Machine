Det er her for at blive
Gør cannabis legalt, så politiet får mere tid til at bekæmpe alvorlig kriminalitet, og det civile samfund får mulighed for at skabe normer for brug af stoffet. Uruguay kan snart levere lovlige produkter


I søndagens Politiken gjorde en læser opmærksom på et godt råd mod kålorm, som han har fundet i sin bedstefars havebog fra 1913: »Et udmærket forebyggende Middel har Man ved at plante en Hampeplante hist og her mellem Kaalen, da Hvidsværmeren ligefrem har Afsky for denne Plante og ikke lægger Æg i nærheden af den.«Kålbeskyttelse er endnu et – indrømmet: kuriøst – argument for at legalisere dyrkning, salg og brug af cannabis. Informations serie om selvmedicinering med cannabis er et andet og vægtigere argument. Sclerosepatienter, moren til et epilepsiramt barn, en gigtpatient og en slidt stilladsarbejder fortalte samstemmende, at cannabis lindrer deres smerter og andre symptomer langt bedre end den medicin, de har legal adgang til.Det er fuldstændig moralsk legitimt, at kronisk syge mennesker søger midler til at lindre deres smerter. Og derfor er det uanstændigt, at loven presser dem til at købe cannabis på et illegalt marked for at få et tåleligt liv. Det kan jo ikke undgå at støtte den kriminelle verden.Her burde sundhedsminister Astrid Krag være vaks med et lovforslag, der legaliserer cannabis til medicinsk brug. Ideen er såmænd ikke mere revolutionær, end at foreløbig 20 amerikanske stater og flere lande har gennemført en sådan lovgivning.Regeringen bør gå videre. Socialdemokraterne i København har en forsøgsordning med offentligt salg af hash på valgprogrammet til efterårets kommunalvalg. Det er udtryk for en prisværdig pragmatisk realisme.Uden sammenligning er cannabis det hyppigst anvendte ulovlige rusmiddel i Danmark. Hverken højere straffe eller politiets mangeårige indsats i Pusherstreet på Christiania har ændret ved det faktum. Detailhandlen er blot blevet spredt, og nu har pusherne i Nørrebroparken også fået faste stadepladser.Forklaringen på hashleverandørernes ihærdighed er, at den årlige omsætning på hash ligger i omegnen af en milliard kroner. Et beløb der får unge mænd til at sætte livet på spil i bandekrige om markedsandele, og København glimtvis til at minde om forbudstidens USA: Da køb, salg og indtagelse af alkohol blev kriminaliseret i 1920, overtog mafiaen markedet, og antallet af mord steg øjeblikkeligt og drastisk. I 1933, da alkohol atter blev legalt, faldt antallet af mord lige så brat.Samme markedslogik gælder cannabis. Ifølge de seneste udgaver af tidsskriftet The Economist er den mislykkede ’War on Drugs’ den væsentligste årsag til, at Portugal omkring årtusindeskiftet delvist afkriminaliserede brug af cannabis, at to amerikanske stater, Colorado og Washington, nu har gjort det samme, samt at flere stater seriøst overvejer at følge efter. USA er det land i verden, hvor den største andel af befolkningen sidder i fængsel for narkorelaterede forbrydelser. Set med omkostningsbevidste politikeres øjne er det simpelthen for dyrt og ineffektivt.Når hash bliver et legalt rusmiddel, er der intet illegalt marked at kæmpe om – og dermed færre bandekrige og færre kriminelle.Et helt andet argument for fri hash er, at den personlige frihed i et demokratisk pluralistisk samfund bør omfatte friheden til selv at bestemme, hvilke stoffer man beruser sig i. Som forhenværende socialoverlæge i København Peter Ege gentagne gange har påpeget, er forskere stort set enige om at skelne mellem brug og misbrug – og dér er cannabis ikke mere skadeligt end alkohol og nikotin.Desuden kan legalisering af cannabis give mulighed for at skabe normer for omgang med stoffet: Staten kan markere en acceptabel aldersgrænse, og det civile samfund kan etablere sociale normer for, i hvilke sammenhænge det bør nydes.Efter 40 års mislykket forsøg på militær bekæmpelse af produktion og salg vedtog parlamentet i Uruguay i begyndelsen af august en lov, som legaliserer brug af cannabis og regulerer produktion, distribution og salg.Hvis loven går igennem senatet, kan Uruguay begynde en eksport, og dermed vil en væsentlig hindring for det påtænkte forsøg i København være ryddet af vejen.Pia Fris Laneth er forfatter og foredragsholder
