Hvem er det, der mistolker?
Lasse Ellegaard mener, at  Israel alene er skurken, men konflikten mellem israelere og palæstinensere er noget mere kompliceret


 I sin kronik sidste mandag - Nej, jeg tog ikke fejl - svarer Lasse Ellegaard (LE) vistnok på et indlæg, jeg havde den 12.juni. Vistnok, fordi jeg har meget svært ved at genkende det, jeg beskyldes for at have skrevet, og fordi Lasse Ellegaard bringer ufattelig mange ting ind i kritikken - inkl. både Søren Espersens og sit eget ægteskab - som jeg ikke har noget ønske om at blande mig i, og som jeg har svært ved at se har med sagen at gøre.
Forhåbentlig har han ikke også selv valgt billedet - for så skal striden mellem ortodokse ashkenaziske og ortodokse sefardiske jøder om deres børns fælles skolegang også indblandes! Gid vide om jeg også har ansvaret for den ?
Man kan diskutere, om det kan betale sig at svare, når man fra starten af Lasse Ellegaard afvises som 'nyttig idiot' - men jeg vil da opfordre Informations læsere til at læse begge artikler og så spørge sig selv: Hvor har jeg beskyldt LE for at være 'anti-israelsk'? Hvor i alverden har jeg beskyldt LE for at være 'antisemit'? Som LE udmærket ved, har jeg læst og anmeldt hans reportager fra Mellemøsten - Med Gud i hænderne - (i Historielærerforeningens tidsskrift, Noter), så beskyldningen ville være absurd. Også fordi hans og mit eneste møde er foregået på Yad Vashem i Jerusalem.
Og hvor har jeg skrevet, at LE støtter terrorisme ?
Det bliver nærmest tragikomisk, når Lasse Ellegaard slutter sin kronik med at skrive, at Israel har valgt 'offerrollen' - hele kronikken er ét langt forsøg på med voldsomme modanklager at afvise en forsigtig kritik af, at LE ikke får hele baggrunden med, når Israels blokade af Gaza skildres. Man er da nødt til at nævne, at Israel faktisk for flere år siden har trukket sig ud af Gaza i et forsøg på at skabe fred - men at Hamas siden har taget magten i området og brugt det som base for angreb mod det sydlige Israel. At Hamas nu på femte år holder Gilat Shalit fanget - det nævner andre journalister - det hører da med til baggrunden.  Det viser, hvad israelerne  er oppe imod. Og hvorfor nævner Lasse Ellegaard ikke, at hvor alle palæstinensiske fanger i Israel får besøg af deres familier, har Hamas nu i fire år nægtet Gilats familie at se ham - eller bare lade Røde Kors besøge ham - i stedet for harmfuldt at angribe mig, fordi jeg vover blot at nævne ham?
Israelernes terrorfrygt
Man kunne også spørge, hvorfor skibene ikke sejler til Egypten og dér losser sin nødhjælp, men så ville man jo være nødt til at nævne, at også Egypten forsøger at afspærre adgangen fra og til Gaza - den egyptiske regering frygter jo også Hamas.
»Kontakten (fra Gaza) med den ydre verden er spærret af israelernes terrorfrygt,« skriver Lasse Ellegaard på side 316 i sin bog - jamen denne terrorfrygt er da reel, det ved enhver, der som jeg tit besøger området lige nord for Gaza-striben. Derfor behøver man ikke at være 'nyttig idiot' - en af LE's mange beskyldninger mod mig - for at have en vis forståelse for, at Israel reagerer på en flåde, der meget vel kunne medbringe våben til yderligere angreb.
LE er ikke ubekendt med, at IHH er under efterforskning for terrorvirksomhed i både Tyrkiet og Frankrig - nu nævner han det selv - og måske har han i mellemtiden også læst DIIS-rapporten om organisationen. Han kan heller ikke være ubekendt med de optagelser fra Mavi Marmara, der viste passagerer, der råbte op om at dræbe jøder og bliver martyrer.
Mon ikke Lasse Ellegaard også i mellemtiden har hørt de bitre bemærkninger, der er kommet fra de tre norske passagerer, der var ombord: »Volden mod de israelske soldater repræsenterer hverken vores eller Free Gaza-bevægelsens holdning,« siger Georg Morland, der er talsmand for de tre norske aktivister. »Jeg har ingen forklaring. Free Gaza-bevægelsen krævede, at hver passager skulle forpligte sig til ikke at bruge vold. Men jeg ved ikke, om andre gjorde det samme,« siger han og hentyder til den tyrkiske organisation IHH, der menes at stå bag volden på skibet.
De norske passagerer beklager det skete - omvendt er der det egyptiske parlamentsmedlem Mohamed Beltagy, der begejstret har fortalt til egyptisk tv, at nogle af passagererne overfaldt soldaterne og stjal deres våben - det vi har set også på dansk fjernsyn.
Mon ikke de fleste mennesker i verden ville ønske, at Hamas stoppede angrebene på Israel og anerkendte, at staten Israel er kommet for at blive - som Fatah har gjort. Dermed ville bolden være spillet over til Israels banehalvdel  - der så på alle måder måtte ønske at forbedre forholdene i Gaza, så befolkningen kunne gå i gang med at opbygge et civiliseret samfund.
Lasse Ellegaard mener, der er én skurk i denne konflikt - Israel - og han vælger offerrollen, hvis nogen bare antyder, at konflikten nok er noget mere kompliceret. Trist.
Otto Rühl er formand for Dansk-Israelsk Selskab

