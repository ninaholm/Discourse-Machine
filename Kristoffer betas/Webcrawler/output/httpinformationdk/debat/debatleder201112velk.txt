Velkommen Kim III



 Det er svært ikke at se Kim Jong-ils død som noget positivt og en chance for en bedre fremtid for Nordkorea. For hvordan kan det blive værre i landet, hvor store dele af befolkningen sulter, og hvor op mod 200.000 holdes indespærrede i frygtelige fangelejre? Og hvordan kan det atomvåbenbevæbnede Nord- koreas forhold til omverdenen blive mere eksplosivt og faretruende end under Kim Jong-ils styre, hvor den ene højspændte krise fulgte den anden?
Men diktatorens død alene vil ikke bringe forandringer til Nordkorea. Det kommunistiske familiedynasti vil blive videreført, når den meget unge Kim Jong-Un skal udfylde rollen som leder efter sin far og farfar. Der vides utroligt lidt konkret om Kim Jong-Un, og hvad der vil ske nu, er i vid udstrækning gætværk.
Det bedste, omverdenen — specielt Sydkorea og USA — kan gøre, er at række hånden ud mod den nye leder og tilbyde den økonomiske hjælp, og de forsikringer om, at landet ikke er i fare for at blive angrebet militært, som styret i Pyongyang higer efter. Kim Jong-Un skal have vished for, at det kan betale sig at åbne op over for omverdenen, og at forhandlinger er mere givtige end sabelraslen. Og han skal gives muligheden for at overbevise generalerne, der omgiver ham, om, at bedre relationer til omverdenen er i Nordkoreas interesse.
Om han vil tage imod en udstrakt hånd, er ganske vist meget usikkert, men for det internationale samfund er der ikke nogen bedre mulighed end øget kontakt for at påvirke retningen, det nordkoreanske regime vil slå ind på. Lige nu må den største prioritet være at forbedre levevilkårene for den nordkoreanske befolkning. Ultimative — og formentlig frugtesløse — krav om, at landet skal opgive sit atomvåbenprogram må vente. Et stort pres på Nordkorea lige nu kan give bagslag og få Kim Jong-Un til at indtage den samme krigeriske indstilling som sin far. Og så vil intet være blevet ændret med Den Kære Leders død.

