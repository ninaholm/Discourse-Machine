Frygten for populisme
Hvis centrum-venstre føler sig for fin til at tage favntag med populismens grove forenklinger og krigeriske fjendebilleder, vil der altid være andre politiske kræfter, som kan, vil og tør


Populisme er blevet et skældsord for centrum-venstre. Ansvarlighed er godt. Populisme er kommet i kategori med mørke kræfter som racisme, mandschauvinisme og nationalisme. Men måske er det her, at forklaringen på vælgerkrisen for centrum-venstre skal findes?Ifølge Den Danske Ordbog betyder populisme en »bestræbelse på at vinde den brede befolknings gunst ved at forenkle fremstillingen af vanskeligt forståelige samfundsforhold og ved at forholde sig kritisk til samfundets etablerede autoriteter.«Dét lyder da ikke så tosset, vel? I et demokrati virker det omvendt kugleskørt at søge væk fra folkekære paroler for i stedet at tabe den brede befolknings gunst ved at komplicere fremstillingen af vanskeligt forståelige samfundsforhold og ved at forholde sig godtroende til samfundets etablerede autoriteter.Populisme tilbydes i alle former og farver, men antipopulisme synes kun at findes i én udgave: som en opskrift på demokratisk fiasko. Særlig i et samfund som det danske med en rodfæstet skepsis mod selvhøjtidelige sognefogedtyper og bedrevidende skrankepaver; en stolt tradition, der trækker åndelig inspiration helt tilbage til Holberg og Grundtvig. Fra det talte ord på de første højskoler over flabede flyverblade i kongens København til tidens tumulter på sociale medier har understrømmen i den politiske kultur i Danmark gennem generationer været rundet af en befriende uhøjtidelighed; en kort magtdistance mellem borgere og beslutningstagere.Den bramfrie trodsighed, der konstant pibler frem som en smuk underskov af ukrudt i den skandinaviske og danske folkekultur, er en kraft, som de politiske partier gør dumt i at ignorere. Ikke desto mindre har SR-regeringen hidtil og med imponerende præcision formået at placere sig på den forkerte side af vælgerflertallet i stort set alle skelsættende debatter – fra dagpenge til DONG. Alle frustrationer afskrives blot som »pøblens vilde forestillinger«. Med den evige, teknokratiske tomgangssnak om ’nødvendigheder’ synes den socialdemokratiske top tilmed at satse alt på vælgernes ærefrygt over for embedsvældets usagte visdom. Resultatet er, at Socialdemokraterne nu er skåret ned til under halv størrelse af, hvad partiet fik med Svend Auken som formand ved folketingsvalget i 1990. Folkesocialisterne risikerer at hænge fast i samme fælde. På et debatmøde onsdag eftermiddag appellerede SF’s nye formand, Pia Olsen Dyhr, til at »turde tale populismen midt imod«. Men måske er det snarere tid til at trække flere væsentlige debatter – om eksempelvis grøn omstilling og medarbejderdemokrati – ned på jorden og ind i mediernes centrifuge ved at gøre dem mere letfattelige? Og måske er det tid til at igen at turde forholde sig lidt mere aggressivt systemkritisk til velfærdsstaten?Når de tre nyere holdningspartier (Dansk Folkeparti, Enhedslisten og Liberal Alliance) vinder frem på bekostning af de gamle administratorpartier, skyldes det noget så simpelt som en klart retningsstyret vilje til trænge igennem det søvndyssende teknokratsprog ved både at »forenkle fremstillingen« og »forholde sig kritisk til samfundets etablerede autoriteter«.Den belgiske politolog Chantal Mouffe har i årevis rejst rundt med en skarp pointe om, at centrum-venstre må genopdage lidenskaben ved igen at turde bruge fjendebilleder og omvæltende ideer. Pointen er bestemt ikke blevet mindre aktuel i en tid, hvor centrum-venstre er gået i et med tapetet.Herhjemme har den socialdemokratiske historiker Søren Mørch også betonet behovet for at turde tilspidse konflikterne. Både Mouffe og Mørch trækker på den kontroversielle tyske samfundstænker Carl Schmitt, som skrev, at den politiske fjende hverken »behøver at være moralsk ond eller æstetisk hæslig«, kun så »fremmed, at det i ekstreme tilfælde er muligt at have konflikter med ham«.Gennem historien har de politiske strømninger i tiden, der bedst har formået at sætte konkrete ansigter på barriererne for fremgang, vundet kampen om flertallets gunst. Hvis centrum-venstre i dag føler sig for fin til at tage favntag med populismen, vil der altid være andre politiske kræfter, som kan, vil og tør. Ikke mindst ved europa-parlamentsvalget 25. maj: Højre-nationalistiske partier står til at overtrumfe det samlede centrum-venstre – paradoksalt nok med en eksplosiv cocktail af klassiske venstrefløjsmærkesager: social indignation og systemkritik.Lars Trier Mogensen er politisk kommentator.
