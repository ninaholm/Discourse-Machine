DF's socialordfører: ’Debatten er forældet’
Ældredebatten præges ikke af elendighedsretorik. Den er forlængst erstattet med respekt for alderdommen, mener DF’s socialordfører


 Dem, der mener, at vi har en elendighedsretorik omkring ældre, har ikke fulgt ordentligt med i debatten. Det mener Karin Nødgaard, som er socialordfører for Dansk Folkeparti.
»Sådan nogle synspunkter hører til i 1980’erne, hvor man brugte ordet ’ældrebyrde’. Det ord er der ingen, som bruger i dag. Det viser, at vi er kommet videre,« siger Karin Nødgaard.
Hun mener derfor, at det er et tilbageskridt for debatten, når man som dagens kronikører taler om, at vi har et unuanceret syn på ældre.
»Fra politisk side prøver vi jo netop at lade være med at skære alle ældre over én ydmygende kam. Vi siger, og har i virkeligheden i lang tid sagt, at ældre skal behandles med respekt,« siger Karin Nødgaard og tilføjer, at den slags synspunkter trækker debatten ned på et niveau, hvor den ikke længere hører hjemme.
Glem ikke de svage
Selv om danskerne bliver ældre, er friskere i længere tid og kan blive nogle ekstra år på arbejdsmarkedet, må man ikke glemme, at der altid vil være svage ældre. Men dem tager kronikken ’Bliv i de voksnes rækker’ ifølge Karin Nødgaard ikke hensyn til.
»I Dansk Folkeparti har vi stor respekt for, at der er mange friske ældre, men vi ved også, at der er mange ældre medborgere, som ikke kan klare sig selv, og det er sjældent dem, der råber højest og stiller sig op på barrikaderne,« siger Karin Nødgaard.
Hun mener, det er vigtigt, at der er nogen, der tager sig af denne gruppe ældre og ikke glemmer dem i mængden af ældre, der kan klare sig selv.
»For nylig havde TV-Avisen et indslag, der handlede om, at der er mange ensomme ældre i Danmark. Det er en bekræftelse af, at vi skal have fokus på denne gruppe af medborgere.«
— Men er Dansk Folkeparti ikke med til at skabe et billede af svage ældre, når I for eksempel foreslår, at alle ældre skal tildeles gratis peberspray?
»Nej.«
— Hvad synes du så, jeres forslag om peberspray fortæller om synet på ældre?
»Jeg er jo ikke retsordfører, så det skal jeg ikke udtale mig om. Jeg har den sociale indfaldsvinkel til vores politik og jeg føler mig overhovedet ikke ramt af kritikken af, at der skulle være tale om en elendighedsretorik. Jeg mener klart, at Dansk Folkeparti er det parti, som taler de ældres sag,« siger Karin Nødgaard.

