Slut med statsfeminismen



 Her gik man og troede, at det var Sverige, der gik forrest i ligestillingsdebatten. Her hvor alle politikere, også de mandlige, er feminister, hvor det ikke længere hedder ’han’ og ’hun’, men ’hen’, hvor der er kønsneutrale daginstitutioner og skoler, der ifølge loven skal arbejde aktivt for ligestilling, hvor der er øremærket barselsorlov til mændene, og hvor der er et feministisk parti.
Her troede man, at det var Danmark, der var et land af ligestillingsanalfabeter, mens Sverige gik forrest og viste vejen. Og så er forskellen slet ikke så stor alligevel.
For ligestillingsdebatten i Sverige har udmøntet sig i en kamp mellem røde og blå feminister, præcis som i Danmark. Den ene fløj har ligestillingsminister Nyamku Sabuni fra det liberale Folkpartiet i spidsen. Hun er modstander af kvoter og plæderer for, at kvinder og mænd må indrette deres liv, som de vil, uden indblanding fra staten. For nylig skrev hun i et brev til EU-kommissær Viviane Reding, der er ved at udarbejde en EU-lov om 40 procent kvinder i virksomhedsbestyrelser, at det måtte være op til hvert enkelt land, hvordan det ville øge den kvindelige repræsentation. Det var ikke nok at tilslutte sig det brev, som 10 EU-lande har skrevet sammen, hun ville forfatte sit eget. På den anden side er der de røde, der har set manglende ligeløn og glaslofter som strukturelle problemer, der afhjælpes ved hjælp af lovgivning.
Nu er det slut med den ’statsfeminisme’, vi så ofte har grint af i Danmark. Nu ser svenskerne mod Danmark, hvor ingen, heller ikke en rød regering, går ind for kvoter og øremærket barselsorlov til mænd. Svenskerne har fået nok. Nu mangler de bare at få sænket andelen kvinder i bestyrelser fra 25 til 16 procent og andelen af mænd på barselorlov fra 23,9 procent til 7,7 procent. Præcis som i Danmark.
 

