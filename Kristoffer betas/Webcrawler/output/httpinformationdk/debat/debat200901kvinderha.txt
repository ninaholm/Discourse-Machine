Er det dét, kvinder vil ha'?
Damebladsredaktører begrunder damebladenes fokus på udseende og forbrug med et argument om, at 'det er det, kvinder vil have'. Men derved fralægger de sig et medansvar for, at bladene bidrager til at skabe et kvindebillede, som tilgodeser reklame- og skønhedsindustriens interesser frem for kvindernes
Kvinderne bag protestmagasinet Consume mener, at de traditionelle dameblade udbreder en livsstil, der fokuserer på udseende og forbrug.


 I løbet af de seneste par måneder har der i flere forskellige medier været en del polemik omhandlende den køns- og livsstilskultur, vi finder i damebladspressen. Polemikken har til dels været foranlediget af protestmagasinet Consume, som vi, fire unge kvinder, udgav i slutningen af oktober. 
Bladet er en kritisk kommentar til de stereotypiserende fremstillinger af mænd og kvinder, vi finder i dame- og mandeblade, og til den massive forbrugskultur, der nærer disse stereotyper - i særdeleshed i damepressen. 
Vores påstand er, at damebladene udbreder en livsstil, der fokuserer på udseende og forbrug. En livsstil, der gennem selve konceptet dameblade, bliver synonym med moderne kvindelighed og moderne kvindekultur. Det kvindeunivers, som damepressen foregiver at være eksperter i, kommer her overvejende til at handle om mode, skønhed og shopping. Temaer, der i bladene suppleres af et massivt udbud af forbrugsartikler; tøjkollektioner og kosmetikprodukter. 
På den måde skabes et kvindebillede, der ifølge os snarere tilgodeser reklame- og skønhedsindustriens interesser frem for det, der i bladene fremstilles som værende kvindernes interesser. 
Facebook-generationen
Som svar på denne kritik kunne man tirsdag den 2. december i Deadline 17 på DR2 høre chefredaktør på Eurowoman, Camilla Frank, sige:
"Jeg synes ikke nødvendigvis, man kan sige, at det er fordummende at læse om mode og skønhed og shopping - det er jo noget, kvinder har interesseret sig for i alt den tid, kvinder har fandtes." 
Men allerede den 16. oktober kunne man i Information læse en kronik af Julia Lahme, chefredaktør på Cosmopolitan. Den var ment som et mere generelt forsvar mod den kritik, hun mener, damebladene med halvårsintervaller udsættes for. 
I kronikken er det Lahmes hensigt at diskvalificere de gængse anklager, der bl.a. gør damebladene ansvarlige for at ødelægge unge pigers selvværd. Anklagerne mangler empirisk grundlag, mener Lahme, og deres sædvanlige nogle-og-40-årige-akademiske ophavsmænd kender derfor slet ikke de unge kvinder, som de tager i forsvar.
Det gør Lahme derimod, men hun er ikke bekymret.
"Det er nemlig verdens mest kritiske medieforbrugere, vi er ved at møde," siger hun. 
Ifølge Lahme er unge kvinder af i dag - Facebook-generationen - fuldt ud i stand til tage ansvar for sig selv, for andre og for det samfund, de er en del af.
Ved at tegne en sådan profil af sine læsere har Lahme helgarderet sig mod enhver kritik af den køns- og forbrugskultur, som hun som udbyder af et af de dameblade, der præger det danske bladmarked, er med til at producere. Det er nemlig i hendes fremstillings logik slet ikke nødvendigt, at damebladsindustrien tager ansvar - det klarer de mediekritiske og samfundsbevidste læsere ganske selv! 
Melder man sig alligevel på banen som kritiker, er man på forhånd dømt totalt overflødig. Men ikke nok med det; man gør sig faktisk også skyld i formynderisk frihedsberøvelse af frie kvinders frie valg. 
I Lahmes fremstilling vælger vi kvinder nemlig at læse bladene, ikke på bekostning, men som resultat af vores valgfrihed. Derfor er det både arrogant og umyndiggørende at påstå, at det kvindebillede, som fremstilles i damebladene, er stereotypt og begrænsende, når nu der er så mange kvinder, der læser dem. 
Denne logik er Lahme ikke ene om at repræsentere. Standardargumentet har fra flere af de damebladsredaktører, som er blevet præsenteret for vores kritik, været, at bladene jo kun ser ud, som de gør, fordi det er sådan, kvinderne vil have dem til at se ud. 
"- det er emner om mode, forbrug og skønhed, de vælger. Derfor ligner alle forsider på kvindeblade i dette land hinanden så meget," siger magasindirektør på Aller Pres, Pernille Aalund, f.eks. til netavisen Markedsføring den 23. oktober.
Industriens magt 
Redaktionen bag Consume består imidlertid af kvinder i 20'erne. Vi burde derfor både tilhøre de fleste af damebladenes kernelæsergruppe såvel som den af Lahme benævnte 'Facebook-generation'. Men vi anerkender ikke denne udlægning af, at de dameblade, der generelt dominerer det danske bladmarked, skulle være et direkte resultat af frie kvinders frie valg. 
Vi mener, at der mangler nogle væsentlige mellemregninger, når damebladsredaktørerne drager den konklusion, at kvindeblade handler om forbrug og udseende, fordi det åbenbart er dét, der interesserer kvinder mest. Det er ikke fordi, vi stiller os kritiske over for de statistikker og målgruppeanalyser, der lægges til grund for argumentet. Men man har i denne kalkule fuldstændig bortrationaliseret den i høj grad udfaldsgivende omstændighed, at damebladene udgør et kulturprodukt, hvor kvindekultur og skønhedsindustri er to sider af samme mønt. 
Damebladene er finansierede af et stort antal annoncører, hvis reklamer for kosmetik og modetøj er med til at skabe den køns- og livsstilskultur, der gør sig gældende i bladene. 
At tale om fri vilje og kvindeinteresser uden at forholde sig til den kendsgerning, at bladene rummer en markedsplads, der bombarderer læseren med billeder på, hvordan moderne kvindelighed skal performes, kan derfor ikke lade sig gøre. Der er altså som udgangspunkt en del flere interesser på spil, end dem, som tillægges damebladenes læsere. Derfor kan argumentet om, at "det er det, kvinderne vil have", ikke retfærdiggøre det udbredte fokus på forbrug og udseende, for det er et forsimplet argument. 
I damebladene fylder annoncerne stort set lige meget som den redaktionelle tekst, men grænsen for hvad, der er hvad, kan være svær at få øje på. 
"Du skal unde dig selv en tur til frisør, en ansigtsbehandling eller en ny rouge," står der i lederen af Cosmopolitans sommerudgave. 
I et senere eksemplar kan man, ligeledes i lederen, læse at "det er okay at give efter! Nogle gange er lykken bare at shoppe på nettet ..."
Evig utilstrækkelighed
Damebladene har altså både karakter af at være en form for kulturinstitution, der foregiver at vide, hvad kvindelighed og kvindekultur er for en størrelse, og samtidig fungerer de som reklamebrochurer og guider til forbrugsmarkedet. 
Problemet er bare, at når grænsen mellem reklame og redaktionelt indhold er så utydelig, som det er tilfældet i mange danske dameblade, så bliver selve reklamens logik også medskaber af den identitets- og livsstilskultur, vi finder i bladene. Det som er reklamens formål; at få os til at føle os utilstrækkelige for at skabe behov for forbrug, indopereres på den måde i vores identitet. En følelse af utilstrækkelighed, som konkret kommer til udtryk i evige slankekure, evigt forbrug og evig utilfredshed.
10 gange flere kvinder end mænd rammes af nervøs spisevægring. Og i al almindelighed bruger de fleste kvinder ekstreme mængder tid, energi, tankevirksomhed og penge på at skulpturere, censurere og tilpasse deres udseende dét billede af kvindelighed, som gør, at vi bliver genkendt som værende rigtige kvinder. Og dermed rigtige mennesker - befriet fra intetkønnets gråzone! Tid, energi, tankevirksomhed og penge, der kunne være blevet kanaliseret i mange andre og mere konstruktive retninger, hvis der ikke fortsat blev opretholdt en køns- og livsstilskultur, der med hjælp fra reklame- og skønhedsindustrien legaliserede et egocentrisk fokus på vores egne forskønnelsesprojekter.
For os at se, er dette ikke et spørgsmål om fri vilje, men et resultat af en samfundsmæssig udvikling, der i stigende grad indskrænker det politiske og etiske råderum til fordel for markedet. 
At magasinpressens eksistensgrundlag afhænger af dens samarbejde med reklameindustrien, er problematisk, fordi succeskriteriet om salg og profit bliver det rådende i spørgsmålet om, hvilke værdier vi skal bygge vores livsstilskultur og identitet på. På den måde risikerer samarbejdet med reklameindustrien at undergrave magasinpressens sociale medansvar. Med mindre man som damebladsredaktørerne fralægger sig dette medansvar ved at forskyde det til os forbrugere. 
Den manøvre tolker vi som en fralæggelse af et fælles samfundsmæssigt ansvar.

Sidsel Maria Hummelgren er medredaktør af bladet Consume og studerende på Kultur og Sprog samt Internationale Udviklingsstudier på RUC

