Red 21 børns liv - giv humanitært ophold til irakere



Karin Bancsi, næstformand i HK og Bent Melchior, overrabbinerDanmark er fyldt med regler, love og restriktioner. De sikrer et velordnet velfærdssamfund, som vi er så glade for. Men i nogle gange går medmenneskelighed og fornuft tabt i paragraf-rytteri.Regeringen har presset de irakiske myndigheder til en aftale, der betyder, at 282 irakiske asylansøgere skal rejse til Irak. Nogle har resigneret, mens andre har søgt tilflugt i Brorsons Kirke.Der er ni børnefamilier blandt de afviste irakiske asylansøgere med i alt 21 børn. Hvordan kan vi retfærdiggøre at sende børn tilbage til så usikker en fremtid? Børn som har boet i Danmark, siden de var ét år. Som kun taler dansk og ikke kender Irak ud over skrækindjagende billeder af krig og ødelæggelser på tv. Hvor er vores medmenneskelighed? Det kan vi ikke være bekendt.Vi hører ofte politikere gemme sig bag udsagnet: »Det er forældrenes ansvar, at deres børn er i denne situation«.Det står sort på hvidtMen vis os ét forældrepar, som ikke vil gå til det yderste for sikre deres børn tryghed og sikkerhed? Det er vores overbevisning, at alle bakker op om dette motiv. Derfor mener vi, at de irakiske forældre reagerer, som alle forældre ville af kærlighed til børn.Vi bakker derfor op om Red Barnets appel om at give humanitært ophold til irakiske børnefamilier.Hvis vi endelig skal til at kigge på regler, så giver de faktisk også mulighed for det. Ud over at vi af ren og skær medmenneskelighed og sund fornuft bør garantere børnene og deres forældre humanitært ophold, står det nemlig sort på hvidt, at vi bør gøre det. Både i følge Udlændingeloven og Ministeriet for Flygtninge, Indvandrere og Integrations egen praksis er det ministeriets eget skøn om, der er særlige hensyn, der begrunder en opholdstilladelse. Her skriver ministeriet, at der i kan gives humanitær opholdstilladelse til kvinder og familier med mindre børn fra områder, hvor der hersker ekstremt vanskelige vilkår. Det er der i Irak, hvor militante grupper hærger landet, og vi netop har set 46 blive dræbt og 166 blive sårede af en bombe i det nordlige Irak.Sidst men ikke mindst fastslår FN's Børnekonvention, at hensynet til barnets tarv skal indgå i beslutningerne. Derfor er det uomtvisteligt, at de irakiske børn bør have lov til at blive. Det kan på ingen måde være i deres tarv at blive sendt tilbage til et land fyldt med vold, når de har trygge og kendte rammer i Danmark.Derfor bør vi alle råbe i kor: Red 21 børn - giv opholdstilladelse til dem og deres familier i overensstemmelse med dansk lovgivning og tradition.Karin Bancsi er næstformand i HK og Bent Melchior er overrabbiner
