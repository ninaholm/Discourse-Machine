Hey Hamas, jeg tror, I er ved at smadre Palæstinas fremtid
På et tidspunkt, hvor Europa i stigende grad bakker op om det palæstinensiske projekt, jubler regeringsmedlemmer i Hamas, når palæstinensiske mænd hamrer biler ind i jøder på gaden og slår rabbinere ihjel med økser i synagoger. Mulighederne for fred og forsoning bliver sværere og sværere at få øje på


I sidste uge kørte jeg gennem Jerusalems gader sammen med en af mine palæstinensiske venner. Da vi passerede den gamle by, skruede han ned for popmusikken på anlægget. &raquo;Hvis jeg kører galt nu, vil medierne eksplodere med nyheden om endnu et terrorangreb i Jerusalem. Hvis jeg overlever, vil politiet med stor sandsynlighed skyde på mig. Ja, måske endda slå mig ihjel,&laquo; sagde han med både ironisk distance og et glimt i øjet. Vi grinede begge to, men blev hurtigt meget stille. Jeg er ret sikker på, vi tænkte det samme. At det desværre overhovedet ikke var usandsynligt. At det sørgeligt var uden for diskussion.Lidt efter skruede jeg op for poppen igen, dog kun på halv styrke, og spurgte ham, om han havde hørt det seneste hit i palæstinensisk radio. Det, hvor to drenge synger om at meje jøder ned på gaden med deres biler. Han nikkede tavst.Et par uger inden vores køretur havde jeg skrevet en artikel om netop sådan et bilangreb. En bil var kørt fra vognbanen, over togskinnerne og frontalt ind i en gruppe mennesker på en station. Gerningsmanden var palæstinenser, ofrene jøder.Da jeg delte artiklen på Facebook, reagerede en af mine andre palæstinensiske venner. Nok taler han ikke dansk, men han behøvede ikke at kunne stave sig gennem spalterne for at gennemskue, hvilken nyhed artiklen handlede om, og selv om han på ingen måde støtter op om overfaldene, var han mere end skeptisk over min dækning.Huskede jeg nu også at skrive om de palæstinensiske ofre, og var jeg klar over, hvilken bås jeg satte &rsquo;palæstinenserne&rsquo; i ved at skrive om disse overfald? Nok er de udført af palæstinensere, men der er tale om en lille procentdel af den palæstinensiske befolkning. Og nok er ofrene jøder, men der er tale om et lille antal i forhold til de mange palæstinensiske liv, de seneste årtiers konflikt har kostet?Jeg henviste til min øvrige dækning af israelske overgreb på palæstinensere og deres rettigheder, men lige lidt hjalp det. Han havde afsagt sin dom: Jeg &raquo;holdt med de andre&laquo;.Drab som politikTirsdag fulgte så endnu et angreb. Denne gang ikke med en bil, men derimod med økser, knive og pistoler som våben. De blev brugt til at dræbe fire bedende jøder i en synagoge i den vestlige del af Jerusalem. Igen var gerningsmændene palæstinensiske mænd, endnu engang bifaldt Hamas deres aktion og kaldte det &raquo;en naturlig reaktion på Israels forbrydelser&laquo;.Kæden har været løs længe, men det er her, den for alvor hopper af.Da Fatah og Hamas i juni besluttede sig for at lægge adskillige års uvenskab bag sig og danne en palæstinensisk samlingsregering, blev Hamas officielt repræsentant for det palæstinensiske folk. Repræsentant for min ven i bilen, repræsentant for min nu arrige ven på Facebook, til trods for at ingen af dem støtter angrebene eller Hamas&rsquo; ros af dem.Og ligesom de israelske politikere og regeringsmedlemmer skal stilles til ansvar for deres udtalelser, skal de palæstinensiske ledere ligeså. Og blandt dem er der altså magtfulde mænd, der mener, at det at køre folk ned på gaden og slå bedende jøder ihjel med økser er den rette måde at &raquo;føre politik&laquo; på.Mislykket ægteskabI de seneste uger er europæiske ministre og andre topdiplomater valfartet til Israel og Palæstina, alle med nogenlunde samme budskab og kritik i bagagen: Det er tid til for alvor at gøre Palæstina klar til at blive en stat, og det er tid til for alvor at skærpe retorikken over for Israel.Det var også budskabet, udenrigsminister Lidegaard (R)havde med sig på sit nylige besøg i Israel og Palæstina. Et besøg han blandt andet skulle bruge til at finde ud af, hvor langt Palæstina er fra at blive en stat, og hvor meget hjælp der er brug for undervejs, forklarede han den danske presse i løbet af sit tre dage lange besøg.Den palæstinensiske samlingsregering blev indgået med ambition og ønske om et samlet og stærkt Palæstina. Adskillige lande definerer Hamas som en terrororganisation &ndash; et mærkat, der længe har begrænset det internationale samfunds vilje til at støtte det palæstinensiske projekt i Gaza såvel som på Vestbredden.Både Fatah og Hamas håbede uden tvivl, at et ægteskab mellem dem ville kunne ændre på det, og set i lyset af både de seneste ugers udmeldinger fra de mange europæiske ministre og de historisk store donationer, der er blevet øremærket til genopbygningen af Gaza, synes det til en vis grad at være lykkes.Villigheden til at hjælpe og bakke op om Palæstina er større og mere udbredt end tidligere, men spørgsmålet er, om Palæstina selv er ved at ødelægge den mindst lige så hurtigt, som den er vokset?Jeg tror ikke, Hamas&rsquo; opbakning til og jubel over bildrab og økseangreb øger nogens vilje til at støtte et palæstinensisk styre, hvor Hamas sidder med ved roret. Jeg er derimod ret sikker på, at min palæstinensiske ven også i fremtiden ikke bare skal frygte den skade, han kan gøre på sig selv og andre ved at køre galt i Jerusalems myldrende trafik, men også den skade, der efterfølgende vil blive gjort på ham som ung palæstinensisk mand bag et rat i Israel. Jeg tror desværre heller ikke, det er sidste gang, at min anden palæstinensiske ven, født og opvokset i Jerusalem-kedlen, har skældt mig ud på Facebook over artikler om palæstinensiske angreb, han ikke selv støtter, men som hyldes af de politikere, der repræsenterer hans land.Anne Hertzum Alling er journalist
