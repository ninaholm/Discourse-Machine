Klap hatten, Khader
LEDER


 Det nybagte konservative folketingsmedlem Naser Khader forsømmer sjældent en lejlighed til at komme i medierne. Ifølge dagbladet Politiken vil han nu forhindre, at en 25-årig borger bliver optaget på det lovforslag om tildeling af indfødsret, som regeringen forventeligt fremsætter i slutningen af denne måned.
Den unge mand, der lige som sine søskende i forvejen har et israelsk statsborgerskab efter sin palæstinensiske mor, har politisk været vidt omkring. I sin tidlige ungdom har han således været erklæret racist og lokalformand for en afdeling af Dansk Folkepartis Ungdom, men siden er han konverteret til islam og er nu tilhænger af et muslimsk kalifat, som dog ifølge den unge mands udtalelser til bl.a. Berlingske skal opnås med fredelige midler.
Læs også: Ulrik Dahlin, du kan selv være en klaphat
Naser Khader, der som bekendt selv har prøvet at være vidt omkring politisk, kalder på et facebook-opslag den unge mand for »islamist og demokrati-hader«, og Naser Khader bebuder, at han vil samle et flertal for at få den unge mand fjernet fra lovforslaget. I den forbindelse tilkendegiver Naser Khader helt på linje med Dansk Folkeparti, at et statsborgerskab for ham er »noget, man skal gøre sig fortjent til«.
Det gør den unge mand, som ikke er dømt for noget som helst, så ikke i Naser Khaders verden. Tværtimod mener Naser Khader, at den unge mands »antidemokratiske holdninger« kolliderer med »det danske samfunds grundlæggende frihedværdier«, som man som ansøger formelt skal erklære sig loyal over for.
Det er nærmest en tragisk pointe, at Naser Khader i sin iver for at beskytte »de grundlæggende frihedsværdier« i Danmark er blandt de første til at bryde dem. Hvis Naser Khaders tankegang skal føres ud i sin yderste konsekvens, kræver det et tankepoliti, som kan føre kontrol med, om ansøgerne om dansk statsborgerskab kun tænker tanker, der officielt kan godkendes.
Så hvis et flertal i Folketinget ender med at sige nej til den pågældende unge mand, hvem bliver så den næste, der ikke kan få lov til at blive dansk statsborger? Hvad hvis en ansøger f.eks. er nazist eller ligefrem hylder en fredelig overgang til et socialistisk samfund og derfor vil stemme på Enhedslisten?
At såvel udlændingeminister Inger Støjberg (V) og Liberal Alliances Leif Mikkelsen er enige med Naser Khader, viser, hvor langt ud på glidebanen Danmark allerede er kommet. Så klap lige hesten, Khader!

