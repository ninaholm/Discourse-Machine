Læserbreve



 Radioaktivt affald på lossepladsen
Tarjei Haaland, klima- og energimedarbejder, Greenpeace
Det franske olieselskab Total afsluttede i august efterforskningsboringen efter skifergas i Nordjylland. Man havde godt nok fundet skifergas, men laget af alunskifer i godt tre kilometers dybde var for tyndt. Total opgav derfor at gå videre med forsøgsfracking i borehullet. Men alunskifer indeholder uran, og skal – hvis uranindholdet er over undtagelsesniveauet 40 ppm – håndteres og deponeres som radioaktivt affald. Derfor var Total forpligtet til at måle uranindholdet i takt med, at man borede sig ned gennem laget af alunskifer. Statens Institut for Strålebeskyttelse skriver i en rapport fra august, at Totals analyseresultater viser, at aktivitetskoncentrationen varierer ned gennem den gennemborede alunskifer, og at den i flere tilfælde er højere end værdierne for de fastsatte undtagelsesniveauer. Hvor højt uranindhold, der er tale om, kan vi ikke få oplyst med henvisning til Totals krav om fortrolighed vedrørende data for skifergasindholdet.
Velvidende at uranindholdet har været over 40 ppm i dele af alunskiferen, har Total dog intet gjort for at sortere boreaffaldet fra gennemboringen af alunskiferen efter dets uranindhold. Boreaffaldet blev sammen med boremudder blot opsamlet og hældt i fire containere på borepladsen. Total har med andre ord fået lov til at fortynde sig ud af problemet ved at blande borespåner, som skulle have været håndteret som radioaktivt affald, sammen med borespåner og boremudder. Men det kan umuligt være politisk eller folkeligt acceptabelt, at boreaffald, som efter loven skal håndteres som radioaktivt affald, opblandes med andet affald og deponeres som almindeligt affald.
Ringe forvaltning af landbrugsstøtte
Hans Jørgen Nygaard og Ole Færgeman, hhv. formand og næstformand for Frie Bønder – Levende Land
Danmark skal levere 100 millioner kroner tilbage til EU, fordi vi ikke kan finde ud af at udnytte den del af EU’s landbrugsstøtte, som er øremærket til landmænd under 40 år. Årligt modtager Danmark seks-syv milliarder kroner, hvoraf knap totredjedele går til grundbetalinger som et simpelt tilskud pr. hektar. Knap en tredjedel går til støtte for naturvenligt landbrug (grøn støtte), og nogle temmelig små beløb går til støtte til yngre landmænd, til øerne og til betalinger, som er koblede til bestemte produkter.
Danmark benytter derimod ikke ordningerne for særlig støtte til mindre og mellemstore landbrug. Der går nemlig ikke en øre til omfordelingsbetalinger til landbrug op til cirka 60 hektar eller til stærkt forenklede betalinger til mindre landbrug. De to ordninger kunne have omfattet henholdsvis 30 og 10 procent af de samlede betalinger, det vil sige langt flere penge end de 100 millioner kroner, som p.t. optager Fødevareministeren. 
Med en enkelt undtagelse fordeler Danmark i stedet pengene med samme beløb pr. hektar, til fordel for de store landmænd. Jo mere jord, des flere penge. Undtagelsen er landbrug under to hektar, som i Danmark betragtes som så ubetydelige, at de slet ikke er støtteværdige. Til sammenligning kom 53 procent af den russiske landbrugsproduktion i 2005 fra landbrug under to hektar. 
Men Danmark vil p.t. ikke hjælpe små eller mellemstore landmænd og -kvinder. De yngre får heller ikke særlig hjælp, medmindre de med det samme vil være store og indgå kontrakter med større finansieringsinstitutter. Det bestemte samtlige af Folketingets partier i 2014 i et bredt forlig om udmøntning af EU’s Landbrugsreform 2015-2020. Man må håbe, at i det mindste Danske Folkeparti, Socialdemokraterne, SF og Enhedslisten er kommet på bedre tanker, når EU’s Landbrugsreform skal evalueres i 2017 og genforhandles i 2019.
Letkøbt kritik af Danmark
Bertel Haarder, kulturminister (V)
Eske Holm glemmer i sit læserbrev, at der set i forhold til hele Kulturministeriets budget kun skal skæres ca. 1,3 procent af kulturbudgettet (»Kultur skæres ind til benet«, den 7. december). Han fremhæver derpå Italien på Danmarks bekostning, skønt Italiens samlede offentlige udgifter til kultur ligger på ca. 0,5 procent af BNP, hvor vi i Danmark bruger ca. 1,1 procent. Det er så let at forlange, at der skal prioriteres – altså at visse ting skæres væk – når man tænker på, hvorledes den formastelige minister vil blive lynchet ved højlys dag af dem, der skal afgive noget, mens man ikke hører en lyd fra dem, der får flere penge. Se blot den utrolige kampagne, der føres i anledning af en velbegrundet flytning af et lillebitte museum fra Hørsholm til Djursland. Prioriteringer skal overvejes meget nøje. Det er det, jeg gør.

