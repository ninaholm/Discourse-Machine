Det er jo ikke miljø-miljø
LEDER


 
	 

		Danmark-Sydkorea-alliancen har været primus motor i at lancere ’grøn vækst’ som bro mellem Det Globale Nord og Det Globale Syd: Alle kan blive rigere, uden at nogen betaler prisen. Simpelthen så god en idé, at man må undre sig over, at ingen har fundet på det før. Det har nogen så også. Økologisk økonom Inge Røpke kaldte i weekendens Information Grøn Vækst-mantraet for »tredje runde« i en diskussion, der »mindst går tilbage til 1970’erne«. Det har bare ikke rigtig virket endnu. Alligevel har der næppe tidligere lydt så unisone klapsalver, som under de seneste par års grønne vækstbølge.


	I efteråret blev Danidas nye strategi A greener World for All præsenteret som »verdens bedste grøn vækst-strategi« af daværende udviklingsminister Christian Friis Bach. Den sydkoreanske opfindelse Global Green Growth Institute (GGGI) nævnes som central partner i at skabe »innovative tilgange til teknologi og finansiering og til at opskalere og accelerere udviklingen langs gennemprøvede veje til grøn vækst«.

	Man kunne gøre sig lystig over formuleringen »innovativ tilgang« til finansiering i lyset af GGGI-sagen om 90 mio. danske bistandskroner unaccounted for. Eller over formuleringen »gennemprøvede veje til grøn vækst« i lyset af, at Sydkoreas største grøn vækstprojekt, Four Rivers Project, er groet til i alger, udtørrede vådområder og økonomisk kriminalitet.

	Man kunne også sige noget spydigt om, at det er lykkedes at skrive ’Green Growth’ 76 gange i løbet af 32 sider (foruden et utal af variationer: sustainable growth, greening of growth osv.). Og man kunne konstatere, at mens ’business’ og ’private sector’ nævnes 49 gange, må civilsamfund og ngo’er nøjes med halvt så mange optrædener. Det er selvfølgelig bare ord. Men de indikerer, hvem der først og fremmest tænkes på, når der tænkes grøn vækst.

	I foråret 2013 præsenterede daværende udviklingsminister Christian Friis Bach udkastet til strategien på et debatmøde i Ulandsfagligt Selskab. Kritikere påpegede, at erhvervslivet var over alt, mens spørgsmålet om (om)fordeling af ressourcer var noget utydeligt. En anden kritik gik på, at miljøbeskyttelse var påfaldende fraværende blandt de mange grønne ord.

	»Altså, det her er jo ikke miljø-miljø,« medgav Christian Friis Bach og tilføjede: »Og det er måske det mest præcise, man kan sige om den her strategi.«

	Det var vist en intern kommentar til en intern debat om prioriteringer i bistands- og miljøindsatsen. Men det kunne også høres som et budskab om, at enhver indvending om, hvad win-win-win-scenarierne egentlig baserer sig på, er bagstræberisk. Samtidig fik eksministeren så også sagt ret præcist, at man netop ikke kan sige noget særligt præcist om ’den her strategi’. Grøn vækst er noget gammelt, noget nyt, noget lånt og noget … blåt?

	Alle vil have det, ingen ved, hvad det er. Så der er frit slag til at kaste milliarder efter etablering af Global Green Growth Institute, Global Green Growth Summit, Green Growth Action Alliance og Green Growth Leaders. Erhvervstoppen og de politiske ledere flyver verden tynd og ansætter sekretariatsfolk og konsulenter til at opbygge en fascinerende omfattende infrastruktur, der i bedste fald ser ud til at bestå af ingenting. I værste fald ligner det et globalt hobbyrum, hvor virksomheder kan markedsføre sig i u-lande for offentlige midler.

	Imens får civilsamfundet stadigt sværere ved at få ørenlyd. Koreanske miljøorganisationer og forskere forsøgte i årevis at råbe bl.a. FN’s miljøprogram UNEP og International Union for Conservation of Nature (IUCN) op omkring den katastrofe, der var i gang ved Sydkoreas floder. Men UNEP og IUCN havde travlt med at snakke grøn vækst med Four Rivers-byggemastodonterne Hyundai og Samsung, der i øvrigt er blandt hovedpartnerne i det danske initiativ Global Green Growth Forum.

	På den britiske tænketank Green Alliances hjemmeside vokser en grøn spire op af en bunke skinnende euromønter. ’Grøn vækst’ kan få planter til at gro på penge. Det er da fikst. Har man penge nok, er der vel kun tilbage at sige: Farvel-farvel, miljø-miljø.

