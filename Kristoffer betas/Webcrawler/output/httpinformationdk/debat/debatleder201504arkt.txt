Arktisk optrapning
LEDER


 Det mest overraskende er måske, at det ikke er sket før. Forholdet mellem Vesten og Rusland har ikke været værre i nyere tid, og nu giver det sig også udslag længst mod nord i det arktiske samarbejde. På fredagens møde i Arktisk Råd havde den russiske udenrigsminister Sergej Lavrov helt usædvanligt meldt afbud.
Ugen forinden besøgte Ruslands nye arktiske ambassadør, høgen Dmitrij Rogozin, uanmeldt den norske, arktiske øgruppe Svalbard, hvorfra han på russisk tv forklarede, at Ruslands indtog i Arktis grundlæggende handler om det samme som ’genforeningen’ med Krim. Og for ligesom at slå pointen helt fast udtalte en højtstående russisk general på selve dagen for rådsmødet, at andre staters territorialkrav på Ruslands kontinentalsokkel udgør en trussel mod landets militære sikkerhed i Arktis. Her hentydes blandt andet Danmarks krav på Nordpolen og området helt op til den russiske grænse.
På samme tid i Canada havde de udenrigsministre i Arktisk Råd, der var mødt op, travlt med at forsikre hinanden og omverdenen om deres fortsatte respekt for det fredelige samarbejde, der hidtil har præget regionen. Den danske udenrigsminister Martin Lidegaard (R) medgav efterfølgende, at stemningen var anspændt på grund af krisen i Ukraine, men valgte selv at lægge vægt på, hvad Rusland »gør, og ikke på, hvad det siger«.
Underforstået, at der blot er tale om hård russisk retorik, mens den faktiske politik i Arktis følger samarbejdssporet. I lyset af hvad Rusland har henholdsvis sagt og gjort på Krim og i det øvrige Ukraine, er Lidegaards analyse dog ikke ligefrem betryggende.
Men sandheden er, at Lidegaard ikke kan sige så meget andet. Vi har ikke råd til at opruste i Arktis og endnu mindre at vinde ved det. Kun et så bredspektret samarbejde som muligt om alt fra miljøbeskyttelse til redningsoperationer giver mening.
I går meddelte de russiske myndigheder så, at de har færdiggjort deres videnskabelige krav på kontinentalsokkelen i Arktis, som efter en intern høring vil blive sendt til behandling under FN. Et tegn på, at Rusland trods alt stadig følger de tekniske spilleregler. Fra dansk side kunne vi passende komme russerne i møde og bløde op politisk på vores meget omfattende territorialkrav i Arktis. Skal vi ikke mødes på midten? rott

