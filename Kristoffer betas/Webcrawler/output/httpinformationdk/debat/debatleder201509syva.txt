Syv år for olien
LEDER


Med udgangen af 2021 vender det. Fra at have været nettoeksportør af olie i næsten 25 år vil Danmark om mindre end syv år skulle til at købe mere olie af udlandet, end vi sælger. Dette fordi produktionen af nordsøolie fortsat falder, alt mens forbruget af olie i Danmark tegner uændret, så langt øjet rækker.Det fremgår af Energistyrelsens netop offentliggjorte prognose for olieudvindingen i den danske del af Nordsøen. Produktionen har været faldende i mere end 10 år, i takt med at de kendte reserver drænes, og den udvikling står i sagens fysiske natur ikke til at ændre. Der er ikke mere olie, end der er.Dermed går olien fra at være et vigtigt bidrag til den danske økonomi til at blive en voksende belastning. Valutaudgifterne til køb af olie fra udlandet vil stige, alt mens statens indtægter fra beskatning af olieselskabernes indtjening vil falde. Allerede i 2013 &ndash; senest opgjorte år &ndash; faldt statens samlede indtægter fra Nordsøen (dvs. gassen medregnet) med 12 pct., dels på grund af nedgangen i produktion, dels på grund af det fald i olieprisen, som i øjeblikket gentager sig væsentligt mere dramatisk.Syvårs-perspektivet taler således for en accelereret indsats for at bringe den danske olieafhængighed ned. Det vil være rettidig omhu for dansk økonomi, foruden selvfølgelig for klimaet, der fordrer, at 80 procent af de globalt kendte fossile reserver forbliver i undergrunden.Hvad gør så Danmarks regering? Ja, foreløbig har man afvist at forlænge afgiftsfritagelsen for de elbiler, der gradvist skulle gøre benzin- og dieselbilerne overflødige. Og ifølge de finanslovsnotater, Information forleden kunne afsløre, vil finansminister Claus Hjort Frederiksen (V) også droppe målet om udfasning af oliefyr inden 2030 samt skrotte tilskuddene til elbusser. Man vil spare her og nu på bekostning af morgendagens økonomi og klima.&raquo;Danmark gør klar til en kovending for ambitiøse klimamål,&laquo; lød onsdag en overskrift i det internationalt toneangivende finansmedie Bloomberg. Venstre-regeringen er allerede ved at blive berømt i den store verden.
