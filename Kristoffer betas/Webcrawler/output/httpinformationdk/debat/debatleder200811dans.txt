Danske lejesoldater



 Danmark og danskere arbejder i dag tæt sammen med private sikkerhedsfirmaer. Private vagter fra britiske ArmorGroup passer på danske embedsmænd, når de arbejder i Helmand-provinsen, og mange danske soldater får tilbudt job hos ArmorGroup, når de er på vej hjem fra Afghanistan. Nu vil også det danske forsvar bruge bevæbnede civile, men der mangler regulering. Hvis vore politikere vælger at bruge private sikkerhedsfirmaer, må de være klar til at håndtere de åbenlyse problemer, der er ved at sende private hære i krigsområdet. Der mangler lovgivning på området, og politikerne må stå ved, at man kan gå i krig for penge.
Private sikkerhedsfirmaer kan uden tvivl aflaste det hårdt pressede forsvar, der mangler soldater og ressourcer. Desuden kan det store udbud af private firmaer hjælpe med specialiserede opgaver, som forsvaret ikke selv kan løse. Spørgsmålet er, om fordelene opvejer ulemperne, når man accepterer, at staten ikke længere har monopol på vold. 
Først og fremmest har der været problemer med at kontrollere og retsforfølge de civile firmaer, når det går galt. Når amerikanske Blackwaters vagter dræber 17 uskyldige irakere i Bagdad, som det skete sidste år, skal de selvfølgelig stilles for en dommer. Men det blev de ikke. Røde Kors har siden udarbejdet en række retningslinjer sammen med blandt andet USA, Storbritannien, Afghanistan og Irak i det såkaldte Montreux-dokument, der skal lukke de juridiske huller. Hvis blot den politiske vilje er der, kan man godt løse problemet med retssikkerhed, som også en ny rapport fra Dansk Institut for Militære Studier konkluderer.
Men den politiske vilje afhænger af det langt større spørgsmål, om vi moralsk kan forsvare at ansætte private hære, der ikke er underlagt demokratisk kontrol, men kun følger deres egen forretningsetik og markedets betingelser. Det vil sige: Hvem betaler mest for hvad?
Tilsyneladende er forsvarsminister Søren Gade selv af den opfattelse, at man ikke skal gå i krig for penge. Man skal kæmpe for frihed og for sit land. Det har i hvert fald været hans argument mod at hæve lønnen for de danske soldater. Hvordan kan man så ansætte private sikkerhedsfirmaer, der bogstaveligt talt lever af krig? 
Desuden kan problemet med personalemangel i forsvaret hurtigt blive selvforstærkende, hvis vi ansætter private firmaer for at kompensere for det. De private sikkerhedsfirmaer rekrutterer netop tidligere soldater og betaler typisk over det dobbelte af, hvad staten kan tilbyde.
Fortsæt selv listen over problemer med bevæbnede civile i konfliktområder. Folketinget må tage stilling til dem alle og beslutte, om det er prisen værd, når man ansætter private minihære. Alternativet er enten at give flere penge til forsvaret, så de selv kan løse sikkerhedsopgaverne, eller at skære kraftigt ned på Danmarks udenrigspolitiske ambitioner og erkende, at vi ikke har viljen og ressourcerne til at lege med de store.

