Mainstream-økonomer er stadig kriseblinde
Fem år efter finanskrisen brød ud, snubler mainstreamøkonomerne fortsat i deres kriseblinde modeller. Måske er det tid til at lære af de uortodokse økonomer, der så krisen komme?
 
	De økonomer, der forudså, at en finansialisering af økonomien ville resultere i ustabil økonomi, fik ret. Men mainstream-økonomerne overså den effekt, skriver dagens kronikør. Foto: Scanpix


 
	Kunne den finansielle krise forudses? De fleste økonomer forudså ingenting, men der var faktisk en lille gruppe af økonomer, der i årene op til finanskrisen gjorde klart opmærksom på de spændinger, der var under udvikling. De forudså finanskrisen. Men det er der tilsyneladende ikke den store vilje til at erkende blandt andre økonomer. I Informations nylige serie om, hvad finanskrisen har gjort ved økonomernes syn på verden og økonomisk teori, berøres dette forhold stort set ikke. Kun Jeppe Druedahl fra Københavns Universitet kommer i nærheden af det, men glider af på spørgsmålet med bemærkningen om, at økonomien »er et meget, meget komplekst system, og selv hvis man forstod det, ville det være meget, meget svært at forudse, hvad der sker i det.«

	Her burde intervieweren nok have stillet et kritisk spørgsmål eller to, men det gjorde han ikke (Information 9. august). Heller ikke David Lassen – også fra Københavns Universitet – når (i Børsen 22. august) længere end til at opstille et stråmandsargument ved at polemisere mod folk, der ustandseligt advarer om kriser, og som derfor før eller siden får ret fremfor at forholde sig til debattens seriøse indlæg.

	Tro gør blind

	Men heldigvis er ikke alle mainstreamøkonomer lige så undvigende. En diskussion af den dominerende økonomiske tænknings manglende evne til opfange faresignalerne op gennem 00’erne fremførtes således i en forbløffende barsk kritik af Den Internationale Valutafonds (IMF) arbejde vedrørende den internationale konjunkturudvikling i perioden 2004-07.

	Det forbløffende ved kritikken er, at den kom fra IMF’s eget evalueringskontor, der demonstrerede en bemærkelsesværdig evne til selvkritisk refleksion, og det på trods af, at IMF’s arbejder op gennem 00’erne ikke berettiger til en særlig barsk kritik.

	Af selvkritikken fremgår det, at IMF’s evne til at analysere de risici og spændinger, der var under udvikling i 00’erne, undermineredes af en række faktorer, der spillede uheldigt sammen. IMF’s analyser identificerede faktisk på forskellige tidspunkter diverse risikoelementer, men det lykkedes aldrig Fonden at samle dem i en sammenhængende analyse. Rapporten nøjes ikke med at konstatere, at problemet skyldes, at verden er kompleks. I stedet forsøger man at identificere en række faktorer, der blokerede IMF’s evne til at forstå den globale dynamik. Der peges på organisatoriske og magtpolitiske forhold, men det er måske især værd at fremhæve understregningen af det svage analytiske grundlag for IMF’s arbejde – et grundlag baseret på såkaldte dynamiske stokastiske generelle ligevægtsmodeller.

	Disse modeller er, siger IMF, uegnede til at indfange samspillet mellem makroøkonomiske og finansielle faktorer.

	IMF’s arbejde var præget af en opfattelse af, at finansielle forhold ikke var af central betydning, og at en større finansiel krise i de vestlige lande ikke var sandsynlig. Endelig svækkedes analyserne af forskellige former for systematisk bias. F.eks. var der en tendens til kun at fokusere på faktorer, der er relevante i forhold til den model, man arbejder ud fra, dvs. den model, man tror på. Og tror man ikke på muligheden for en finansiel krise, opdager man heller ikke tegnene på, at en sådan er under udvikling. Som det også fremhæves, er en del af disse svagheder fælles gods for økonomstanden.

	Er IMF’s arbejde så bedre i dag end før finanskrisen? Det er der næppe noget enkelt svar på, men viljen til offentlig selvkritik er prisværdig og måske en forudsætning for at udvikle bedre analyser. Endvidere har IMF i de seneste år på nogle områder bevæget sig væk fra de firkantede neoliberale synspunkter, som organisationen ellers har været kendt for. Det gælder f.eks. holdningen til frie kapitalbevægelser, hvor IMF har erkendt, at de ikke nødvendigvis er et ubetinget gode. Det gælder også holdningen til nedskæringspolitikken i Grækenland og EU, hvor IMF i stigende omfang har forholdt sig kritisk til betontænkningen i Berlin og Bruxelles.

	De så krisen komme

	Mens IMF og de fleste andre op gennem 00’erne havde kikkerten solidt plantet foran det blinde øje, var der andre, som var mere klartskuende.

	Den hollandske økonom Dirk Bezemer forsøgte for et par år siden at formulere et sæt af præcise kriterier for, hvad det vil sige at have forudset den finansielle krise. Ud fra disse kriterier identificerer han 12 økonomer, der fra og med 2005 klart påpegede, at finansiel ustabilitet var ved at udvikle sig og på, hvordan den finansielle ustabilitet kunne forventes at få realøkonomiske konsekvenser. De 12 bidragsydere kommer fra forskellige økonomiske skoler. Nogle er postkeynesianere, nogle er fra den østrigske skole, og andre kan ikke entydigt placeres inden for en bestemt skole. Men de fremhæver alle betydningen af samspillet mellem den monetære og finansielle sektor og realøkonomien, betydningen af usikkerhed og problemer i mainstreamtænkningens antagelser om metodologisk individualisme og rationelle aktører med mere.

	Endelig er bidragene mere empirisk end logisk-deduktivt orienterede, og deres forståelse af observerbare facts blev ikke som i IMF’s tilfælde hæmmet af modeller, der fortalte, at disse facts var uden betydning. Det er næppe tilfældigt, at ingen af de 12 økonomer kommer fra mainstream-retningerne. Og enhver med et nogenlunde opdateret kendskab til forskning uden for mainstream kan pege på yderligere bidrag, der på et tidligt tidspunkt konstaterede faresignaler og voksende ubalancer i den globale økonomi. Mens mainstreamøkonomer lod sig forføre af ideen om kapitalmarkeder, der sikrer, at knappe ressourcer bruges på den mest effektive måde, påpegede forskere med rødder i politisk økonomi de mulige destabiliserende effekter af finansialisering og deregulerede kapitalmarkeder og betydningen af de store skift i indkomstfordelingen. De fik ret.

	I betragtning af, at økonomerne har fået stadig mere avancerede hjælpemidler til rådighed (databaser, avancerede computer osv.), skulle man tro, at de ville blive bedre og bedre til at analysere fremtidige udviklingsforløb og identificere aktuelle faresignaler. Men sådan går det tilsyneladende ikke.

	Som påpeget i IMF’s selvkritik manglede Fondens analytikere ikke færdigheder og ekspertise. Men avanceret teknik og gode data er ikke tilstrækkeligt til at producere gode analyser, hvis de bagvedliggende teorier og modeller ikke er relevante.Såvel IMF’s selvevaluering som Bezemers analyse peger på alvorlige metodiske og analytiske problemer i mainstreamøkonomiens tilgang. Tager man udgangspunkt i en teori, der ignorerer forekomsten af kriser og instabilitet, samspillet mellem reale og finansielle strømme og så videre, kommer man ikke til at forstå ret meget af virkeligheden. De tidlige forudsigelser af krisen kan formodentligt kritiseres. Men i forhold til rækken af økonomer, der intet så, og som i modsætning til IMF ikke erkender deres egne mangler, forekommer det immervæk rimeligt at understrege, at de, der så og advarede, står stærkere end de, der intet så og konsekvent sagde det forkerte. Måske kunne sidstnævnte endda lære noget af førstnævnte. Så ser vi måske tegnene på den næste krise, før vi står midt i den? Desværre er der ikke meget, der tyder på, at økonomerne som helhed er optaget af at lære af egne fejl.

	 

Henrik Plaschke er cand.polit. og lektor ved Aalborg Universitet

