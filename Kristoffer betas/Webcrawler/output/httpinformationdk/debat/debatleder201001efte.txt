Efterretningssvigt



 »Hvis vi ikke er i stand til at fange en nigerianer med et kraftigt eksplosivt stof i sine besynderligt feminint udseende underbukser og med en sprøjte fyldt med syre, en mand, hvis egen far havde advaret den amerikanske ambassade i Nigeria, en rejsende, hvis billet var betalt kontant, og som ikke havde bagage, hvis ansøgning om visum var blevet afslået af de britiske myndigheder, og som havde studeret arabisk i al-Qaedas helle i Yemen, og hvis navn befandt sig på en kontra-terrorliste, hvem kan vi så fange?«
Maureen Dowd, kommentator, New York Times
»Der har været et svigt af systemisk karakter, som jeg finder fuldkommen uacceptabelt.« Det sagde USA’s præsident, Barack Obama, i denne uge i anledning af det fejlslagne forsøg på at sprænge et amerikansk transatlantisk passagerfly i luften juledag. Det uacceptable svigt har tilsyneladende fundet sted i dele af det komplekse amerikanske efterretningsmiljø, der består af 16 forskellige organisationer. CIA kendte således allerede i november til den anklagede 23-årige nigerianer Umar Farouk Abdulmutallab, som nu anklages for at have planlagt at sprænge passagerflyet i luften.
Udover den viden, som CIA havde om den radikaliserede unge mand fra dennes bekymrede far, havde andre dele af efterretningsmiljøet modtaget informationer fra Yemen, hvor Abdulmutallab opholdt sig, om at al-Qaeda ledere havde omtalt en »nigerianer«, der var ved at forberede et terrorangreb. Oplysningerne blev ikke givet videre, og Abdulmutallab stod på en overvågningsliste bestående af 400.000 mistænkelige personer, men ikke på ’the no fly list’, som kun består af 4.000 personer.
Kommentatorerne i de amerikanske medier er dybt forargede. De minder om tilsvarende beretninger om infight og ineffektivitet i efterretningsmiljøet, beskrevet af den officielle 11. september-kommission efter terrorangrebet på World Trade Center i 2001. Samtidig er en officiel kommission p.t. i færd med at undersøge massakren i Fort Hood, hvor 13 mennesker blev myrdet. Her spørger politikerne om, hvorfor FBI ikke delte sin viden om den anklagede Nidal Hassan, der igennem længere tid havde kommunikeret med en radikal imam i Yemen, hvilket FBI fulgte med i, men ikke greb ind overfor.
Ifølge centrale kilder i Washington DC er præsident Obama rasende, og det er sandsynligt, at der vil rulle hoveder i både Langley og i FBI’s ledelse. Også ministeren for USA’s indre sikkerhed, Janet Napolitano, som tåbeligt fik sagt, at »systemet fungerede tilfredsstillende«, er i fare for at miste sit job.
En trist historie. Særligt for CIA, der i forgårs fik slået otte agenter ihjel i Afghanistan af en lokal officer, der agerede selvmordsbomber. Amerikanerne må håbe, at efterretningstjenesterne fremover indser, at institutionel infight kun gavner de fjender af USA, som organisationerne netop er sat i verden for at opspore og bekæmpe.

