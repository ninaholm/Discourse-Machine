Tænketankens (næsten) utænkelige triumf
LEDER


 
	I går fejrede den liberale tænketank CEPOS, at det er 10 år siden, at nogen fik den tanke at lave den. Den efterfølgende fremdrift har været bemærkelsesværdig. CEPOS og tidsånden har pustet i hinandens sejl.

	Indrømmet: Der var dem, der fandt det spøjst, da CEPOS i marts 2005 præsenterede sig og kaldte til revolte mod velfærdsstaten. Det foregik i palmehaven på det københavnske luksushotel D’Angleterre. Fremmødet var præget af pels- og jakkeklædte borgerlige, der havde regeret landet siden 1982 – kun afbrudt 1993-2001 af Poul Nyrups S-ledede regeringer, der ikke havde trukket i nogen socialistisk retning. En leder i denne avis funderede efter CEPOS-lanceringen: Var de borgerlige magthavere virkelig indstillet på selvkritik? Eller gik de bare i spidsen for oprøret for at lede det i harmløs retning?

	Snedigt som dette spørgsmål kunne lyde, missede det den større pointe: CEPOS-lanceringen afspejlede, at hele Danmark – og Europa, for den sags skyld – var i skred mod markedsorientering, ja, måske markedstilbedelse.

	Større klarsyn havde CEPOS-direktør Martin Ågerup, da han i D’Angleterres palmehave erklærede: »Vi skal have udvidet det fri marked til også at omfatte ydelser fra velfærdsstaten. Jeg spår, at politikere – socialdemokrater såvel som borgerlige – bid for bid vil privatisere velfærdsstaten.«

	CEPOS-succesen er gået så vidt, at landet nu har en socialdemokratisk finansminister, der erklærer: »Jeg tror på konkurrencestaten som den moderne velfærdsstat.«

	Den tro er Bjarne Corydon ikke ene om. Dagbladet Børsen kunne i går i en syvspaltet overskrift fastslå: »Danskerne bakker op om mere udlicitering.« Denne iagttagelse støtter Børsen på en Greens-meningsmåling fra sidste uge af februar i år. Den viser, at 45 procent af danskerne er positive over for, at det offentlige udliciterer børnepasning og vuggestuer til privat virksomhed, mens kun 34 procent er imod.

	Målingen kommer, efter at den konkurrencebegejstrede Corydon har lavet kontrakt med den internationale konsulentvirksomhed McKinsey om at udpege offentlige velfærdsopgaver, der med økonomisk fordel kan overlades til private.

	Med Corydons markedsbegejstring er der skabt et betydeligt frirum for, hvad en efterfølgende borgerlig regering kan tillade sig af privatisering. Dette frirum skaber to dynamikker i dansk politik. Det ene er flugten til Enhedslisten af socialt sindede traditionelle S- og SF-vælgere, der mener, at nu er de borgerlige og S-SF blevet ét fedt, og at der skal en krassere opskrift til. Den anden er tilstrømningen af socialt sindede S-SF- og borgerlige vælgere til Dansk Folkeparti – i håb om, at Thulesen-Dahl kan spærre for Lars Løkkes mest asociale udfoldelser.

	Kampen om markedsgørelsen har polariseret dansk politik. Derfor er det pudsigt, at CEPOS i sin appel til mulige sponsorer skriver:

	»Klumpspil på midtbanen af dansk politik, stigende skatter og stigning i det offentlige forbrug. Der er ikke mange danske politikere, der går imod den tendens.«

	Det er en beskrivelse, der kunne passe på tiden under Hilmar Baunsgaards VKR-regering 1968-71 og i de første år efter Anders Foghs magtovertagelse i 2001. Nu tynder det derimod ud i midten, og skatter og offentligt forbrug er faldende.

	Den politiske ufordragelighed og underfinansieringen af de offentlige opgaver er en ny virkelighed i Danmark – og i store dele af den verden, vi i øvrigt kan sammenligne os med.

	Det er ikke ligefrem de virkninger af privatisering, udlicitering og skattelettelser, som CEPOS fremhæver i sin agitation for det konkurrencedrevne samfund. Dem må man selv tænke sig til.

	Eller – heldigvis, da – have tænketanke til at tænke for sig. CEPOS’ medgang har ført til behov for modspil. Det hæderkronede AE – Arbejderbevægelsens Erhvervsråd – har siden 1936 lavet erhvervsøkonomiske analyser. I nyere tid er Cevea – Centrum-Venstre Akademiet – og Kraka, anført af Politiken-kommentatoren Peter Mogensen, kommet til.

	Vi ønsker tillykke til CEPOS og opfordrer enhver til at tænke sit.

