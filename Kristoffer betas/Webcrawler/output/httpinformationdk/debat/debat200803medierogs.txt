Medier har også ansvar for skred



 Vi har lige set en rasende debat i medierne om omsorgsproblemer på institutioner for ældre, mentalt og psykisk handicappede samt et eklatant fravær af vilje til at uddybe disse forhold, og nu fortsætter alt som før. 
I årevis har patienter, ansatte og pårørende upåagtet kæmpet med problemerne, uden at medierne har udvist en dybdegående interesse, som må ses i lyset af 10-20 års anslag mod progressive humanistiske holdninger, som er led i den nyliberale værdikamp for markedsgørelse af alle livets forhold. 
I alle sektorer ses nedskæringer, formynderi, afmagt, kontrol og forøget administrativt arbejde og mangel på kvalificeret personale, hvorfor medicinalbranchens landvindinger med medicin til angste, psykotiske, paranoide og demente mennesker erstatter intensive psyko-sociale behandlingsforløb. Frem for hospitalsindlæggelser, dyre og krævende terapier kan man stikke alle en pille og få ro på gangen. Hele diskussionen om anti-psykiatri og terapi synes stillet helt i bero, selv i Information som tidligere var førende, hvad disse problemstillinger angik.
Problemerne i dag skal ses i lyset af dette holdningsskift fra tidligere tiders humanistiske syn på omsorg, behandling og uddannelse og nu også til nye krav om hævn og mere straf til sociale afvigere. Det 'medicinske eller elektroniske spændebælte' er blevet en patentløsning på afvigere og urolige mennesker, i en sørgelig prioritering der hæmmer uddannelse af kvalificerede psykologer og terapeuter, forskning og behandling med alternative virkemidler, alene eller samspil med medicin: Det hæmmer hermed også enhver mulighed for videnskabelig bevisførelse for andre typer behandlinger. 
Som medlem af Enhedslisten er det pinagtigt for mig, at Københavns socialborgmester er tvunget til at forsvare det eksisterende behandlingssystem, uden at han kan gøre noget ved grundlæggende systemfejl, men blot kræve flere indberetninger af pinlige episoder, bl.a. fordi antipsykiatrien netop har været venstrefløjens mærkesag ud fra en socialismeforståelse om årsag og virkning.
Men medierne har et ansvar for at give os den nødvendige forståelse, både af sammenhænge og for refleksioner om, hvilke værdier vi ønsker skal dominere i samfundet. Kun ved vedholdende at beskrive og bore i de værdimæssige skred der sker i samfundet kan man skabe politiske ændringer og løsninger på de omsorgsmæssige svigt, vi er vidne til i dag.

