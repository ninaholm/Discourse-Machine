'Pick the loser'



 Den seneste uge beviser, at politikere slet ikke er så uopfindsomme og konfliktsøgende, som de ofte kritiseres for at være. Regering og opposition har i vækstdebatten stået stejlt på henholdsvis troen på markedets selvregulering, henholdsvis en såkaldt 'pick the winner'-strategi, hvor man støtter brancher, som man tror, Danmark skal leve af i fremtiden.
Men nu synes statsministerkandidaterne i stedet at gå hånd i hånd ud af en helt ubetrådt sti i økonomisk teori.
På en og samme uge er der efter alt at dømme opstået salig enighed om endnu en hjælpepakke til bankerne, der sikrer banker og investorer mod selv at få regningen, skulle uansvarlighed og grådighed føre til krak, og dertil desuden en form for bonus, der skal få bolighandlende til at købe boliger, de ellers ikke synes, de har råd til. Det står ikke helt klart, hvorfor 15-30.000 kroner skulle få folk til at stryge ud og købe boliger til flere millioner, men målet og moralen synes derimod klar.
Det bemærkelsesværdigei dette kompromis er dels, at regeringen frafalder sin teori om at lade falde, hvad ej kan stå. Det skal så kombineres med, at finansielle transaktioner og bolighandel hidtil ikke har været at finde på oppositionens lister over videnstunge, energibesparende og innovative initiativer, der skal give Danmark den der lille fordel.
På sin vis er det en mere enkel strategi end både markedsmodellen og 'pick the winner', for man slipper for sure fjæs og behøver end ikke ulejlige sig med at analysere og spå om, hvad der vil gøre Danmark til en vindernation.
Næ, i stedet ser man bare tilbage og identificerer, hvem og hvad der for alvor har været med til at sende Danmark ud i den eksisterende krise, og så investerer man en masse skattekroner i, at det kan ske igen. En professor gjorde i går opmærksom på de tydelige paralleller til hele subprime-miseren, så det er altså ikke bare en ny strategi. Det er også en modig strategi. Så vidt vides, har den endnu intet navn, men 'pick the loser' ligger jo lige for. pef

