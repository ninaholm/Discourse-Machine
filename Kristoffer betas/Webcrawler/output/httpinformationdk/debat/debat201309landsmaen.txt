’Landsmænd, hold jer ranke!’
Med afsæt i samtidige kilder har Bo Lidegaard i ’Landsmænd’ genfortalt og nytolket det dramatiske forløb omkring de danske jøders flugt i efteråret 1943. Bogen er bygget op over 14 kapitler, der hver dækker begivenhederne en enkelt dag. Kronikken er et let redigeret uddrag af kapitlet fra lørdag den 2. oktober, dagen efter tyskernes aktion
Det forbløffende ved det net af flugtruter, der blev bygget op i dagene efter den 1. oktober 1943, var både deres effektivitet og den omstændighed, at der få dage tidligere intet havde været. Det var kun ganske få hundrede danske, der i de forløbne tre og et halvt år var flygtet over Øresund, og modstandsbevægelsen rådede lige så lidt som myndighederne over et beredskab for organiseringen af en masseflugt.


 
	Aktionen mod de danske jøder blev gennemført om aftenen fredag den 1. oktober 1943. Den varede til langt ud på natten og medførte omfattende bevægelser af tropper og tyske politisoldater – især i København, hvor langt hovedparten af de danske jøder boede.

	Alle telefoner var afbrudt og radioen tavs om det drama, som udspillede sig i byen. Det var derfor svært at finde ud af, hvad der faktisk var foregået, herunder hvor mange jøder der var arresteret af tyskerne, og hvad der var sket med dem. Rygterne svirrede og blev viderebragt ad utallige kanaler, men ingen vidste noget sikkert, og det meste af, hvad der blev fortalt mand og mand imellem, var ikke rigtigt eller i hvert fald langtfra præcist.

	Af samme grund var det yderst vanskeligt for de flygtende at danne sig et overblik over situationen og over faren ved forskellige flugtveje. Oplysningerne om tyskernes bevægelser var stærkt modsigende og svære at tolke.

	Et indtryk af de rygter, der var i omløb, og som mange fæstede lid til, kan man få gennem udsendelserne fra Dansk Pressetjeneste i Stockholm, der var dannet umiddelbart efter den 29. august for at samle nyheder fra Danmark og videreformidle disse til verdenspressen. Herfra filtreredes de også tilbage til Danmark via svensk radio og BBC fra London, der dagligt modtog Nyhedstjenestens bulletiner. Den 2. oktober om aftenen dementerede Dansk Pressetjeneste fra Stockholm rygterne om, at danske frikorpsfolk var udstationeret langs Øresundskysten. Det var derimod, oplyste nyhedstjenesten, tyske vagtposter, som med 100 meters mellemrum bevogtede den nordøstsjællandske kyst fra København til Hundested – og særligt ved havnene.

	Oplysningen havde intet på sig. Men Dansk Pressetjeneste var en af de få kilder til de faktiske forhold i Danmark, som ikke var kontrolleret af tysk pressecensur.

	Flugtruterne

	Det forbløffende ved det net af flugtruter, der blev bygget op i dagene efter den 1. oktober, var både deres effektivitet og den omstændighed, at der få dage tidligere intet havde været. Det var kun ganske få hundrede danske, der i de forløbne tre og et halvt år var flygtet over Øresund, og modstandsbevægelsen rådede lige så lidt som myndighederne over et beredskab for organiseringen af en masseflugt.

	Når det alligevel lykkedes, var det takket være en myriade af initiativer og opfindsomhed fra de flygtende selv og fra tusinder af hjælpere, der fra det ene øjeblik til det andet trådte i karakter og påtog sig at gøre det nødvendige. De danske, for hvem aktionen blev det stød, der førte dem fra spontan hjælp til deres nødstedte landsmænd over i et organiseret hjælpearbejde, har kun efterladt få samtidige vidnesbyrd. De skrev ikke, de handlede.

	I mange tilfælde blev hele organisationer dannet på få dage, ofte drevet af mennesker, der ikke havde den mindste forudsætning for at kaste sig ind i hjælpearbejdet, endsige kendskab til praktiske forhold omkring flugten. Hjælperne havde typisk kun viljen at trække på. Det skulle vise sig i løbet af de følgende dage, at den kraft, der udgik fra denne vilje til at hjælpe, var stærkere, end nogen på forhånd havde forventet.

	Selv om hjælperne kom fra alle samfundslag og professioner, skiller to grupper sig ud i redningsarbejdet. Det var læger og studerende af alle slags. De fleste københavnske hospitaler fungerede som opsamlingscentraler, og rigtig mange praktiserende læger blev involveret i arbejdet. Studerende tog affære og bidrog i alle led af hjælpen, der strakte sig fra arbejdet med at opspore de skjulte, transportere dem til sikre opholdssteder og derfra videre til den kritiske fase omkring udskibning. Selve overfarten var fra først til sidst det kritiske punkt, hvor kapaciteten haltede.

	Information

	Lørdag eftermiddag havde det uafhængige, illegale Information en ganske præcis beskrivelse af begivenhederne det forløbne døgn. Bladet blev skrevet af den unge dynamiske journalist på Nationaltidende, Børge Outze, der selv sammen med flere kolleger på det nationalt sindede blad var aktivt involveret i at hjælpe jøder over Øresund:

	»Ved razziaer i nat er flere hundrede danske jøder sammen med enkelte emigranter og ca. 150 kommunister slæbt bort fra deres hjem og ført til skibe, der skal bringe dem sydpå, vistnok til Polen. (…) Man har fra dansk side endnu langt fra klarhed over, i hvilket omfang det er lykkedes tyskerne at få udbytte af deres menneskejagt. På bedst informerede sted i København anslår man, at der er taget ca. 1500 jøder …«

	Information kunne også bringe den helt afgørende oplysning, at Werner Best »i det danske udenrigsministerium har meddelt, at der ikke ville finde flere razziaer sted end den i nat«, og at »de tyske myndigheder her i landet har været ivrige for at udsprede (…) rygter, hvad enten det nu har været for at true (til at danne regering) eller for at advare mod følgerne af de berlinske sadisters forestående udskejelser. Men det var naturligvis først og fremmest de mere velhavende, der var sluppet bort fra deres hjem – for nogle ganske enkeltes vedkommende endda til Sverige«.

	Information redegør detaljeret for selve aktionens afvikling den forudgående nat, herunder om de oprivende scener fra den indre by:

	»På Vesterbro, et gennemgående fattigt kvarter i København, samledes de indfangne jøder i flokke. Bundet sammen som medlemmer af slavetransporter blev disse danske jøder, hvoraf mange havde været ude for utrolig brutal behandling ved arrestationen, først samlet omkring Frihedsstøtten og andre steder. Her måtte de udholde en ventetid på op til flere timer. Børn græd, og mange kvinder skreg uafbrudt af angst«.

	Det illegale blad er imidlertid også opmærksomt på, at dette billede modsiges af andre oplysninger »senere på dagen«. De gik ud på, at »razziaerne nogle steder har været en afgjort fiasko. Således har en tysk soldat af sønderjysk herkomst oplyst, at han var med 25 forskellige steder, og at man ikke fik fat i en eneste jøde. De havde alle gjort sig usynlige«.

	Swinemünde

	Samme aften, mens landet stadig sundede sig over nattens aktion, ankom fragtskibet Wartheland til Swinemünde med sin last af tilfangetagne jøder og kommunister, der var holdt adskilt under transporten. Da det havde lagt til, blev fangerne gennet ned på kajen, hvor jøderne og kommunisterne blev opstillet hver for sig i geled. Efter meget postyr, da fangerne skulle fra borde ad de stejle lejdere, hvor gamle og svagelige blev gennet frem under vagternes hån, slag og tilråb, herskede nu ifølge flere af de deporteredes senere beretninger dødsens stilhed. Ingen vidste, hvilken skæbne der ventede dem, men det var klart, at deres veje nu skiltes. Flere af de jødiske deporterede har bevaret erindringen om en episode, der fandt sted, endnu mens de stod opmarcherede. En kommunist trådte frem foran sine kammerater, vendte sig mod jøderne og råbte med klar røst: »Landsmænd, hold jer ranke«.

Bo Lidegaard er historiker dr.phil. og ansvarshavende chefredaktør for Politiken

De citerede passager er fra det illegale Information, der som første avis udkom med reportage om nattens begivenheder. Der er således tale om de allerførste anslag til at fortælle den historie, som siden er blevet kendt over hele verden

Bo Lidegaards bog ’Landsmænd’ udkom 9. september i Danmark og de følgende dage i seks andre lande

