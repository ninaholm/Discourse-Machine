Reformér IMF
I 65 år har USA besat chefstillingen i Verdensbanken, mens de vesteuropæiske lande udpegede formanden for Valutafonden. Den arbejdsdeling afspejler hverken de globale økonomiske realiteter af i dag eller IMF's aktuelle arbejdsopgaver


 ARRESTATIONEN AF Dominique Strauss-Kahn og den deraf følgende tomme chefstol  i hovedkvarteret i Washington har kastet et tiltrængt lys på IMF som institution. Valutafonden har under finanskrisen spillet en vigtig rolle i reguleringen af den globale økonomi.
Og netop fordi IMF er så betydningsfuld en organisation, er det uomgængeligt, at de lande, der vejer tungt i beslutningsstrukturen, griber anledningen til at reformere den. At der er behov for reformer står klart på to områder:
Internt er organisationens kultur præget af et gammeldags hierarki og en uacceptabel institutionaliseret sexisme.
Valutafondens nye chef må sætte sig i spidsen for et arbejde, der gør op med en kultur, hvor »mænd er på jagt og kvinder på vagt«, som New York Times med en rammende overskrift beskrev det nuværende arbejdsmiljø i fredags.
DERTIL KOMMER de utidssvarende procedurer for besættelsen af chefjobbet, der har rødder i den internationale magtbalance anno 1946. I 65 år har USA besat chefstillingen i Verdensbanken, mens de vesteuropæiske lande udpegede formanden for Valutafonden. Den arbejdsdeling afspejler hverken de globale økonomiske realiteter af i dag eller IMF's aktuelle arbejdsopgaver.
I stedet må besættelsen af både IMF's og Verdensbankens topposter i fremtiden foregå på en »fair og gennemsigtig måde, der afspejler faglige kvalifikationer«, som det kinesiske udenrigsministerium udtalte i sidste uge. Brasilien og Sydafrika har også forlods tilkendegivet, at de ønsker en IMF-chef fra en af de nye økonomier.
Jobbet er ultrakrævende, og det kan selvklart ikke udelukkes, at en europæer er bedst kvalificeret. Men det må bero på en faglig vurdering.
Endelig skal IMF have ros for, under Strauss-Kahns ledelse, at have lagt en ny linje, hvor verdens fattigste ikke har skullet betale hele regningen for finanskrisen. Fonden har således betonet nødvendigheden af offentlige stimuluspakker. Det er vigtigt, at den nye chef fortsætter denne linje.  AG

