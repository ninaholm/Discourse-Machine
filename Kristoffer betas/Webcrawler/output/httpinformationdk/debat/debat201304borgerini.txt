Borgerinitiativ styrker demokrati
Men selvom Folketinget har modtaget 30.000-40.000 underskrifter med venlige smil, er der ikke blevet lyttet det fjerneste


 Hr. og fru Jensen skal blande sig mere i EU-politikken. Det har EU-minister Wammen (S) rejst landet rundt og sagt. Folkebevægelsen mod EU byder det velkommen. Folkestyret bør styrkes. Vælgerne bør spørges direkte om afgørende beslutninger om EU, når store politiske afgørelser flyttes til Bruxelles. Vi har flere gange samlet underskrifter på krav om folkeafstemning om eksempelvis tilslutning til Lissabon-traktaten og finanspagten. Ofte i samarbejde med andre demokratisk sindede kræfter.
Men selvom Folketinget har modtaget 30.000-40.000 underskrifter med venlige smil, er der ikke blevet lyttet det fjerneste til underskriverne. I EU har man et såkaldt borgerinitiativ, hvor man kan samle én million underskrifter og få en sag på dagsordenen. Men det har mange svagheder. Kommissionen kan afvise underskriftindsamlinger, som bare er en smule på kant med EU’s altomfattende traktater.
Og erfaringer viser, at kommissærer kan glemme alt om underskrifterne på ingen tid og arbejde i modsat retning. Holland har et nationalt borgerinitiativ, hvor 40.000 underskrifter fra de 17 millioner indbyggere kan få en sag på parlamentets dagsorden. Det gjorde en række intellektuelle, inspireret af britiske David Camerons løfte om forhandlinger for at trække magt tilbage fra Bruxelles og folkeafstemning om EU.
Nu raser debatten i Holland. Det er godt for demokratiet, men stadig ikke en garanti for, at underskrifterne får reel effekt.
Tør regeringen lytte?
Et reelt demokratisk dansk borgerinitiativ vil være godt for vores folkestyre. Sætter vi antallet af underskrifter i forhold til indbyggertallet i Holland, er 12.000 underskrifter nok. Men er der garanteret effekt, er 20.000 – eller 19.769 som ved opstilling til Folketinget – bedre.
Folketinget bør så sætte sagen på dagsordenen. Kræver underskriverne folkeafstemning – så vælgerne spørges på demokratisk vis – bør opbakning fra en tredjedel af Folketinget være nok.
Et klart skridt i den retning vil styrke demokratiet. Men tør regeringen spørge hr. og fru Jensen, når det kommer til stykket?
Rina Ronja Kari, Talsperson for Folkebevægelsen mod EU

