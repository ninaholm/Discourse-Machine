SRSF: Sejrens søde giftdrik
LEDER


 En sejr er det vel for en regering at få sin politik gennemført. Og hurra for SRSF-regeringen! Den fik med Venstre, Konservative, Liberal Alliance og Dansk Folkeparti i forgårs flertal for sin SU-’reform’ og sin kontanthjælps-’reform’. Samlede besparelser: 3,3 milliarder kr.
I weekenden venter nye regeringssejre, når samme flertal forhandler sig til rette om at bruge de sparede 3,3 milliarder på genindførelse af bolig­jobordningen, med fradrag for forbedringer af boligen og hjemmeservice, en række hjælpende initiativer for små og mellemstore virksomheder; en nedrivnings- og istandsættelsespulje i landdistrikterne samt en grænsehandelspakke, der kan ende med at nedsætte afgifterne på sodavand med 500 millioner kr. – medmindre der også kommer øl med i pakken.
	Når disse triumfer for regeringspartierne er pranget på plads, forlader Dansk Folkeparti klogeligt lokalet og lader de andre forligspartier om at forhandle om et milliardbeløb til nedsættelse af selskabsskatten og anden kontanthjælp til erhvervslivet – finansieret ved lavere vækst i den offentlige sektor.
Jamen, går det ikke godt for regeringen? Mnjøe ... Det er i al fald ikke jubelskrig, der genlyder blandt regeringspartiernes vælgere og SRSF’s organisatoriske baglande – de baglande, SRSF har tilbage.
SRSF har demonstreret en historisk uhørt evne til at deprimere egne tilhængere. Regeringen har ikke noget projekt, der fænger eller bare overbeviser. Regeringstoppen taler meget om »det nødvendige«. Den har selv til gode at bevise, at regeringen er nødvendig.
Det er imod sund fornuft, at Enhedslisten skal stå ene om at påpege, at overførslerne i den seneste flom af forlig går fra dem, der har mindst, til dem, der har mest. Hvad er det rimelige i, at studerende og kontanthjælpsmodtagere betaler for, at folk, der har råd til at eje fast ejendom, får statslig kontanthjælp til værdiforøgende forbedringer? Og istandsættelser i landdistrikterne – er det, hvad de fattige skal klemmes til at yde til?
	’Nødvendighederne’ i regeringens beskæring af ydelser er – igen – diskutable. ’Vi skal have de unge hurtigere igennem uddannelsessystemet; derfor de strammere SU-regler’, hedder det. Stramningerne vil navnlig skubbe universiteterne yderligere i retning af pølsefabrik: ind, proppe i, proppe i, ud! Selvstændigheden og fordybelsen bliver ikke ansporet. Til gengæld stiger bureaukratiet, når de studerende skal overvåges – endnu mere.
	Bureaukratiet får endnu et nøk ved ændringerne i kontanthjælpsreglerne. Nu skal også samlevende par, hvor begge er fyldt 25 år, pålægges den gensidige forsørgerpligt, der i dag kun gælder for gifte par. Denne udvidelse garanterer beskæftigelse til kommunale dyneløfterhold.
For kontanthjælpsændringerne lyder argumentationen: ’Væk med dovne Robert! Det skal kunne betale sig at arbejde.’ Jovist og ha ha: Hvis der altså er et arbejde. Det er jo det, der ikke er. Man skal være så bøvet som Finansministeriets regnemodeller for at se bort fra denne kendsgerning.
	I udgangspunktet var fortællingen om SRSF-regeringen, at dens politik var de radikales sejr – hevet hjem under forhandlingerne i det sorte tårn, fordi de radikale sad i den taktisk bedste situation: De kunne lade være med at gå med i regeringen – og dermed lade S og SF sidde vakkelvornt på taburetterne.
Den fortælling har ændret sig. Nu er også de radikale forgiftet af regeringens mikstur. Lærerlockout og mørklagt offentlighedslov har øget mismod og frafald i de radikales rækker.
I et stort indlæg i gårsdagens Politiken erklærer partiets tidligere landsformand Søren Bald:
»På de indre linjer størkner demokratiet. Topstyring afløser ligeværd, og debatterne er ikke begyndelsen, men en rituel afslutning på sager, der reelt er afgjort af toppen.«
Nøjagtigt på samme måde kan skuffede tillidsfolk fra S og SF udtrykke sig.
Enhedslisten har hidtil erklæret som sin trussel mod SRSF, at Enhedslisten ikke kan forhindre regeringen i at vælte sig selv.
Måske skulle retorikken gøres mere proaktiv. For eksempel i en diskussion om, hvornår betingelserne er opfyldt for at begå medlidenhedsdrab.

