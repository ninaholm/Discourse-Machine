Efter Ukraines nederlag i Debaltseve
LEDER


 Hvis det ikke var helt gennemskueligt i sidste uge, at den militære del af Minsk II-våbenhvileaftalen efterlod spørgsmålet om kontrollen med jernbaneknudepunktet i den ukrainske by Debaltseve uløst, har de seneste dages træfninger og gårsdagens ydmygende tilbagetrækning af flere tusinde ukrainske soldater og deres våben til fulde bekræftet formodningen.
Endnu engang er den ukrainske hær blevet tilføjet et katastrofalt militært nederlag. Antageligt føler ukrainske menige og underofficerer samt store dele af befolkningen sig svigtet af de væbnede styrkers inkompetente generalstab og en politisk elite, der gang på gang maler et forskønnet billede af en dybt foruroligende situation på slagmarken. I går kunne præsident Petro Porosjenko inden sit møde med »ukrainske soldaterhelte« fra Debaltseve således hævde, at de ikke havde været omringet af prorussiske oprørsstyrker, og at han blot følger Minsk II ved at trække tunge våben 50 km væk fra frontlinjen.
»Som jeg lovede, har vores soldater slået dem, der søgte at omringe dem, tilbage og på min ordre forladt Debaltseve,« sagde Porosjenko.
Denne version af den militære situation i og omkring byen strider imod beretninger fra medier på stedet. Meget tyder på, at oprørsstyrkerne gav Ukraines hær lov til at trække sig tilbage uden at blive beskudt. Det stemmer overens med lignende tanker nævnt af den russiske præsident Vladimir Putin i Minsk i sidste uge. Nu bliver det afgørende spørgsmål, om Rusland og de to ledere af de selvbestaltede oprørsrepublikker i Donetsk og Lugansk vil prøve at erobre mere ukrainsk land, eller om de vælger at føre Minsk II ud i livet.
Hvis de fortsætter den militære offensiv, og våbenhvilen bryder sammen, har Porosjenko bebudet, han vil indføre krigsretstilstand i Ukraine. USA og EU har truet med en yderligere stramning af de økonomiske sanktioner mod Rusland, og presset på præsident Barack Obama for at levere våben til Ukraine vil blive forstærket. Det er imidlertid svært at se nogen videre afskrækkende effekt af disse tiltag. Det er ikke indlysende, hvilken fordel Ukraines væbnede styrker ville drage af en krigsretstilstand. Hæren er fuldt mobiliseret; den mangler ikke menige, men effektive våben. Hidtil har sanktionerne mod indflydelsesrige medlemmer af Putins inderkreds, nogle statsbanker og statsselskaber ikke haft den ønskede virkning. Hvilken forskel ville flere sanktioner gøre? Formentlig ingen. Selv leverancer af våben fra USA, Polen og Litauen vil næppe skræmme et Rusland, der anser sig berettiget til at diktere Ukraines fremtidige allianceforhold i Europa.
Den opløftende nyhed fra fronten i det sydøstlige Ukraine er, at våbenhvilen indtil nu har holdt alle andre steder end i Debaltseve. Det antyder, at begge sider accepterer den eksisterende demarkationslinje som en provisorisk grænse. Hvis Minsk II ikke sprænges i de næste dage og uger, kan drøftelser af den politiske køreplan i fredsplanen komme i gang. Her er det absolut afgørende, at styret i Kijev bider i det sure æble og sætter sig omkring bordet med oprørslederne, som de skiftevis har kaldt »bandeforbrydere« og »terrorister«. Det er muligvis korrekt, at nogle af disse oprørere er kriminelle, og at de har brugt terrormetoder, men den ukrainske stat bærer et overordnet ansvar på nationens vegne for at finde en fredelig udgang på denne borgerkrig. At kæmpe videre mod en militær overmagt – oprørere støttet af russiske våben og soldater – ville være det rene galimatias.
Ansvaret for en varig løsning på konflikten hviler imidlertid på Ruslands, EU’s og USA’s skuldre. Indtil nu har Putin siddet sikkert i sadlen. Det er ikke svært at gennemskue hans strategi: Gennem erobringen af Krim og kontrollen med sydøstlige Ukraine via stedfortrædere søger han at holde Ukraine uden for NATO og EU. Hvad er de vestlige stormagters strategi? Kun naive tåber kan i dag propagandere for et Ukraine i EU og NATO. Det er en total urealistisk forestilling. Det eneste realistiske ville være at indlede en dialog med Putin om Ruslands fremtidige sikkerhedsmæssige og økonomiske plads i Europa; noget, der skulle være sket for lang tid siden. I den sammenhæng vil andre brikker, som Ukraine, kunne falde på plads. Hvor er de visionære statsmænd?

