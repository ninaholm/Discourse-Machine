Lad racistiske klovne klovne for åbent tæppe
Det franske statsråd har netop sagt god for et forbud mod den onde klovn Dieudonnés antisemitiske show. Men hvorfor forbyde racister, antisemitter og nazister at udstille deres ækle selv?


 
	Den bulgarske litteraturforsker Germinal Civikov udgav i 2009 bogen Der Kronzeuge (Kronvidnet), der bestræber sig på at bevise, at sagen mod Drazen Erdemovic, der var den første anklagede i forbindelse med Srebrenica-massakren, var en fabrikation fra vestlig side. Selv om bogen er velargumenteret, er der også tale om folkemordsbenægtelse.

	Bogen er udgivet i Østrig, der som bekendt har love, som forbyder benægtelse af Holocaust. Derfor må det umiddelbart undre, at en historisk diskussion om fakta og fabrikation i forbindelse med konflikten på Balkan ikke også møder legalistiske forhindringer. Staten har med andre ord allerede sat en dagsorden for, hvad der må diskuteres, og hvilke påstande og hypoteser, der må fremlægges.

	Seks kilo guld for muslimerne

	I Serbien talte jeg ved en lejlighed med formanden for Komiteen til Forsvar for Radovan Karadzic, som også påstod, at Drazen Erdemovic var betalt af Vesten. Den franske efterretningstjeneste, DSG, skulle have foræret ham og hans svende seks kilo guld for at henrette muslimer med henblik på, at man kunne skyde skylden på serberne. Og forresten var der slet ikke dræbt så mange, som man påstår.

	Der er ingen serbiske myndigheder, som har taget initiativ til at rejse sigtelse mod formanden for komiteen for hans barokke historieudlægning. I stedet diskuterer man Srebrenica-massakren og andre historiske begivenheder under konflikten i begyndelsen af 1990’erne. Alt andet ville også nærmest føre til borgerkrig i et land, hvor der mildest talt ikke er konsensus om, hvad der skete, og hvem der er skyld i hvad.

	Statscensur

	Disse to alternative historiske udlægninger af, hvad der er hændt i nyere europæiske historie, eksemplificerer meget vel, hvilke principielle spørgsmål, der bliver dramatiseret, når den franske stat griber ind over for klovnen Dieudonné og forbyder hans show Le Mur. Det siges at være båret af antisemitisme, der ikke harmonerer med et ideal om ’samhørighed’. Staten blander sig i den offentlige diskussion; sætter dagsorden og censurerer synspunkter, som man udelukker som gyldige og tilgængelige for diskussion.

	At folkemordsbenægtelse er et yderst virulent fænomen, er alle enige om. Men at gribe lovgivningsmæssigt ind over for det fører øjeblikkeligt til relativisme og får paradoksale konsekvenser i forhold til den oprindelige intention.

	Man er aldrig – og vil aldrig være – i stand til at sætte en principiel standard for sine forbud, og man kommer uafvidende til at kåre ondsindede og sinistre skikkelser ved at gøre dem vigtige, når de får hele statens magt imod sig.

	Benægtelse ad libitum

	I Frankrig er der som i Østrig og Tyskland også love mod Holocaust-benægtelse. I den sidste del af præsident Nicolas Sarkozys regeringsperiode drøftede man også initiativer til at forbyde benægtelse af folkemordet på armenerne. Men vil man først til at forbyde benægtelse af historiske forbrydelser, er der nok at tage fat på siden det tyrkiske folkemord på armenerne (1915-1917): Den stalinistiske venstrefløj benægtede den organiserede hungerkatastrofe i Ukraine fra 1932-1933, maoisterne i 1970’erne benægtede Maos forbrydelser, den prominente amerikanske intellektuelle Noam Chomsky benægtede Khmer Rouge-regimets folkedrab i perioden 1975-1979.

	Skal der eksistere love mod benægtelse af Holocaust, må vi principielt også have forbud mod benægtelse af andre folkemord.

	Imidlertid kan enhver se, at vedtagelsen af sådanne love – hvis antal synes at være uendeligt – må og skal føre til fatale kriser i historieskrivningen og i den almindelige demokratiske offentlighed. Eller også vil det føre til en statslig kanon, hvor alle sandheder én gang for alle er fastlagt.

	At der er betænkeligheder i Frankrig over for det initiativ, der er kommet fra indenrigsminister Manuel Valls om forbud mod Dieudonnés show, viser bl.a. en udtalelse fra den tidligere socialistiske kulturminister Jack Lang. Han udtalte til fransk radio (RFI), at forbuddet indebærer risiko for ytringsfriheden, selv når der er tale om indgriben over for en racistisk og sinister person.

	Dieudonné er standup-komiker, han er ikke nogen tænketank. Det anstødelige kan lige så vel være hans dårlige smag. Han er som bekendt skaberen af den såkaldte quenelle, en speciel hilsen, der flirter med en nazistisk heilen. Han er tillige bl.a. citeret for følgende udtalelser med reference til en jødisk radiovært: »Du ved, ham der, når vinden vender, så er jeg ikke sikker på, at han får tid til at pakke sin kuffert«. »Du ved, når jeg hører ham tale, Patrick Cohen, så siger jeg til mig selv, du ved, gaskamrene ... ærgerligt.«

	Nyttig viden

	I det mindste får den onde klovn lov til at vise sin ækelhed med en sådan udtalelse. Og hvorfor forbyde selvfremstilling? Hvorfor forholde os selv en viden om ham, som vi ellers kunne have haft?

	I forbindelse med den kuriøse juletræsskandale i Kokkedal for godt et år siden gik jeg ind på en facebookside for et af de angiveligt islamistiske medlemmer af bestyrelsen for boligforeningen. Her havde han postet en plakat af ’Føreren’ sammen med et citat oversat til tyrkisk. Det lød: »En dag vil I forbande mig for, at jeg ikke udryddede alle jøderne«.

	Ok, tænker man så, måske ville offentligheden bedre have været i stand til at forstå, hvad der gik for sig i kampen om symbolerne, hvis man var mere informeret om frontkæmpernes baggrund?

	Det gælder, uanset hvilke banaliteter man skændes om, juletræer som vittigheder. Og det gælder såvel i Paris, i Nantes, i Bordeaux som i Kokkedal.

Jens-Martin Eriksen er forfatter

