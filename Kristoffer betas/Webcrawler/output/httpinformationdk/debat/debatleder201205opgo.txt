Opgør med den danske model



 Regeringen vil gerne have ros for sit mod til at gøre op med danskernes elskede velfærdsgoder, og skatteminister Thor Möger Pedersen (SF) rejser de rigtige spørgsmål:
Hvorfor skal millionæren hæve den samme folkepension som de fattige ældre, og hvorfor skal de rigeste børneforældre have den samme børnecheck som de fattigste?
Længe har der været varmet op til det opgør, der i går blev præsenteret som regeringens politik i et 51 siders udspil til en skattereform. Kritikerne vil mene, at særligt Socialdemokraterne med forslaget nu foreslår nedrivningen af bærende principper i det velfærdssystem, partiet selv forestod opbygningen af i det 20. århundrede.
Sandt er det, at børnechecken og særligt folkepensionen har været regnet blandt de såkaldte universelle velfærdsydelser, der blev givet uden skelen til indkomst og formue. Den hellige ko bringes nu til slagtning, og godt for det.
For socialdemokratisk politik har vel aldrig handlet om at give mere til dem, der i forvejen har nok? For regeringen handler det vel om at hjælpe dem, der har brug for det?
Men nej! Opgøret med børnecheck og folkepension har desværre primært symbolsk værdi i det store regnestykke. Sammenlagt udgør de to ydelser blot én milliard kroner, mens regeringen lægger op til at bruge 14,1 milliarder kroner på to tiltag, der vil gøre godt for dem, der har et arbejde, og gøre ondt på de arbejdsløse.
Hver dansker i arbejde vil få ekstra 4.150 kroner i lommen om året, hvis der som foreslået bruges 9,4 milliarder kroner på at hæve beskæftigelsesfradraget. Yderligere 4,8 milliarder betænker regeringen de mange med, der i dag betaler topskat. Den byrde skal 250.000 arbejdende danskere befries fra.
»Med vores reform kommer det langt bedre til at kunne betale sig at arbejde, og det er en helt afgørende værdi for regeringen,« lyder argumentet fra skatteminister Thor Möger Pedersen.
Umiddelbart kan det virke tosset, at 60.000 danskere i dag tjener under 1.000 kroner ekstra om måneden på at have et arbejde. Det antal vil ifølge regeringens beregninger falde til 35.000 danskere, hvis skattereformen gennemføres.
Thor Möger Pedersen vil altså på den hårde måde opdrage de mange dovne danskere til at tage sig et ærligt arbejde. Og ikke nok med, at de, der har et arbejde, skal have endnu mere, de arbejdsløse kommer også til at betale en del af regningen. Konkret lægger regeringen op til at lade dagpengesatsen følge prisudviklingen frem for lønudviklingen. Det lyder uskyldigt, men ifølge Skatteministeriets egne beregninger vil det betyde 13.300 kroner mindre om året til landets 140.000 dagpengemodtagerne.
I forvejen er dagpengereglerne blevet gevaldigt strammet. Fra 1. juni bliver det dobbelt så svært at genoptjene retten til de dagpenge, der fra årsskiftet nedsættes fra fire til maksimum to år.
Danmark fik en ny regering på løftet om, at afstanden mellem rig og fattig skulle mindskes. Nu vil den samme regering have ros for at gøre det stik modsatte i bestræbelsen på at vise økonomisk ansvarlighed. Men paradoksalt nok er regeringen i færd med at ødelægge det, der hidtil er blevet regnet for Danmarks største konkurrencefordel: Den såkaldte ’flexicurity’-model. Ordet er en sammentrækning af flexibility og security, og modellen består i, at lønmodtagerne på den ene side har ringe beskyttelse mod at blive fyret, men til gengæld er dagpengene generøse. og der føres en aktiv arbejdsmarkedspolitik for at få folk tilbage i job. Det er nemmere at hyre og fyre, men man mister ikke alt, hvis man mister sit arbejde.
Denne smidighed på arbejdsmarkedet har flere gange fået både EU og OECD til at fremhæve Danmark som international rollemodel, og andre europæiske lande har sendt delegationer hertil for at hente inspiration fra den model, regeringen nu accelererer afmonteringen af.
For det vil ske, når den økonomiske afstand mellem de arbejdende og de arbejdsløse øges. ’Flexicurity’-modellens pointe er den stik modsatte.
Modeller skal ikke fastholdes, hvis de ikke længere anviser svar på aktuelle udfordringer. Men det må regeringen argumentere for. Indtil da er det vanskeligt at komme afsmagen af social uretfærdighed til livs. Skattereformen risikerer dermed at ødelægge mere, end den løser.

