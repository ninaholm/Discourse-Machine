Et børneliv uden test og prøver



Børn bliver i dag konstant målt i forhold til deres klassekammerater. Deres aktiviteter fører altid frem mod test og prøver. Børn lærer ikke at læse, fordi det er skønt at læse skønlitteratur eller blive klogere gennem fagartikler. De lærer at læse, så de får et bedre testresultat, så politikere med stolthed kan sige, at danske børn læser lige så godt i 3. klasse, som de før gjorde i 4. klasse. Denne tilgang skaber ikke mening for børnene, og de risikerer derfor at blive fremmedgjort for fagenes spændende indhold.Er der nogle voksne, som præcis kan huske, om det var i 2., 3. eller 4. klasse, hvor de knækkede læsekoderne. Personligt lærte jeg det først i en sen alder, da min store interesse var fodbold. Så aftenerne blev brugt i klubben og i boldburene. Her lærte jeg til gengæld sociale kompetencer og mødte børn fra andre sociale lag.Diskursen i samfundet var en anden. Ikke præget af en optimeringskurs, hvor hver familie føler sig ansvarliggjort for deres barns status og udvikling. Det var ikke et tema i familien eller i klassen, hvis man var lidt bagud i et fag. Der var ikke på samme vis en deadline eller en test, som undervisningen førte hen imod.Sport har ikke testkulturEt af de få steder, hvor test og prøve ikke har sneget sig ind i dag, er paradoksalt nok i børnesport. Der er selvfølgelig stævner og kampe. Men de fleste er uden resultater. Yderligere er det de færreste sportsklubber, der decideret tester deres drenge og piger. Derimod præges disse miljøer af en tilgang, som vægter det hele barn. Det er ikke tilfældigt, at det er sådan, men et resultat af systematiske undersøgelser af, hvordan børnene udvikler sig bedst.Børn bliver ikke bedre eller gladere af at blive målt i forhold til parametre, som de ikke selv kan styre. De bliver bedre af at få meningsfuld vejledning i, hvordan de selv kan mestre det, som de er motiverede for at udvikle. På samme vis kunne en lærer i folkeskolen spørge ind til, hvilke interesser det enkelte barn har og tilrettelægge undervisningen ud fra det. Ikke ud fra en testkultur, hvor testen sætter retningen for undervisningen.Anders Lange, Frederiksberg
