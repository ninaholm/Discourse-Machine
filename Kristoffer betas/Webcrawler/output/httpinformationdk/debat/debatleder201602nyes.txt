Nye støvler på Syriens landjord
LEDER


 Mandag blev den Syrien-kyndige professor Jakob Skovgaard -Petersen interviewet i P1’s ’Orientering’, hvor han gjorde gældende, at USA’s udenrigsminister, John Kerry, blev ’snydt’ af russerne. Hans pointe var, at Rusland eskalerede den igangværende offensiv mod oprørsmilitserne i storbyen Aleppo simultant med, at FN-processen i Genève blev indledt. Hvorfor den kollapsede endnu før de oppositionsdelegerede havde sat sig ved forhandlingsbordet. Kerry, der havde lagt pres på oppositionen for at få den til at stille op, stod ifølge Skovgaard-Petersen tilbage som den pantsatte bondedreng, en idiot, der var ført bag lyset af den russiske kollega, Sergej Lavrov.
Den analyse holder kun, hvis det antages, at amerikanerne havde ’glemt’ at kræve stop for bombardementerne før forhandlingerne. Men Kerry accepterede det russiske krav om, at Genève III-processen skulle begynde ’betingelsesløst’ – altså at en våbenhvile skulle aftales, når forhandlingerne var gået i gang, vel vidende, at det syriske regimes styrker, støttet af Hizbollah, rykkede frem mod nord for Aleppo og snart ville afskære oprørernes forsyninger fra Tyrkiet.
Kerry har endvidere vidst, at den opposition, han og Lavrov sendte til Genève, aldrig vil kunne levere varen militært, da den – som mellemøst-analytiker Herbert Pundik noterede i Politiken søndag – stort set består af en faxmaskine i Istanbul og er uden indflydelse på oprørsmilitserne inde i Syrien.
Kerry accepterede tillige, at de syriske oprørere, der gør en militær forskel – de islamiske Jabhat al-Nusra og Ahrar al-Sham og det kurdiske PYD – blev udelukket fra Genève III.
USA godkendte reelt det russiske ejerskab til den syriske konflikt allerede i 2013, da Kerry – synligt lettet – tog imod Lavrovs ’tilbud’ om, at regimet afleverede sit arsenal af kemiske-biologiske våben, mod at amerikanerne aflyste et bebudet bombardement efter et formodet giftgas-angreb på civile, der overtrådte Obamas ’røde linje’. Også selvom iagttagere var enige om, at et straffebombardement ville give oprørerne det nødvendige momentum til at tage Damaskus og vælte regimet.
Det var Washington ikke interesseret i, da der ikke var fundet en vestligt accepteret arvefølge til al-Assad, og alle vidste, at eksilpolitikerne i Istanbul ikke havde opbakning. Ud fra devisen om, at slynglen, vi kender, er bedre end de slyngler, vi ikke kender, blev al-Assad fredet til stor fortrydelse for Tyrkiet, Saudi-Arabien og Qatar. Et resultat blev som bekendt Islamisk Stat, der slog sig op som en disciplineret styrke, der kan beskytte sunnitterne, og som uforstyrret af regimet eliminerede de moderate oprørsmilitser, som USA kun ville bevæbne med plastre, natkikkerter og skudsikre veste. De få moderate militser, der fik mere slagkraftige amerikanske våben, afleverede dem lydigt til Islamisk Stat eller til al-Qaeda-relaterede Jabhat al-Nusra.
Det er således klart, at Washington ikke accepterer et Syrien uden deltagelse af al-Assads regime, og grunden til at Obama accepterede russernes intervention for fire måneder siden uden at alarmere hverken sin kongres eller sikkerhedsrådet – han ser militante islamister som en større trussel end alawitterne i Damaskus, der nøjes med at myrde deres egne medborgere.
Dertil kommer, at den flygtningestrøm, det syriske regimes offensiv har forårsaget, ikke er et amerikansk problem, men et europæisk og først og fremmest et tyrkisk. Svigtet af USA og med mere end to millioner flygtninge, overvejer Ankara ifølge tyrkisk presse ikke kun at lade en saudiarabisk specialstyrke intervenere i Syrien fra Tyrkiet, som det er blevet foreslået i Riyadh. At det næppe vil forrykke nogen magtbalance, eftersom den saudiske militære kampevne afhænger af eksperter udefra – deres bombninger af Yemen dirigeres af amerikanere og briter – ændrer ikke på, at det vil være en yderligere eskalering, der betales med civile ofre .
Men tyrkerne drøfter også seriøst at sende egne soldater over grænsen med det formål at etablere en såkaldt ’frizone’, der kan absorbere en forventet halv million flygtninge, der er på vej fra Aleppo-regionen.
Sker det, vil tyrkiske NATO-støvler på landjorden i realiteten konfrontere russiske kampfly. Det kan blive endog meget farligt - også for Europa.

