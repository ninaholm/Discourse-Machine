Hvilken farve har den egyptiske revolution?
Den eneste grund til, at Hosni Mubarak stadig sidder på magten i Egypten, er, at Vesten og Israel fortsat holder hånden over ham. De bør lytte til egypternes krav om frihed, ellers vil det ikke være overraskende, hvis slagordene fra Kairos gader på et tidspunkt retter sig mod USA og Israel
Hvad der sker i Egypten i disse dage, er, at et fredeligt folk har indledt en revolution imod en tyrannisk og korrupt politistat, skriver dagens kronikør.

Jeg skriver dette, mens mindst en million egyptere i Kairo og hundredtusindvis i landets øvrige større byer højlydt råber, at Hosni Mubarak  den skrantende præsident, der har styret Egypten med jernhånd i 30 år  skal gå af. Jeg så dem marchere i tusindvis på skærmen på min arbejds-pc. Mit hjerte gav et hop, og jeg kunne ikke holde tårerne tilbage.En million mennesker samledes som kulmination på flere dages demonstrationer, og det gjorde de trods alle bestræbelser på at forhindre det: nedlukning af internet og mobiltelefonnet, indstilling af togdrift og anden offentlig transport, overdreven brug af magt fra sikkerhedsstyrkernes side, der har kostet mindst 100 mennesker livet, udgangsforbud, afbrydelse af de internationale satellitnyhedsstationer og anholdelse af deres journalister samt udbredelse af frygt og allehånde rygter igennem det statskontrollerede tv. Men alle de feje tricks fra et regime, som ikke kun er skånselsløst og illegitimt, men som også strider imod alle internationale love og konventioner, er slået fejl. Egypterne bliver ved med at myldre til hovedstadens centrale strøg og pladser, og dag for dag forøges deres antal.Den danske offentlighed må forstå, at det sker i et land, hvis befolkning i mere end et halvt århundred er blevet nægtet alle muligheder for at deltage i et meningsfuldt politisk liv eller bare oprette egne civilsamfundsorganisationer uden at blive udsat for konstant politichikane eller bureaukratiske hindringer. På den baggrund er det, som lige nu udspiller sig i Egypten, intet mindre end et politisk mirakel.Stolthed og frygtHvordan mine landsmænd er i stand til det her, fatter jeg ikke, men jeg er euforisk og stolt. Og bange. Jeg er bange, fordi jeg ikke ser afgørende tegn på, at regimet vil give efter for presset, og fordi jeg kun alt for vel ved, at regimet vil være fuldstændig ligeglad med, om den pris det skal betale for at forblive ved magten, bliver nye og endnu voldsommere blodsudgydelser.Det egyptiske folk har indtil nu opført sig eksemplarisk i sine protester. I telefonen er jeg et par gange nået igennem til mine venner og familie dernede. De er alle på gaden og beskriver en ny ånd af solidaritet og sammenhold, som er ved at blive født. Dette til trods for ondartede forsøg fra styrets side på at sabotere de fredelige demonstrationer ved at trække politiet tilbage, slippe forbrydere fra fængslerne fri og sætte dem ind sammen med elementer fra det hemmelige politi for at sprede kaos og lovløshed.Også disse desperate modtræk har slået fejl. Men jeg ved, at frustrationer avler vrede, og at alle mennesker har brug for et arbejde, for en indkomst, for at kunne gøre deres indkøb og kunne dyrke deres fritid  og frem for alt for at se deres retmæssige krav blive opfyldt.Vestens støtteDer er én eneste grund til, at dette regime og dets leder endnu klynger sig til magten: Regeringerne i Vesten og USA støtter stadig hans system, og de viger tilbage fra at bede ham om at træde tilbage. De henvender sig stadig til ham som til en præsident, der er i stand til at give de protesterende masser de reformer, de søger. Men Hosni Mubarak har for længst fortabt enhver legitim ret til at blive siddende som Egyptens præsident.Den fortsatte støtte til ham er ikke bare udtryk for politisk blindhed. Den er udtryk for skamløst samtykke i hans regimes forbrydelser, og det er Egyptens demonstranter til fulde klar over.Hvis 30 års tyranni ikke skulle være nok til at fratage ham legitimitet, må hans forsøg på at indsætte sin søn som efterfølger vel være det? Er det heller ikke nok, må hans massive fusk og svindel ved nationens præsident- og parlamentsvalg vel række? Og selv hvis det ikke skulle være nok, må hans sikkerhedsstyrkers overlagte mord på mindst hundrede uskyldige og fredelige demonstranter vel være rigeligt? Og selv hvis alt dette ikke er tilstrækkeligt, må den omstændighed, at egyptere i millionvis nu i otte dage i træk er gået på gaden for at kræve hans afgang, vel gøre udslaget? Hvornår er nok overhovedet nok? Jeg beder Danmarks regering, USAs regering og EU venligst oplyse, hvad mere der er fornødent?Gid vi var i SydamerikaEn af de mere humoristiske bemærkninger fra demonstranterne i Egyptens gader er, at de ville ønske, at Egypten lå i Sydamerika, langt væk fra olien og langt væk fra Suezkanalen, Israel og Palæstina. Beliggenhed, beliggenhed, beliggenhed, siger de  havde vi dog bare ikke denne beliggenhed, så ville vi for længst være frie i dag.Hvor ironisk er det ikke at  høre Israels premierminister, der til kvalmegrænsen har pralet med, at hans land er »Mellemøstens eneste demokrati«, appellere til sine allierede om fortsat at støtte det egyptiske diktatur. Problemet er desværre, at hans allierede hører efter, hvad han siger, og her er mit spørgsmål: Vil det på den baggrund være helt urimeligt og uforståeligt, hvis slagordene blandt Kairos demonstranter på et tidspunkt går over til at rette sig imod USA og Israel og en hel mængde andre vestlige regeringer? Er det virkelig, hvad Vesten ønsker?»Vi må prioritere hensynet til fred og stabilitet«, lyder svaret.Problemet er, at Egypten under Mubarak aldrig var i nogen stabil tilstand. Under hans 30 år ved magten har Egypten måtte høste en del bitre frugter af Mubaraks højt besungne stabilitet: enorm international gæld, økonomisk underskud, terrorangreb på turister og egyptere, eskalerende radikalisering, truende sekterisk vold, stigende social uro, massive menneskerettighedskrænkelser og politisk forfølgelse af enhver opposition. Hvilken form for stabilitet er det?Fred, takDemonstranternes nuværende paroler taler for sig selv: De kræver forandring, frihed, demokrati og social retfærdighed. Fred er, hvad demonstranterne ønsker, og fredelige midler er deres metoder. De egyptiske demonstranter, som med så stor opofrelse og et så enestående sammenhold forsøger at bringe deres hus i orden og opbygge en anstændig fremtid sammen, har et desperat ønske om fred. Det stærkeste incitament for sand stabilitet er et ægte håb om en bedre fremtid. Kun en demokratisk og retfærdig regering kan skænke egypterne dette håb.Hvad der sker i Egypten i disse dage, er, at et fredeligt folk har indledt en revolution imod en tyrannisk og korrupt politistat. Alligevel er Egyptens revolutionære endnu ikke blevet favnet af de vestlige medier. Egyptens revolution har endnu hverken fået påhæftet navn, blomst eller farve. Det er ikke en Rose-revolution som i Georgien, en Orange Revolution som i Ukraine, og den lugter heller ikke af jasmin, som i Tunesien. Den er ikke engang blevet hædret med status af revolution. Den er i stedet »kaos« eller »uroligheder«. Denne forvanskning af opbruddets sande natur og den ugennemtænkte frygt for, hvad det vil bringe i fremtiden, skygger lige nu for skønheden i det, som udfolder sig i og skabes af det egyptiske folk.Måske er det, fordi denne revolution er en virkelig revolution, som gennemføres af helt almindelige mennesker med enkle liv for enkle drømme og enkle håb. Demonstrationernes bannere ser lige så tilfældige og sjuskede ud som Kairo selv. De er individuelt improviserede og skrevet i al hast af trætte svedige hænder på tilfældigt indsamlet pap. De er lige så forskellige som de mennesker, der bærer dem. Revolution efter egyptisk stil har ikke nogen uniformeret farve, lugt, eller konsistens  men den har ét og samme formål.Vil De gerne vide hvilket formål? Det stod at læse på et af bannerne: »Egypten uden Mubarak bliver smukkere.«Akmal Safwat er overlæge i kræftbehandling på Aarhus Sygehus og var blandt de stiftende medlemmer af Demokratiske MuslimerOversat af Niels Ivar Larsen
