Finanspagten hjælper ikke EU ud af krisen
Garanten for et økonomisk stabilt Europa er Finanspagten, lyder det fra tilhængerne. Problemet er bare, at den slet ikke gør noget ved den aktuelle krise – tværtimod


 Finanspagtens sætter snævre grænser for statsunderskud og -gæld. Dermed vil den begrænse Europas muligheder for at bekæmpe krise og arbejdsløshed gennem en ekspansiv finanspolitik. Konsekvensen er, at arbejdsløsheden vil stige lang mere i krisetid. Det vil så igen tvinge staterne til omfattende besparelser på velfærden eller til privatiseringer. En ond cirkel er sluttet.
Ovenstående kritik har været fremført i flere medier på det seneste. Men tilsyneladende er det undgået de flestes opmærksomhed, at pagten også vil få stor indflydelse på den økonomiske politik i ikke-krisetider. For kun stater, der råder over et oparbejdet overskud, vil staterne have luft nok i budgettet til at foretage investeringer uden at komme i strid med kravene. Staterne vil med andre ord skulle spare i stedet for at investere i velfærd.
Samlet set kan finanspagten således forværre kriser og arbejdsløshed samt få negative konsekvenser for velfærdsudviklingen.
Hensigten med finanspagten er at overvinde gældskrisen gennem kontrol med landenes gældsstiftelse. Problemet er blot, at den ikke adresserer den aktuelle krise, for den har jo ingen effekt på den allerede stiftede gæld, men kan allerhøjst forebygge, at en ny opstår engang ude i fremtiden.
Tyskerne er medskyldig
Forestillingen om, at krisen udelukkende er et resultat af ukontrolleret gældsstiftelse i nogle enkelte stater, er også stærkt forenklet. Fejlslagen økonomisk politik, ikke mindst i Grækenland, har ganske vist spillet en ikke uvæsentlig rolle for gældskrisens udvikling, men krisen stikker langt dybere, idet den har rod i store og stigende ubalancer i eurozonen mellem svagere sydeuropæisk og stærkere nordeuropæisk konkurrenceevne.
Før euroen blev indført kunne forskellene udlignes over valutamarkederne. Men nu kan Sydeuropa ikke længere kan føre deres egen rente- og valutapolitik. Tilmed er euroen steget i takt med, at dollaren er blevet svækket af USA’s økonomiske problemer. Det har yderligere forringet de sydeuropæiske landes konkurrenceevne, eksport, arbejdsløshed og underskud.
Modsat har Tyskland scoret kassen på euroen. Hvis der ikke havde været en euro, ville D-marken været steget mellem 20 og 30 pct. i forhold til de sydeuropæiske valutaer, og det ville naturligvis have bremset tysk eksport og overskud.
En løsning på gældskrisen forudsætter, at de sydeuropæiske lande kan investere i højere produktivitet og ny vækst og nedbringe arbejdsløsheden. Og pengene kan kun komme fra overskudslandene gennem en solidarisk udligning af fordele og ulemper ved euroen.
Men den slags byder finanspagten ikke på. Tværtimod er pagten udtryk for, at gældskrisen alene skal løses gennem en såkaldt ’intern devaluering’ dvs. gennem forringelse af lønninger og velstand og besparelser på velfærd i de gældsramte lande.
Det er ikke tilfældigt, at finanspagten institutionaliserer en sparepolitik, for pagten et udtryk for en borgerlig konservativ – såkaldt monetaristisk økonomisk politik. Ifølge den økonomiske tilgang skal staten hverken bekæmpe arbejdsløshed eller stimulere væksten, men have overskud.
Det må karakteriseres som dybt problematisk, at en meget omstridt og stærkt ideologisk doktrin via finanspagten skal indskrives i nationale forfatninger eller anden national lovgivning. Dermed hæves den nærmest over enhver diskussion.
Hjælper ikke på krisen
Tilhængere af dansk tilslutning til finanspagten har anført, at pagten er god for dansk økonomi, fordi den retter op på gældskrisen. Men pagten vil som nævnt ikke løse gældskrisen, og dermed vil den heller ikke friholde Danmark for følgerne af gældskrisen. Tværtimod er der betydelig risiko for, at fortsat gældskrise og besparelser vil føre til årelang lavvækst i EU – og det vil også ramme dansk økonomi.
Som argument for finanspagten er det gentagne gange blevet fremført, at den er nødvendig for at berolige finansmarkederne. Men Danmarks økonomiske situation er så god i forhold til stort set alle andre lande, at der ikke er grund til at forvente, at finansmarkerne vil straffe Danmark, hvis vi holder os uden for pagten.
Fra tilhængerside er det også fremhævet, at vækstskabelse og arbejdsløshedsbekæmpelse har været sat på dagsordenen på seneste EU topmøde. Men man vedtog ingen konkrete tiltag, men overlod det til de enkelte lande at gennemføre initiativer. Og i øvrigt er det grundlæggende selvmodsigende at tale vækst, når landene tværtimod forpligtes til finanspolitiske stramninger.
Euroland DK
Finanspagtens formål er at begrænse de omfattede landes muligheder for at køre med underskud. Ikke desto mindre har man hævdet, at pagten ikke indskrænker Danmarks økonomiske handlefrihed til at føre vækstpolitik.
Skulle et folketingsflertal efter pagten ønske at føre vækstpolitik, bliver man først nødt til at omgøre den budgetlov, der udmønter pagten. Det vil imidlertid betyde, at Danmark har overtrådt EU-reglerne og står til bøde. Så kom ikke og sig, at finanspagten ikke indskrænker Danmarks økonomisk politiske handlefrihed.
Danske fortalere for pagten anfører, at Danmark til gengæld får indflydelse på den førte politik. Men Danmark vil højst blive inviteret til et møde i eurozonen en gang om året, og det giver ingen garanti for at blive hørt, når afgørende beslutninger træffes.
Det er også blevet fremhævet, at euroforbeholdet jo stadig består, uanset om Danmark går med i finanspagten. Realiteten er dog, at Danmark med sin tilslutning til Konkurrenceevnepagt og Finanspagt træder længere og længere ind i euro-samarbejdet. Vel at mærke uden at have gennemført en folkeafstemning. Euroforbeholdet består, javel – men det undergraves i praksis mere og mere.
Da pagten også kan risikere at undergrave danske overenskomster, er det vanskeligt at forstå, at LO ikke i højere grad tager kampen op mod den.
 
Hardy Hansen er tidligere forbundsformand, og Henrik Herløv Lund er økonom

