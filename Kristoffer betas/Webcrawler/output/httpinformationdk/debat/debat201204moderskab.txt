Moderskab er en forbrydelse
Det lærer kulturens hysteriske fokus på mødre og møgunger os igen og igen. Men måske er ophøjelsen af moderskab den virkelige motherfucker?


Jeg er ikke mor. Jeg har én, hun er rar og fra Thy, hun er meget højere end mig, og hun kalder mig ’Truns’. Vi er ikke sludreveninder, og vi nusser ikke. Navlestrengen mellem Højbjerg og København er sakset over. Men når livet konspirerer imod mig &amp; Min Glødende Navle, så ’trunser’ Mor mig. Så bliver jeg Datter, en voksen tumling, som Mor putter under sin lune vinge af ord. Hun underskriver sig, sarkastisk og hjerteligt højstemt, ’Mama’ eller ’Amma’ eller ’Mother’ eller ’Moder’ på e-mails om haven og katten (der flyttede). Moder performer sin rolle selvbevidst og kærligt. Hun synes sikkert, det er kun rimeligt, at jeg kan være pisseirriterende, selvoptaget og forkælet. Og det ved jeg godt selv, og hun ved nok også, at jeg ved det. Men jeg mærker det ikke, når jeg plutter rundt i modersovs. Rollespillet gennemføres med kærlighedens evne til belejlig fortielse og fortrængning.Sådan et billede på moderskab er utidigt og nærmest suspekt, virker det til, i en tid, hvor vi bombarderes med billeder af traumatiserende og traumatiserede mødre: fra tabertainment-seriernes udstilling af underskuds- og egomødre (De unge mødre, Mig og min mor, Pernille fra Paradise Hotel med en toårig datter derhjemme) til den desperate tumlingetvillinge-mor, Amira, i DR2s videodagsbogs-kvindeportrætter, Sex, kaos og bekendelser. Amira går i sekulær bekendelse i familien Danmarks tv-boks med en åbenlys erkendelse: at hun det meste af tiden er pissetræt af sine søde, små, yoghurtsavlende, snottudende, dræbende kedsommeligt nonverbale døtre. Naturligvis. At hun ikke føler sig som et fuldkomment menneske med to skideunger rendende omkring benene: »Jeg savner mig selv,« siger hun livstræt. »Jeg kan mærke, at jeg savner at være den, jeg var engang.«’Moder’ er ikke en altopfyldende rolle. Det burde give sig selv. Alligevel modtages tilståelsen som en revolutionerende befrielse. Som en katarsis for alle kvinder i en kultur, der dyrker det modsatte.Hermed bliver skurken den anden slags mor: ’Speltmoder’. Hende, der definerer den monstrøse standard. Kvinden, der tager hjemmebag med til forældremøderne. Hende, der smører kernesunde madpakker til poderne, hendes yndige ’prestigeprojekter’, som får trendy hjemmestrik på. Det er den slags mødre, vi nyder at slå på. De får smæk i satirer som P1’s hedengangne I Hegnet, hvor de parodieres som utåleligt anale hystader. De gøres til manifestationen af et hysterisk overdrev af en alt for krævende moderkultur. De bliver selvforventningernes onde spejlbillede.Uanset om det er skidt, slidt eller for meget, så fremstilles moderskab som en alarmerende trussel for børn og mænd, mødre selv og samfundet som sådan. Siden Barnet pædagogisk fik ret til barndom (tak til Rousseau) og senere tildeltes en egen, særlig psykologi i udvikling (tak til Freud), er den traumatiserende mor blevet en nøgle til alt det, der kan gå galt: Norman Bates’ overjegsmor i Psycho. Ballerinaens incestuøst omklamrende mor iBlack Swan. Moderskab er, lærer vi igen og igen, en forbrydelse, der allerede er begået eller lurer om hjørnet. Lynne Ramsays aktuelle film,Hvad med Kevin?, udfolder det grundlæggende problem i dets ekstrem: Eva (urmoderligt symbolsk), spillet af tveæggede Tilda Swinton, kan ikke lide sin søn, Kevin. Hun er fanget i et modermareridt: I filmens (og altså hendes) blik er Kevin et horrorparodisk billede på et ondt barn, et manipulerende afkom med et djævelsk smil. Som klam teenager begår det forsømte barns arketypiske excesser (ingen spoiler) et skrækkeligt stunt, der skaber overskrifter. Og som får byens andre mødre til at bebrejde Eva, til at overfalde hende, til i supermarkedet at smadre en bakke med hendes æg (symbolsk u-moderliggørende).Deres reaktioner fremstilles lige så overdrevne og absurde som barnets ondskab og Evas selvhad. Faktisk er de værre. For det er samfundets urimelige bebrejdelse af moderskab, der er filmens sande mormareridt. Moderskab er blevet en umulig, hysterisk hovedrolle i vores kulturelle selvforståelse og -bebrejdelse. Og vel skal en mor tage rollen som Moder på sig. Men det ville være befriende, hvis den rolle ikke blev betragtet som nøglen til alt ondt og destruktivt. Der er så uendeligt mange andre synder at begå mod menneskeheden end at ’spelte’, over-’trunse’ eller afsky (med måde) sine navlebørn.
