Prisen for fred



 NÆPPE ER DEN afghanske præsidents såkaldte fredsjirga overstået, før Karzai igen udfordrer USA. Blot to dage efter 1.600 prominente ledere fra hele landet gav præsidenten mandat til at åbne forhandlinger med Taleban, har han fyret to af sine allerbedste folk, indenrigsminister Hanif Atmar og chefen for den afghanske sikkerhedstjeneste Amrullah Saleh.
Angiveligt er de fyret, fordi det lykkedes oprørere at sende flere raketter mod det område i Kabul, hvor fredsjirgaen mødtes, men reelt er Atmar og Salah blevet lidt for USA-venlige, lidt for gode til at bekæmpe korruption og ikke mindst lidt for stor en trussel for Karzais  ambition om at blive siddende på præsidentposten.
Fyringen af de to topfolk er kun første skridt i Karzais ouverture til Taleban. Andet skridt er den bebudede løsladelse af flere hundrede talebanere, som sidder fængslet »på et løst grundlag«, som Karzai udtrykker det.
Tredje skridt kom mandag, da USA's særlige Afghanistan-udsending, Richard Holbrooke, erklærede, at »reformerede talebanere« vil være velkomne i den afghanske regering,
BÅDE I VESTEN og i Afghanistan taler alle om nødvendigheden af at forhandle med Taleban. Og Karzai har i årevis forsøgt at åbne en dialog med Taleban og andre oprørsgrupper. Indtil videre er han ikke nået længere end til nogle få indledende møder, hvor mellemmænd har gjort det klart, at Taleban ikke synes, der er noget at forhandle om, før de udenlandske styrker har forladt landet.
Karzai er villig til at gå meget langt for at få en fredsaftale med Taleban, vel vidende at det er hans eneste chance for at blive ved magten.
Karzai spiller behændigt på alle de heste, som han hele tiden har gjort. På et tidspunkt bliver tilbuddet formentlig så godt og hver- dagen på slagmarken så svær, at i hvert fald dele af Taleban bliver fristet. Lad os håbe, at Danmark og de andre allierede er parate til at  sikre, at den pris, afghanerne kommer til at  betale for fred, ikke bliver for høj.

