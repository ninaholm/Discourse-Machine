Med Mubarak faldt også de folk, der piskede tegningekrisen op
Der er endnu en grund til at feste over tyrannens fald: Mubaraktegningerne


Nu faldt så Mubarak  under forståelig jubel i store dele af den arabiske og vestlige verden. Også den danske verdenspresse deltager i fejringen af tyrannens fald, tilsat et drys bekymring over, hvad der nu vil komme. Én ting kalder dog på undren. Med de spaltelysår af tekst, som dansk presse har brugt på at angribe, tiljuble og kommentere Muhammedtegningerne  da er det ejendommeligt, at ikke én eneste artikel nu nævner, at med Mubarak falder også lederen af den regering, der piskede Muhammedkrisen op. Det var Mubaraks udenrigsminister, Ahmed Aboul Gheit, og hans danske ambassadør, Mona Omar, der over måneders koncentreret indsats i efteråret 2005 kørte krisen op. Det var Mubaraks ambassadør Omar, der skrev det berømte brev til Anders Fogh, det var hende, der fik de andre ambassadører med på spøgen  og det var hende, der formulerede brevet på en måde, så Fogh blev presset til ikke at gå ind på mødet. Det var netop Omars hensigt, at Fogh skulle afslå mødet, således at hans arrogance kunne bruges som påskud for yderligere eskalering  sådan som hun længe efter fremhævede i et interview, hvor hun fortalte om, hvor nervøs hun var for, at Fogh faktisk skulle sige ja til mødet. For så kunne det være, at eskaleringen af krisen ikke kunne fortsætte.Siden var det Omar, der arrangerede den danske imamdelegations møde med udenrigsminister Aboul Gheit og førende ægyptiske ledere i Kairo. Det var Aboul Gheit, der fik tegningerne bragt på dagsordenen ved de islamiske landes organisation OICs topmøde i Mekka i december 2005  der egentlig skulle handle om spændingerne mellem shia- og sunni-islam. Det var Aboul Gheit, der sørgede for at få runddelt dossieret med tegninger (plus de forfalskede ekstrabilleder) til mødet. Tegningernes udvælgelse som central case i OICs  årtilange kampagne mod ytringsfrihed i FN skete på dette møde. Det møde, hvor de handelsboykotter blev luftet, der måneden efter eskalerede krisen  og det møde hvor tegningernes eksistens blev kendt af regimerne i Syrien, Libanon og Iran, hvor ambassaderne ikke længe efter brændte som resultat af regeringsorganiserede opløb.Så hold dog op med det!Som det fremgår af Jytte KlausensThe Cartoons that Shook the World, så var krisen ikke blevet til noget uden Mubarakregeringens sammenbidte indsats. Hvor stor vægt, man fra egyptisk side lagde på at orkestrere krisen fremgår af, at man var villig til at bide hovedet af al skam og indgå i det paradoksale samarbejde med det Islamiske Trossamfund og imam Abu Laban, der havde indrejseforbud i Egypten for sin ekstreme islamisme.Ikke mindst Politiken fører an i fejringen af Mubaraks fald med alarmtyper på forsiden: »Diktator i 30 år: Væltet på 18 dage«. Det er ganske rigtigt værd at fejre. Men inde i bladet finder man ikke en linjes refleksion over, at netop Politiken var den største danske støtte til Mubaraks eskalering af Muhammedkrisen. Politiken gav omfattende spalteplads til Mona Omar og Aboul Gheit, der fik status af orakler, der udlagde den retfærdige islamiske vrede. Og Politiken var førende i den hvid- vaskende omtolkning af Omars brev, som man slet ikke mente krævede indgreb mod ytringsfriheden, selv om brevet lidet misforståeligt krævede, at Fogh skulle »take all those responsible to task under law of the land«.Den egyptiske interesse i at eskalere krisen var i første række indenrigspolitisk: at vise Mubarak som islams forsvarer i konkurrence med det Muslimske Broderskab. Samtidig kunne kampagnen mod tegningerne understrege, at ytringsfrihed og demokrati ikke var noget for den arabiske verden. Men det mere afgørende formål med krisen var  i Klausens analyse  udenrigspolitisk. Mubarak ville sende et signal til USA, der med Clinton og Bush havde forladt den udenrigspolitiske realisme oghe-may-be-a-son-of-a-bitch-but-he-is-our-son-of-a-bitch-politikken, der gerne støttede sig til diktatoriske allierede. I stedet ville USA idealistisk stille demokratiske krav til alliancepartnere, såsom dem i den arabiske verden. Mubaraks signal med Muhammedkrisen var således et svar til USA: Hvis I fortsætter med demokratisering i Mellemøsten, så vil ustyrlige oprør og islamisme blive konsekvensen. Så hold op med det!Skal man tro Klausen, var det altså Egyptens offensive politik imod demokratisering, som Politiken aktivt støttede i sin opbakning til kampagnen imod tegningerne. Men fem år er lang tid i politik og journalistik, og det er der ikke længere nogen, der kan huske. Nu er det sjovere at kaste sig ind i festens demokratiske rus og lade som om, man hele tiden var imod Mubarak.Flemming Rose, Jyllands-Posten og tolv tegnere stod ganske rigtigt bag de harmløse tegninger. Men det var Mubarak og hans regering, der greb dem, trak dem ud af dansk sammenhæng og gjorde dem til storpolitisk våben i en antidemokratisk og betydelig mindre harmløs sag: Mubaraktegningerne.
