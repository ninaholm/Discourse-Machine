DF spænder ben for integrationen



 I de nyligt overståede satspuljeforhandlinger fastholdt Dansk Folkeparti, at Ny-Dansk Ungdomsråd (NDU) ikke skulle tildeles ny bevilling på grund af den antiradikaliseringskonference, som NDU afholdt den 11. september sidste år. Beslutningen har medført, at NDU den 12. april med stor skuffelse og frustration har måtte nedlægge rådet.
Udelukkende på baggrund af en enkelt kontroversiel konference, hvis formål blev blæst ud af proportioner, har Dansk Folkeparti slået fast, at integration og inklusion af nydanske unge ikke længere skal vægtes højt.
Konferencen og særligt taleren Tahir-ul-Qadri er blevet katalysator for Dansk Folkepartis argument om, at rådet skal mærke konsekvensen ved brugen af ytringsfriheden. Tragikomisk og hyklerisk er det, at netop Dansk Folkeparti i flere sammenhænge har markeret sig selv som ytringsfrihedens forkæmper. Hvad nytte gør ytringsfriheden, hvis kravet er, at diskussionen udelukkende skal være med personer eller grupper, man selv er enige med? Hvorfor har vi overladt det til Dansk Folkeparti at bestemme, hvordan yderligtgående synspunkter skal bekæmpes i stedet for at overlade det til den frie debat og meningsdannelse, som vi bør?
NDU’s primære formål var at fremme demokratisk engagement, inklusion og anerkendelse af unge nydanskere. En meget vigtig målsætning da under 30 procent af unge danskere med anden etnisk baggrund gør brug af deres stemmeret, ligesom mange af disse unge heller ikke engagerer sig i frivilligt arbejde.
Hvem fylder tomrummet?
NDU er oprettet under DUF – Dansk Ungdoms Fællesråd – og Social- og Integrationsministeriet. Vi vil gerne understrege, at NDU ikke har haft mulighed for at blive finansieret af andre midler end satspuljen. Midler, der netop har legitimeret NDU som et offentligt organ under DUF og ministeriet. Dansk Folkeparti mener, at midlerne fra satspuljen er bedre tjent andre steder på trods af, at konferencen blot var en nål i en høstak sammenlignet med de mange indsatser, NDU har gennemført.
DUF har ikke ønsket at indgå i andre modeller end den nu fratagede bevilling fra satspuljen. Derfor vil vi gerne spørge Dansk Folkeparti, om de mener, at Danmark virkelig har råd til at lukke et råd som NDU, og hvordan de har tænkt sig at fylde det tomrum, de nu har skabt?
 
Afgående næstformand Zelle Huma Sheikh og afgående rådsmedlemmer, Ny-Dansk Ungdomsråd (NDU)

