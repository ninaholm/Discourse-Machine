Fars ret



Ifølge landsformanden for Foreningen Far, Claes Ludvigsen, er den velsignede lykke, der på magisk vis indfinder sig ved et barns samvær med den biologiske ikke-bopælsforælder (som barnet ikke nødvendigvis kender) så omfattende, at retten til denne må tilsidesætte alt andet i barnets liv - inklusive fordelen ved et harmonisk hjem uden trusler og skænderier, en fast bopæl samt en glad og rolig bopælsforælder.Nuvel, hvis det virkelig forholder sig således, må loven også gælde for min datter. Hvorfor skal hun været afskåret fra en så tilsyneladende fantastisk lykke som samvær med sin biologiske far?Skulle man følge Ludvigsens ide om de opsøgende embedsmænd, sådan som den fremstår i hans kronik den 16. maj, burde statsforvaltningen kontakte min datters far og tvinge ham til samvær. Han er nemlig en af de der 'almindelige mænd', 'godt uddannet, passer sit arbejde, og egnet til at tage sig af børn'. Og da det jo er til min datters ubetinget bedste at kende begge sine biologiske forældre, burde man tilsidesætte hans lyst til ikke at have noget med barnet at gøre, og tvinge ham til en 7-7-ordning.Dette vil medføre alverdens ulykker i mandens privatliv og ægteskab, men ærgerligt - der er jo lighed for loven. Og min datter har ligeledes ret til ferier med sit fædrene ophav, samt jul, fødselsdage, pinser og påsker og alt det løse. Og vil han ikke det, er han, ifølge Ludvigsen, ikke kun en, der chikanerer barnets ret til samvær med sin far, men kriminel og hjemfalden til straf.De fleste vil nok mene, at det er et overgreb på mandens privatliv, hvis han hver anden uge skulle tvinges til samvær med et barn han aldrig havde set før og af forskellige årsager følte modvilje ved. Men hvis det er barnets ret, så er det bare ærgerligt for ham, ifølge Ludvigsen?Ludvigsen sætter lighedstegn mellem barnets ret og ikke-bopælsforældrerens ret i de tilfælde, hvor det er til gavn for faren. I sit indlæg blander han i flæng citater med 'barnets ret til ikke-bopælsforælderen' og 'ikke-bopælsforælderens ret til barnet' så de fremstår identiske. Men i tilfælde, hvor 'barnets ret' ikke er til gavn for faren, som her, kan Ludvigsen sikkert godt skelne mellem de to personers ret.Hvis forældreansvarsloven, i ligestillingens navn, er konstrueret for at sikre ikke-bopælsforælderens ret til samvær med et barn, på trods af konflikter med den samboende forælder, bør dette fremstå tydeligt. Så er det blevet ikke-bopælsforælderens 'ret' at forulempe barnets og bopælsforælderens privatliv med konfliktfyldt og påtvunget samvær.Hvis loven er lavet for at sikre et barns ret til ikke-bopælsforælderen (ud fra devisen, at samvær er ubetinget det bedste for barnet) så vil jeg bede Ludvigsen og Foreningen Far hjælpe mig med at få aktiveret embedsmændene, så vi kan få min datter hjem til far.
