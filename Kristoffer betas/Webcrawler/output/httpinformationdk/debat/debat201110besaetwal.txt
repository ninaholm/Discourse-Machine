Er Besæt Wall Street-bevægelsen antidemokratisk?
De globale protester mod finanskapitalismens excesser kan ende med at bidrage til demokratiets udhuling snarere end til dets udbygning


 På papir er det ikke let at gengive den bizarre begivenhed, der fandt sted på trapperne af St. Pauls Katedral under afholdelsen af den såkaldte 'Besæt London Stock Exchange'-demo. Alt var meget britisk — der blev sågar tilberedt havregrød på mobilkøkkener på fortovet — og der blev selvsagt formuleret en ærbødig hyldest til bevægelsens oprindelige initiativtagere, 'Besæt Wall Street'-demonstranterne.
De fremmødte aktivister havde også kopieret gimmicken med den 'menneskelige mikrofon' fra New Yorks Zucotti Park — det forreste publikum gentager højlydt, hvad taleren på podiet siger, så også det bageste publikum kan høre, hvad der bliver sagt — skønt megafoner og mikrofoner slet ikke er forbudt i London. Hvordan denne øvelse lyder kan man bl.a. høre på The Guardians online-videoklip. Det var noget i retning af dette:
»Vi er nødt til at have en proces!« (Vi er nødt til at have en proces!)
»Denne demo blev indkaldt af en grund!« (Denne demo blev indkaldt af en grund!)
»Vi ved, at I er derude!« (Vi ved, at I er derude!)
»Og vi stiller os solidariske med jer« (Og vi stiller og solidariske med jer!)
Skønt det var utilsigtet, lød det fuldstændig som en scene fra Monty Python-filmen Life of Brian— nemlig den, hvor Brian, som menneskemængden forveksler med Messias, råber: »I er alle individer!« — hvorpå mængden råber tilbage: »Vi er alle individer!«
I mine amerikanske øren blev ligheden forstærket af, at talerne var ærkebritiske, og dermed i forvejen lød, som om de hørte hjemme i en Monty Python-film.
Nationale særpræg
Der er intet usædvanligt i den britiske bevægelses nationale islæt. 'Besæt ...'-bevægelserne — der på det europæiske kontinent også går under betegnelsen Los Indignadosefter de protester, som startede i Spanien i foråret — har i deres mange varianter antaget nationale farver, hvor de end er skudt frem.
'Besæt Tokyo'-demonstranterne råbte således slagord imod a-kraft, hvorimod 'Besæt Sydney'-protesterne fusede helt ud — ifølge en talsmand, »fordi krisen ikke har nået samme grad af alvor her i Australien.«
I Rom, hvor der er historiske fortilfælde for, at radikal politik kan udarte voldeligt, blev protestmarcherne til optøjer og medførte materielle skader for millioner af euro.
Selvfølgelig har de mange internationale protester et par ting til fælles, både med hinanden og med den antiglobaliseringsbevægelse, der gik forud dem.
Det gælder deres mangel på fokus og i deres ufuldbyrdede natur, men frem for alt deres afvisning af, at ville engagere sig i de eksisterende demokratiske institutioner.
OWS er ikke demokrati
I New York råbte demonstranterne: »Det er sådan her, et demokrati ser ud!«. Men det er jo ikke sandt. Snarere må man sige: 'Det er sådan her, ytringsfrihed ser ud!' For demokrati ser langt mere kedeligt ud. Demokrati forudsætter institutioner, valg, politiske partier, regler, love, et velfungerende retsvæsen, og en mængde uglamourøse, tidskrævende aktiviteter, hvoraf stort set ingen er lige så sjove som at campere foran St. Pauls Katedral eller råbe slagord på Rue St. Martin i Paris.
Men i en vis forstand er den internationale Besæt-bevægelses manglende evne til at formulere konkrete politiske lovforslag fuldt forståelig: For såvel den globale økonomiske krises ophav som dens løsning ligger pr. definition uden for lokale og nationale politikeres kompetence.
Som jeg skrev, da de første græske optøjer brød løs for et par år siden: Ingen har respekt for magtesløse ledere. Ingen ser nogen pointe i at stemme på folk, der er ude af stand til at forhindre endnu en bølge økonomiske trængsler i at rulle ind fra Beijing, Bruxelles, eller New York.
Er man led og ked af det spareprogram, der pålægges ens land af forgældede banker på den anden side af jordkloden, forekommer det ikke logisk at beklage sig til borgmesteren i Sevilla.
Svækker demokratiet
Fremkomsten af en international protestbevægelse uden et sammenhængende program er derfor ikke noget tilfælde: Den afspejler en dybere krise uden åbenlys løsning.
Demokrati bygger på retsstatsprincipper. Demokratiet fungerer kun inden for klart markerede grænser og blandt mennesker, der oplever at være del af samme nation.
Et 'globalt samfund' kan ikke også være et nationalt demokrati. Og et nationalt demokrati kan ikke gøre krav på loyalitet fra dollar-milliardstore globale hedgefonde med hovedkvarterer i skattely og medarbejdere over hele verden.
Men i modsætning til egypterne på Tahrirpladsen, med hvem demonstranterne i både London og New York latterligt nok sammenligner sig selv, så har vi demokratiske institutioner i den vestlige verden. Disse er indrettet med henblik på at afspejle de ønsker om politiske forandringer, der måtte opstå inden for en given nation — i al fald, hvis disse er tilstrækkeligt stærke.
De kan derimod ikke håndtere et ønske om globale politiske forandringer, lige så lidt som de kan kontrollere ting, der sker uden for deres egne grænser. Selv om jeg stadig tror på de økonomiske og erkendelsesmæssige fordele ved globaliseringen med dens åbne grænser, fri bevægelighed og fri handel, er nogle af dens processer tydeligvis begyndt at underminere de vestlige demokratiers legitimitet.
Passer de ikke på, risikerer 'de globale aktivister' dermed at fremskynde demokratiets legitimitetskrise. Demonstranterne i London råber, at »vi er nødt til at have en proces!« Tja, de har sådan set allerede en proces: Den kaldes for det britiske politiske system. Og kan de ikke finde ud af at bruge den ordentligt, formår de næppe at udrette stort andet end at svække den yderligere.
 
© Slate og Information
Oversat af Niels Ivar Larsen

