Krigen om internettet er i fuld gang
Mens vi time for time bliver mere afhængige af at være online, er spørgsmålet om, hvem der skal bestemme trafikreglerne på nettet, blevet storpolitik


 Atomkraften og internettet er de to vigtigste opfindelser siden Anden Verdenskrig. Begge blev skabt af militæret som et våben, begge ændrede verden. Begge var fantastiske fremskridt og begge indeholdt enorme risici.
Nationalstaterne sikrede sig naturligvis fra starten total central kontrol med både den fredelige og militære del af atomkraften. Men internettet udviklede sig til et globalt, decentraliseret og på mange måder ukontrollabelt netværk.
Internettet ’er der bare’. Lige som elstikket og vandhanen er det blevet en naturlig og nødvendig del af tilværelsen. Nettet er i stigende og foruroligende grad blevet samfundets centralnervesystem. Har man ikke adgang til nettet, har man ikke adgang til arbejdspladsen, skolen, kommunen, staten eller banken. De netløse er det moderne samfunds kasteløse.
Uden internettet, risikerer det globale samfund at bryde sammen. Udvidelser og forbedringer af dette globale centralnervesystem er uafladeligt på dagsordenen. Om en uge holder EU-Kommissionen en stor konference om internettet i Aalborg, hvor man bl.a. skal diskutere begrebet internet cities. Altså ’byer’ på internettet. Nogle taler om, hvordan internettet ikke bare skal indeholde ’byer’, men at dele af nettet faktisk udvikler sig til en slags suveræne stater. Stater uden demokratisk kontrol, uden lovgivning, uden de instanser, som gør en gammeldags nationalstat til en stat.
Så det er ikke mærkeligt, at der kæmpes om kontrollen med nettet. Den kamp er så voldsom, at man i det seneste nummer af Vanity Fair kunne læse en artikel af Michael Gross, der optegner et skræmmende og kompliceret billede af kampen under overskriften ’WW 3.0’ – altså verdenskrigen, version 3.0.
For mens EU i Aalborg skal drøfte udvikling og nyskabelse på nettet, vil Dubai til december blive skuepladsen for den foreløbige kulmination af kampen om kontrollen med nettet. Her mødes den internationale telekommunikationsunion (ITU). Unionen er baseret på en FN-traktat, og eksisterede længe før FN blev oprettet, fordi denne verdens nationer erkendte det nødvendige i at regulere og organisere telefontrafik og radiofrekvenser. Selv i begyndelsen af Anden Verdenskrig mødtes de krigsførende parter ved forhandlingsbordet i Geneve, fordi de vidste, at hvis de ikke gjorde det, ville der opstå kaos.
Nu er der kaos. En slags organiseret kaos, og internettet er ikke underkastet ITU-traktaten. Men organisationens generalsekretær Hamadoun Touré siger til Vanity Fair, at »når en opfindelse bliver brugt af milliarder af mennesker verden over, tilhører den ikke længere en nation. Uanset hvor magtfuld denne nation er, bør der være en mekanisme, hvor andre har mulighed for at ytre sig. Det er da demokratisk«.
Internettet tilhører ingen og alle. Men den eneste centrale enhed i nettet er The Internet Corporation for Assigned Names and Numbers (ICANN), der organiserer domænenavnene – en slags global adressebog. Og den er amerikansk. USA ønsker at fastholde det organiserede kaos, mens Rusland, Kina, Indien og Brasilien vil være med til at styre nettet. De føler, at det truer deres indre sikkerhed og krænker deres suverænitet. Det kan umiddelbart lyde stærkt foruroligende – lige så foruroligende som de lovforslag i den amerikanske kongres, der vil øge USA’s allerede eksisterende kontrol med nettet.
Regeringer og store firmaer som Apple og Google bruger allerede nettet til overvågning og kontrol. De kan indhente oplysninger og bygger kæmpemæssige databaser med tusinder af data om hver eneste borger, uden at vi ved det, eller giver tilladelse til det.
Hacker-grupper som Anonymous ser det som deres opgave næsten for enhver pris at modarbejde enhver form for kontrol. Det er en krig med mange fronter og mange deltagere. Ikke blot stater. Der er venner og fjender alle vegne, og nettet sikrer deres anonymitet. En anonymitet, som dels giver mulighed for politisk protest og kreativitet, dels giver adgang for ødelæggende og kriminel virksomhed.
Mens krigen om internettet raser i det skjulte, bliver vi time for time mere og mere afhængige af det. Tør vi invitere totalitære stater indenfor (vi kender jo deres mere dystre motiver)? Skal globale koncerner have frit spil? Skal hackerne? Tanken om det store demokratiske og åbne net er tillokkende. Men er den holdbar?
 
Ugens personlige klummer: Mandag: Derudefra Tirsdag: Kampzoner Onsdag: I kulturenTorsdag: I medierne Fredag: 10’erne Lørdag: Borgen

