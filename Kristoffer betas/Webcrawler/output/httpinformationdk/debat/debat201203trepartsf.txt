Trepartsforhandlinger skal redde den danske model
Lønmodtagerne og fagbevægelsen har allerede betalt dyrt for krisen. Nu er det arbejdsgivernes tur til at levere. Trepartsforhandlingerne er et oplagt sted at begynde. F.eks. bør de give fagbevægelsen en række sejre – ellers spiller de højt spil med den danske models fremtid
Hvis Harald Børsting & Co. skal være troværdige forhandlingspartnere i fremtiden, skal der gøres en alvorlig indsats for stoppe medlemsflugten. Det er blot et af de forhold, trepartsforhandlingerne bør fokusere på.


 Forårets trepartsforhandlinger giver mulighed for at sætte en række mærkbare aftryk på hele samfundet. Lønarbejderne har allerede betalt en kæmperegning, og nu må regeringen og arbejdsgiverne på banen, hvis en omfattende ny samfundskontrakt skal give mening.
Netop trepartsforhandlinger var en vigtig hjørnesten for SF og S i forbindelse med udarbejdelsen af den fælles økonomiske politik. Men grundlaget for de kommende forhandlinger er helt anderledes end dengang, Fair Løsning kom til verden.
I dag er efterlønnen kraftigt beskåret, dagpengeperioden halveret, genoptjeningsbetingelserne voldsomt forringet, og senest har fagbevægelsen indgået meget beskedne overenskomster. De er så billige eller ’ansvarlige’, at mange lønmodtagere vil opleve direkte nedgang i reallønnen inden for de kommende år.
Samtidig forhandles der lige for øjeblikket en reform af bl.a. fleksjobordningen, som også forventes at forringe vilkårene for en del almindelige lønmodtagere.
Fagbevægelsen kan med andre ord møde op til forhandlingerne med berettigede forventninger om, at der nu skal udløses en betaling for de ofre, som allerede er bragt.
Det går galt, hvis arbejdsgiverne og regeringen alene møder op med krav om, at lønarbejderne skal disciplineres endnu mere og arbejde endnu mere for en faldende realløn.
Lavtlønsvejen duer ikke
Det er rigtigt, at dansk erhvervslivs konkurrenceevne er presset, ikke kun fra de egentlige lavtlønslande, men også fra f.eks. Tyskland og Sverige. Presset på konkurrenceevnen svinger dog meget mellem brancherne og mellem virksomhederne. Mange firmaer klarer sig strålende og skovler penge hjem.
Spørgsmålet er derfor, om det er en god idé at satse på lønkonkurrence, et ræs mod bunden. Eller om vi skal sætte mere ambitiøse mål og fokusere på at hæve arbejdseffektiviteten for på den måde at forbedre konkurrenceevnen.
Ét er sikkert: lønkonkurrencevejen har ikke gavnet de samfund, der har valgt denne løsning. Tysklands forbedrede konkurrencesituation bygger f.eks. på omfattende social dumping. Fagbevægelsen er en svag skygge af sig selv og arbejdsforhold og lønninger presset i bund.
Går vi samme vej, vil vi endegyldigt afskaffe den berømmede danske model. Det vil ironisk nok samtidig afskaffe fundamentet for fremtidige trepartsforhandlinger, for reelle forhandlinger forudsætter en stærk fagbevægelse, der med legitimitet kan repræsentere lønmodtagerne.
Red den danske model
Regeringsgrundlaget indeholder en formulering om, at den danske model skal moderniseres, og vi må forvente, at trepartsforhandlingerne vil give de første byggesten til den proces.
Uanset hvor mange fine ord der bruges, og uanset hvor mange analyser der lægges på bordet, er udfordringen på nogle områder ret banal: Det drejer sig om, at fagbevægelsen skal genvinde autoritet og legitimitet.
Fagbevægelsen er under voldsomt pres i disse år, hvor der alene i 2011 forsvandt 40.000 medlemmer fra LO-fagbevægelsen. En del af tilbagegangen har naturlige årsager, men mange lønarbejdere er i dag medlemmer af discountforeningerne Krifa og Det Faglige Hus.
Gennem mærkbare resultater i forhandlingerne med regeringen og arbejdsgiverne kan fagbevægelsen opnå fornyet respekt. Det er også nødvendigt at understøtte fagbevægelsens organiseringsarbejde ved igen at give fuld fradragsret for fagforeningskontingent.
De gule splittelsesorganisationer bruger konstant det økonomiske argument for at hverve medlemmer, mens de samvittighedsløst snylter på fagbevægelsens resultater. Deres ekstremt dyre reklamekampagner mod det velorganiserede og velregulerede arbejdsmarked finansieres i øvrigt langt hen ad vejen af skatteborgerne gennem tilskud til a-kassen og fradrag for medlemskab. Det er nu, regeringen i praksis må vise, at den danske model kun giver mening, hvis vi har en stærk fagbevægelse.
Ingen råber på de ledige
Trepartsforhandlingerne kan også understøtte det organiserede arbejdsmarked ved at styrke de faglige a-kasser.
Det kan bl.a. ske ved at overdrage meget mere ansvar for ledige til de faglige a-kasser, som på en professionel måde er i stand til at både vejlede om arbejde og uddannelse, samtidig med at de kender den enkelte arbejdsløse. En dagpengereform skal gøre det lettere at blive medlem og sværere at miste medlemskab. Desuden skal jobcentrenes placering og funktion justeres med det sigte at udvise mere respekt for den ledige og styrke indflydelsen fra arbejdsmarkedets parter.
Arbejdsgiverne, og nu også til dels regeringen, argumenterer for, at en udvidelse af arbejdsstyrken vil føre til flere job. Den sammenhæng eksisterer slet ikke automatisk.
Den kræver en samlet offensiv politik inden for flere sammenhængende politikområder: erhvervs-, arbejdsmarkeds-, uddannelses- og socialområdet. Regeringen skal ikke overtage den gamle liberalistiske retorik om, at en udvidelse af arbejdsstyrken af sig selv skaber beskæftigelse. Uden en politik der skaber job, vil det bare resultere i en stigning i arbejdsløsheden.
Selv om dommedagsbasunerne ofte melder om forestående mangel på hænder, har vi stadig til gode at se mangel på arbejdskraft blive et permanent problem i den virkelige verden. Reelt er mennesker bange for at miste deres arbejde, så det er mere relevant, at regeringen og arbejdsgiverne skaber flere muligheder for, at lønarbejderne kan få større tryghed i ansættelsen. Det kræver en indsats på flere områder.
F.eks. er en massiv satsning på voksen- og efteruddannelse nødvendig. Det vil give den enkelte lønarbejder mere frihed, selvstændighed og mulighed for højere løn og et mere interessant jobindhold. Det vil give arbejdsgiverne et større og kvalificeret arbejdsudbud, en mere fleksibel arbejdskraft og dermed en forbedring af konkurrenceevnen. Det vil gøre samfundet bedre forberedt på fremtidens job og flytte borgere fra arbejdsløshed til beskæftigelse.
Opkvalificering af titusinder af ufaglærte er en ekstrem vigtig opgave, men man går galt i byen, hvis dette fokus betyder svækket opmærksomhed på at løfte de faglærte. For fremtidens arbejdspladser er det mindst lige så vigtigt at satse på videreuddannelse af faglærte. Regeringen må afsætte flere midler til området, og arbejdsgiverne skal acceptere tvungen uddannelsesplanlægning i virksomhederne.
Ungdomsarbejdsløshed
Forhandlingerne må også sigte efter en fundamental ændring af erhvervsuddannelserne. Problemerne med manglende praktikpladser løses en gang for alle. Ungdomsarbejdsløsheden må ikke bide sig fast, og det kræver en koordineret indsats fra både regering og arbejdsgivere.
Endelig skal der leveres flere værktøjer til kampen mod social dumping. Østeuropæiske arbejdere er velkomne i Danmark, men danske overenskomster, arbejdsmiljøregler og skattelovgivning skal overholdes. Det velregulerede arbejdsmarked skal ikke sættes på udsalg, mens griske østeuropæiske arbejdsgivere og kyniske danske mellemmænd stryger profitten. Mange almindelige lønarbejdere påvirkes direkte af den trafik, og det er en direkte trussel mod fundamentet for velfærdssamfundet.
Vi kan gøre meget i Danmark, men holdbare løsninger kræver, at EU styrker de enkelte landes muligheder for at kunne forsvare det regulerede arbejdsmarked.
Selv om skattereformen ikke direkte inddrages i trepartsforhandlingerne, giver udsigten til lavere skat på arbejde, især for de dårligst lønnede, en større accept af overenskomster, der end ikke gav sikkerhed for reallønnen.
Vi har en historisk mulighed for et samfundsmæssigt kompromis. Lønarbejderne har allerede betalt en stor regning for krisen, mens der fortsat er lønfest på mange direktionsgange.
 
 
Karsten Hønge er formand for SF’s Faglige Landsudvalg og forhenværende medlem af Folketinget

