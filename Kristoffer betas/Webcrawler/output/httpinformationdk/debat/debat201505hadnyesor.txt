Had er det nye sort
At kalde kritik for had er blevet tidens mest effektive hold kæft-bolsje. For hvis man kan få udlagt sine kritikeres synspunkter som udtryk for had, behøver man ikke længere tage stilling til dem. Risikoen er, at vi trivialiserer det virkelige had
 Er det hadefuldt, når busreklamer opfordrer til boykot af israelske varer? Ja, lød det fra flere sider, da reklamerne vistes på siden af Movias busser i København. Movia fjernede reklamerne, men måtte se flere af deres busser udsat for hærværk


 For nylig kom det frem, at Movia i forbindelse med busreklamer, der opfordrer til boykot af varer fra israelske bosættelser, blev udsat for en mere eller mindre orkestreret klagestorm fra en israelsk organisation. Et gennemgående træk ved klageformuleringerne var, at busreklamen blev udlagt som et udtryk for had. Den blev omtalt som »den hadefulde busreklame«, der sårede det israelske folks følelser. Hvordan busreklamen mere præcist skulle være et udtryk for had, blev dog ikke klargjort nærmere. Den indeholdt selvsagt en afstandtagen fra de israelske bosættelser, men had ligefrem – og til Israel som sådan?
I en helt anden kontekst, akademisk kritisk diskussion, blev et blogindlæg af DPU-forskeren Thomas Aastrup Rømer beskyldt for at være præget af »had og tilsvining« af skydeskiverne for kritikken, Dorthe Staunæs og Malou Juelskær (begge fra DPU) – en noget usædvanlig karakteristik af akademisk kritik. Og inden for et helt tredje område – litteraturen – blev en kritisk artikel om påstået kvindelig dominans i dansk litteratur af Mette Høeg ramt af en veritabel shit storm. »Et hadefuldt indlæg«, blev det kaldt i Berlingske (den 14. maj), og Information gav den et ekstra hak med overskriften »Kvindehader« (den 16. maj) og senest Tine Byrckel, der betegnede det som »en lang hadsk smøre« (den 22. maj). Det er meget muligt, at Mette Høegs kritik er enøjet, og at hun mangler eksempler til at bakke den op. Men igen må man spørge, hvori det decideret hadefulde bestod?
Eksempler på ’hadanklager’ i tidens mediebillede er legio; det seneste eksempel må være beskyldninger fra svenske litteraturanmeldere rettet mod den norske forfatter Karl Ove Knausgård for at nære et had til kvinder. Og så har jeg slet ikke nævnt de gentagne påstande om, at enhver karikaturtegning af profeten Muhammed nødvendigvis drives af et had mod muslimer.
Kun overgået af nazikortet
Når man ser på alle disse anklager om had, skulle man tro, at vi lever i en hadets tidsalder. At vi alle går rundt og hader hinanden – og endda i fuld offentlighed. Men er det rigtigt? Det mener jeg ikke, at der er nogen grund til at mene. Der er hverken mere eller mindre had nu end førhen. Problemet er i stedet, at der ikke længere ser ud til at være et nedre kriterium for, hvad der kan gælde som udtryk for had. Had er den nye sort, hvis man rammes af kritik. Der er gået inflation i ordet, som bliver kastet rundt til højre og venstre i debatten. At kalde noget for had er en af de mest effektive hold kæft-bolsjer, der findes – formodentlig kun overgået af nazikortet. Husk også på, at i forhold til de ovennævnte tilfælde blev busreklamen pillet ned, der blev klaget til ledelsen over Thomas Rømer, og Weekend-avisens redaktør blev bebrejdet overhovedet at bringe Mette Høegs indlæg.
Der er ikke så langt fra anklager om had til krav om censur. Og hvis man kan få kritik omdefineret som udtryk for had, behøver man ikke længere tage stilling til den; man behøver ikke gøre det besværlige arbejde at komme med modargumenter, møjsommeligt påvise, hvorfor ens kritikere tager fejl, og vise hvor deres argumentation halter.
Nej, i stedet kan man bare bruge det magiske ord ’had’ og simsalabim, så må de kritiske røster forføje sig i skam over deres had. For hvem gider argumentere imod had? Had har ingen nuancer eller modifikationer.
Det er en af de stærkeste og mest destruktive menneskelige følelser, der kan forgifte sindet og få os til at gøre utilgivelige ting. Ingen (eller i hvert fald meget få) har lyst til at vedkende sig eller blive identificeret med had. Had er så irrationel og destruktiv en følelse, at det kan udskamme og diskvalificere ytringer og holdninger, der kan blive associeret med denne følelse.
Krænkelsesparathed
Der er åbenbart i tiden en stærk grobund for beskyldninger om had, og det er nærliggende at kæde det sammen med den omsiggribende krænkelseskultur. Der er en stigende tendens til at opfatte og inddele verden ud fra identitetskriterier, såsom køn, religion, etnicitet osv. Gruppetilhørsforhold giver identitet, men en uheldig konsekvens af at fokusere så meget på denne identitet kan være en overdreven sensitivitet på egen eller gruppens vegne. Netop fordi det bliver anset for vigtigt at værne om det, der adskiller denne identitet fra andres, kan kritik meget hurtigt blive læst som en hadefuld trussel.
Omvendt kan man på paradoksal vis også få bekræftet sit tilhørsforhold til gruppen ved kollektivt at kunne føle sig krænket. Det er ganske enkelt identitetsdannende at være krænket. Det interessante og nye er, at denne form for ’krænkelsesparathed’ har bredt sig og er blevet til en form for sprog, der kan tages i brug af såvel minoriteter som majoriteten, venstreorienterede som højreorienterede osv. Og adgangskortet er ofte brugen af ordet had. Det, der før blev anset som kritik, bliver nu set som had, der krænker ens identitet.
Forskel på kritik og had
Men hvorfor gå så meget op i, hvorvidt der er gået inflation i brugen af ordet had – er det virkelig så vigtigt? Ja, det er det. Først og fremmest fordi den overdrevne og unødige brug af ordet had risikerer at få os til at trivialisere det virkelige had, som findes derude. For tag ikke fejl, der er meget had i verden. Homoseksuelle bliver overfaldet, alene fordi de har en anden seksualitet end flertallet, etniske og religiøse mindretal bliver chikaneret og sågar slået ihjel, alene ud fra deres etnicitet og/eller religion med drabet på Dan Uzan (vagt ved synagogen, red.) som det seneste tragiske eksempel. Og kvindelige meningsdannere og politikere som eksempelvis Zenia Stampe og Özlem Cekcic bliver verbalt overfaldet på nettet og truet med mord, voldtægt og alt derimellem. Her er der virkelig tale om ren og uforfalsket had, som bør fordømmes og udstilles som sådan.
Men hvis almindelig kritisk debat også bliver gjort til had, ender vi som kultur med ikke at kunne se, identificere og tage afstand fra det virkelige had, når det stikker sit grimme fjæs frem. Der kan med andre ord komme en ’Peter og ulven’-effekt, hvor vi ikke længere kan tage det alvorligt, eftersom alt jo efter forgodtbefindende kan blive udlagt som had.
Dernæst er der en risiko for, at den kritiske debat vil miste sin brod. Hvis prisen for at udøve hård og bidende kritik er at blive stemplet som ’en hader’, vil det næsten automatisk enten dæmpe kritikken eller få potentielle kritikere til at tie. At kunne udøve kritik, også den benhårde og nådesløse af slagsen, er vitalt for både den akademiske verden, for kulturlivet og ikke mindst for demokratiet som sådan. Vi skal kunne kritisere både magten og hinanden for at modvirke magtmisbrug og generelt for at blive klogere som mennesker og samfund. Og forskellen på kritik og had er fundamental. Kritik kalder altid på et modsvar. Had derimod avler kun nyt had. Det stopper enhver samtale og bevirker kun, at folk enten flygter (og holder deres mund) eller selv bliver grebet af hadet og giver en sviner tilbage.
Det er derfor essentielt, at vi både bliver ved med at tilskynde til kritik og samtidig insisterer på, at selv hård og karsk kritik ikke er det samme som had.
Thomas Wiben Jensen er lektor på Syddansk Universitet

