Bevar lokal-tv



 Med overgangen til digitalt tv næste efterår har radio- og tv-nævnet fremlagt to modeller for lokal-tv i den sendeflade, som skal være i de efterfølgende år.
Begge modeller udelukker en selvstændig tv-kanal for lokal-tv i hovedstadsområdet, som vi ellers har kendt det i mange år under navnet Kanal København.
Egentlig absurd at tænke på, at der skæres ned på udbuddet til københavnerne, når netop digitalt tv øger det generelle udbud.
I begge modeller bliver der ifølge forslaget nemlig kun plads til 10 timers lokal-tv dagligt, som skal placeres uden for prime-sendetiden mellem klokken 17 og 21. Derfor mangler der en model, der tager højde for, at det rent faktisk er teknisk muligt i det nye digitale system at fastholde en selvstændig frekvens til lokal-tv i København, hvilket eksempelvis svenskerne har besluttet sig for at give til Stockholm.
Alt i alt betyder begge modeller et tilbageslag for den mangfoldighed, som har kendetegnet de lokale tv-stationer i København siden midten af 80'erne.
Siden da er der blevet opbygget en mediemæssig mangfoldighed, hvor der bydes på en fantastisk blanding af etnisk tv, senior-tv, lokal-tv fra de fleste bydele i København samt TV-Glad, der er verdens første tv-station for og med udviklingshæmmede.
Nødvendig formidling
Netop i disse år er Københavns Kommune i gang med at opbygge et system med lokaludvalg i de enkelte bydele for på den måde at styrke de lokale aktiviteter og netværk samt forstærke de demokratiske bånd mellem borgerne og beslutningstagerne på Københavns Rådhus.
Med al respekt for lokalaviserne i København, så er det trods alt begrænset, hvor meget af den nødvendige formidling af lokaludvalgenes virke, som kan formidles via de skrevne medier. Og i den forbindelse har det allerede vist sig, at netop de lokale tv-stationer er med de nuværende tre timers sendetid om ugen i høj grad er gode til at binde bånd mellem de lokale borgere og de enkelte lokaludvalg.
Derudover er de lokale tv-stationer med til at synliggøre bydelene på godt og ondt. Tager vi eksempelvis et lokalområde som Tingbjerg, der stort set kun bliver omtalt i de større medier, når der sker noget dårligt, bidrager den lokale tv-station med et langt mere nuanceret billede af området. Også emner som konsekvenserne af de lokale politiske beslutninger, lokalhistorie, miljøproblematik, seniorpolitik, EU-debat, aktiviteter for børn og unge samt mange andre folkeoplysende opgaver er ikke fremmede for seerne af de lokale tv-stationer.
Det er med andre ord godt for nærdemokratiet, den kulturelle mangfoldighed, de lokale netværk samt synliggørelsen af de enkelte bydele at tage hånd om de lokale tv-stationer på en anden måde end der bliver lagt op til i de to modeller fra radio- og tv-nævnet. Det bedste ville være at fastholde en selvstændig frekvens til de lokale tv-stationer i København.

