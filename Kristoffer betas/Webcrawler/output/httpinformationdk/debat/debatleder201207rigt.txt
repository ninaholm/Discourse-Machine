De rigtige og de forkerte studier



 »Min vision er, at alle danske studerende har et udlandsophold i forbindelse med deres videregående uddannelse«, lød det fra uddannelsesminister Morten Østergaard (R) i starten af 2012. Med den nytårshilsen åbnende ministeren op for, at det danske uddannelsessystem nu virkelig var parat til en gennemgribende internationalisering.
Det har givetvis været sød musik i ørerne på studerende, der ligesom Torsten Geelan, Sara Dynesen og Anders Sønderlund – unge danskere med udenlandske universitetsgrader – har ønsker om at drage udenlands for at studere.
Men som Informations serie om studier i udlandet har vist blev Torsten Geelan, Sara Dynesen og Anders Sønderlund slemt overraskede, da det viste sig, at de danske universiteter ikke ville lukke dem ind, da de ønskede at vende hjem og forsætte deres uddannelse i Danmark. Det betyder, at Torsten Geelan i stedet har taget ph.d. i sociologi på Cambridge, mens Anders Sønderlund måtte tage sin ph.d.-grad på et andet britisk universitet.
Morten Østergaards nytårsløfter viser sig altså umulige at holde over for en lang række unge studerende, der ikke har søgt til udlandet på den ’rigtige’ måde. Det vil sige gjort som universiteterne ønsker: taget de kurser, de danske uddannelsesinstitutioner selv har godkendt. De har gjort det forkerte, nemlig selv sammensat deres studier og fundet de kurser, de brændte for.
Det håbløse er, at Morten Østergaard så sent som i denne uge i en kronik i Berlingske fremhævede Uddannelsesministeriets fokus på mere fleksible uddannelser via mulighed for selv at sammensætte den, skifte spor og få merit.
Kære minister. Du gør regning uden vært. Og det er forstemmende for Danmarks fremtid som vidensproducent på højt niveau – og ikke mindst for alle de unge studerende med internationalt udsyn, du svigter ved at stikke dem blår i øjnene.

