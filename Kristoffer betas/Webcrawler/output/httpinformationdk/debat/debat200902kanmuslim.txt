Kan muslimer være demokrater? Kan kristne?
Det debatteres for tiden, hvorvidt danske statsinstitutioner skal gå i dialog med forskellige muslimske grupperinger, herunder også de antidemokratiske
En undersøgelse om etnicitet og religiøst tilhørsforhold viser at færre end en ud af 10 blandt de etniske minoriteter er uenige i, at religion er en privatsag.


 Der har i de seneste år verseret en til tider ophedet debat om, hvorvidt muslimer kan være demokrater. Der synes at være en forestilling om, at der er træk ved islam, der er uforenelige med demokrati. Bag denne forestilling ligger et meget essentialistisk syn på islam og muslimer. Men kan det virkelig passe, at islam er en homogen og uforanderlig størrelse og at muslimer alle er ens? Eller har muslimer ligesom kristne store variationer i meninger og holdninger?
Muslimer og demokrati
Det er let at få øje på de demokratisk aktive muslimer i Danmark. De sidder som valgte kandidater i Folketinget, kommuner og integrationsråd. Hertil kommer en lang række demokratiske stemmer fra f.eks. Demokratiske Muslimer og Forum For Kritiske Muslimer. Disse to muslimske organisationer er gode eksempler på, at man kan lægge meget forskelligt i begreberne islam og demokrati.
Forum For Kritiske Muslimer er en religiøs organisation, der ønsker at modernisere islam indefra. Man kunne kalde det en vækkelsesbevægelse. Selv taler de om reform og renæssance. Hvad angår demokrati, så ønsker de at adskille religion og politik inden for islam. Dertil bekæmper de det, de kalder "en uskøn og uhellig alliance mellem danske kritikere og konservative islamister, der står sammen om en konservativ tolkning af islam".
Demokratiske Muslimer blev under stor mediebevågenhed stiftet i foråret 2006 for at give demokratiske muslimer stemme. I lidt forsigtigere formuleringer drejer det sig om at repræsentere "den brede muslimske identitet og kultur i det danske samfund", der her oversættes til sekulære principper, hvor menneskerettigheder, ytringsfrihed og lighed understreges. Der er da heller ingen religiøse forventninger til medlemmerne. Man kan sige, at Demokratiske Muslimers model for adskillelse af religion og stat er helt uafhængig af islam.
Der findes altså blandt folk med muslimsk baggrund i Danmark både troende og sekulære demokrater. Det er dog klart, at de begge er oppe imod de samme kræfter inden for dansk islam, dem som de kritiske muslimer kalder 'konservative islamister'. Nogle af disse går ind for afskaffelse af demokratiet og mener, at en islamisk stat, kalifatet, ideelt set bør indføres.
Spredningen inden for dansk islam er altså stor og går fra meget aktive demokrater til udtalte antidemokrater. Dette har alle i princippet vidst i lang tid, eftersom muslimer fra hele spektret har talt i det offentlige rum. 
Nu kunne det være interessant at vide, hvad alle de mange muslimer, som ikke kommer til orde i medierne, mener om demokrati. De udgør trods alt flertallet af muslimer i Danmark. I en interviewundersøgelse har vi derfor spurgt næsten 1.500 førstegenerationsindvandrere fra Tyrkiet, Iran og Pakistan om deres holdninger til bl.a. religion og demokrati. Også ca. 1.000 repræsentativt udvalgte etniske danskere blev stillet de samme spørgsmål. Derved kan vi sammenligne holdningerne til religion og demokrati blandt etniske danskere og repræsentanter for nogle af de største etniske grupper med muslimsk baggrund i Danmark.
Hvor demokratiske er de?
Sammenligner man de etniske danskere med herboende førstegenerations tyrkere, kurdere, iranere og pakistanere er de enige i deres støtte til demokrati som styreform. Selvom de to grupper kommer fra henholdsvis en kristen og en muslimsk baggrund, er der altså ingen forskel i deres støtte til demokratiet og deres afvisning af alternative styreformer som diktatur og teknokrati. 
Både blandt etniske danskere og de adspurgte etniske minoriteter er kun omkring en femtedel åbne over for at sætte demokratiet ud af spil i tilfældet af en økonomisk krise. Lidt flere, omkring to femtedele, er villige til at overlade magten til eksperter og embedsmænd. Men det er stadig et flertal blandt både danskere og de etniske grupper, der foretrækker demokrati, som vi har det nu.
Det betyder, at blandt de muslimske stemmer, der høres i debatten, er det de demokratiske, der har mest støtte. Tanken om at folk med muslimsk baggrund skulle have en mere fjendtlig indstilling til demokrati end danskere i øvrigt holder altså ikke.
Både Forum For Kritiske Muslimer og Demokratiske Muslimer ønsker at adskille religion og politik. Religion afvises ikke, men man mener, at det hører til derhjemme og ikke i det offentlige rum. 
Nu er der jo ikke nødvendigvis noget modsætningsforhold mellem at være demokrat og åbenlyst religiøs - tænk bare på USA. Men ikke desto mindre viser det sig, at både etniske danskere og de adspurgte etniske minoriteter er enige om, at religion er en privatsag. Mere end ni ud af 10 blandt etniske danskere såvel som blandt førstegenerationsindvandrere fra Tyrkiet, Iran og Pakistan mener, at religion er et privat og personligt anliggende.
Færre end en ud af 10 blandt de etniske minoriteter er altså uenige i, at religion er en privatsag. Ikke desto mindre har de fået en helt urimelig stor dækning i danske medier. Samlet set betyder det, at en marginal gruppe med pressens og politikernes hjælp har kunnet tage islam som gidsel i den offentlige debat. En gidseltagning som både Forum For Kritiske Muslimer og Demokratiske Muslimer er stærkt kritiske overfor. Heri støttes de af flertallet af muslimer i Danmark.
Både hvad angår holdningen til demokrati og til religion som en privatsag er påstanden om herboende muslimers anderledeshed altså stærkt overdreven. Faktisk er der ingen forskel på det punkt. Det lader derfor til, at både medier og politikere overdriver betydningen af indvandrernes religion. Det gælder også, når imamer gøres til hovedpersoner i den offentlige debat. Faktisk er de etniske minoriteter i undersøgelsen mindre villige til at lade religiøse ledere deltage i den politiske debat end de etniske danskere er. 
Det lader altså til, at en større andel af muslimer end etniske danskere er for en adskillelse af religion og politik helt i overensstemmelse med statsministerens ønske.
Undersøgelsen viser altså, at etniske minoriteter med muslimsk baggrund er lige så demokratisk indstillede som danskerne i øvrigt, og at de i højere grad går ind for adskillelse af religion og politik. De ønsker demokrati, og de ønsker at afgrænse religion til privatsfæren. De antidemokratiske eller islamistiske stemmer, som høres i den offentlige debat, afspejler altså kun i ringe grad, hvad herboende muslimer mener. 
Kan man tale med dem?
Eftersom det for tiden debatteres, hvorvidt danske statsinstitutioner skal tale med forskellige muslimske grupper, herunder også de antidemokratiske, er det på sin plads med en afsluttende bemærkning. Man kan roligt tale med dem! Hvor som helst blandt muslimerne findes der demokratisk indstillede mennesker, og jo mere man går i dialog med dem, jo bedre står demokratiet.
Det er i den forbindelse interessant, at den positive indstilling til demokrati synes at vokse med alderen. Jo ældre de forskellige interviewede er, jo mere tilbøjelige er de til at svare demokratisk, herunder altså også at mene, at præster og imamer ikke skal blande sig i det offentlige liv.
Hvem skal man tale med?
Det leder så til spørgsmålet om, hvem i de etniske miljøer de offentlige instanser skal henvende sig til. Svaret er dobbelt: Til at styrke demokratiet skal man fortsat tale med de kræfter, der er kritiske over for det. Men for at give de etniske minoriteter stemme i offentligheden skal man i stedet henvende sig mere til personer uden for de religiøse institutioner. 
Undersøgelsen indgår i projektet 'Integration of ethnic minorities', som ledes fra AKF og afvikles i samarbejde med SFI. Undersøgelsen er finansieret af Det strategiske Program for Velfærdsforskning, der administreres af Ministeriet for Flygtninge, Indvandrere og Integration.
Peter B. Andersen er lektor, ph.d. og Peter Lüchau, postdoc, ph.d.Forfatterne arbejder på Institut for Tværkulturelle og Regionale Studier, Københavns Universitet. Denne kronik bygger på forskningsresultater, der fremlægges på en konference til marts

