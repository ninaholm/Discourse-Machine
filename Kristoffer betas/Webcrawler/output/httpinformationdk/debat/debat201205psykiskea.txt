Det psykiske arbejdsmiljø er lige så vigtigt som det fysiske
Hvert år er 15.500 fuldtidspersoner helt eller delvist syge pga. dårligt psykisk arbejdsmiljø, viser ny undersøgelse fra FTF. Alligevel fokuserer lovgivning og myndigheder fortsat mest på de fysiske arbejdsforhold
Psykisk dårligt arbejdsmiljø bliver ikke kontrolleret eller straffet på samme måde, som hvis der er en glat, farlig trappe i en virksomhed. Det er dyrt for samfundet at lade stå til. Fotoet er fra den private grafiske virksomhed Proremus, der primært ansætter psykisk sårbare. Arkiv


 To af dine kolleger er sygemeldt – forestil dig det. Den ene, fordi hun er faldet på en glat trappe på arbejdspladsen og fået et kompliceret benbrud. Den anden, fordi han er gået ned med stress som følge af dårligt psykisk arbejdsmiljø.
Hvad er mest alvorligt? Hvilken situation er mest ulykkelig for den enkelte, og hvilken sygemelding er dyrest for samfundet i behandling, sygedagpenge og tabt arbejdsfortjeneste?
På trods af at begge sygemeldinger er alvorlige, har store konsekvenser for den enkeltes liv og koster samfundet dyrt, har samfundet valgt at satse mere på at forebygge den ene sygemelding frem for den anden.
I al fald bliver det fysiske arbejdsmiljø vægtet højere end det psykiske i både lov og praksis, og indsatsen mod dårligt fysisk arbejdsmiljø er langt mere målrettet og effektiv end indsatsen mod dårligt psykisk arbejdsmiljø.
Arbejdstilsynet giver fire gange så mange påbud mod glatte trapper, vakkelvorne stilladser og andre forhold på ulykkesområdet som mod for højt arbejdspres, følelsesmæssige belastninger i arbejdet og mobning på arbejdspladsen.
I 2010 anerkendte Arbejdsskadestyrelsen samlet 26,9 procent af de anmeldte erhvervssygdomme. Hvis man udelukkende ser på de anmeldte psykiske sygdomme blev kun 7,4 procent anerkendt.
Kun 10 pct. anerkendes
At mindre end hver tiende anmeldte arbejdsrelaterede psykiske sygdom bliver anerkendt, er ikke udtryk for, at problemerne ikke er reelle – måske snarere at anerkendelsen af psykiske arbejdsskader har svært ved at følge med virkeligheden. Fakta er, at antallet af anmeldte psykiske arbejdsskader er næsten syvdoblet de seneste 15 år, så der nu anmeldes 3.100 psykiske arbejdsskader om året. Mere end halvdelen af førtidspensioneringerne skyldes i dag psykiske lidelser, og årligt kan 1.400 dødsfald relateres til dårligt psykisk arbejdsmiljø.
Samlet set koster dårligt psykisk arbejdsmiljø på jobbet samfundet mere end 30 milliarder kroner om året.
Det psykiske arbejdsmiljø er med andre ord vor tids store udfordring. På trods af fakta halter indsatsen mod dårligt psykisk arbejdsmiljø langt efter indsatsen for det fysiske arbejdsmiljø.
Derfor har FTF en målsætning om, at det psykiske og fysiske arbejdsmiljø skal ligestilles i både ord og praksis. Den danske arbejdsmiljølov vægter i praksis ikke det psykiske arbejdsmiljø lige så højt som det fysiske.
F.eks. giver Arbejdstilsynet påbud med det samme på det fysiske område, og der gives strakspåbud, hvis faren er så alvorlig, at der skal gøres noget straks. Men medmindre der er risiko for vold og traumatiske hændelser, må Arbejdstilsynet på det psykiske arbejdsmiljøs område ikke give påbud, hvis virksomheden erklærer, at den vil løse problemet selv. Det betyder, at der i dag bliver givet alt for få påbud til arbejdspladser med dårligt psykisk arbejdsmiljø. Sidste år blev der kun givet 364 påbud om psykisk arbejdsmiljø og antallet af påbud af dårligt psykisk arbejdsmiljø er faldet siden 2009.
Moderniser lovgivningen
Det er indlysende, at vi er nødt til at gøre noget, hvis indsatsen skal stå mål med de store udfordringer, der er i det psykiske arbejdsmiljø. Arbejdsmiljøloven bør moderniseres, så det psykiske og fysiske arbejdsmiljø ligestilles i loven. Tilsynet med det psykiske arbejdsmiljø bør forbedres, så Arbejdstilsynet fremover kan give arbejdspladserne påbud om en hurtig indsats mod dårligt psykisk arbejdsmiljø. Arbejdsmiljøproblemer opstår på arbejdspladserne, og derfor er der behov for at ændre kravene til virksomhedernes egen indsats. En forudsætning for at forbedre arbejdsmiljøet er, at arbejdspladserne arbejder systematisk med arbejdsmiljøet – også når det gælder det psykiske arbejdsmiljø.
Arbejdspladserne er i dag forpligtet til at udarbejde en skriftlig arbejdspladsvurdering (APV) hvert tredje år. Men de færreste arbejdspladser foretager en grundig og systematisk vurdering af alvoren og omfanget af de arbejdsmiljøproblemer, de finder i forbindelse med APV’en, og kun få arbejdspladser med psykiske arbejdsmiljøproblemer har fokus på det i APV’en. Derfor bør APV-reglerne præciseres, og pligten til at analysere og vurdere både det fysiske og psykiske arbejdsmiljø skærpes.
Samtidig skal virksomhederne have mere information om sammenhængen mellem psykiske belastninger i arbejdet og nedslidning, så de har mulighed for at leve op til de nye krav. Virksomhederne har brug for rådgivning til at forbedre det psykiske arbejdsmiljø, og arbejdspladserne skal sikres adgang til uafhængig og neutral rådgivning, som er målrettet konkrete løsninger på konkrete arbejdsmiljøproblemer.
Det går for langsomt
De senere år har vi fået større viden om de alvorlige personlige og samfundsmæssige konsekvenser af dårligt psykisk arbejdsmiljø, og heldigvis bliver der sat initiativer i gang, som skal forebygge, at medarbejderne bliver syge af arbejdet. F.eks. har FTF været med til at sikre en ændring i arbejdsmiljøloven, som betyder, at ledere og medarbejdere i højere grad skal være fælles om indsatsen for et godt arbejdsmiljø.
Men trods masser af viden og gode hensigter går det stadig alt for langsomt med at løse problemet, dokumenterer en ny undersøgelse blandt socialrådgivere, bankansatte, pædagoger, sygeplejersker og andre fra FTF’s faggrupper. Andelen, der føler sig udbrændt eller stresset, er kun blevet en smule mindre end i 2006, hvor FTF gennemførte en tilsvarende undersøgelse. I dag føler hver tiende sig udbrændt, og lige så mange føler sig meget eller virkelig meget stressede.
Undersøgelsen viser også, at næsten hver fjerde sygedag helt eller delvist skyldes det psykiske arbejdsmiljø. Hvis det gælder alle medarbejdergrupper i landet, svarer det til, at 15.500 fuldtidspersoner om året er syge helt eller delvist på grund af dårligt psykisk arbejdsmiljø. Det er meget dyrt for samfundet.
Årsag til tidlig tilbagetrækning
Vores undersøgelse har også vist, at det psykiske arbejdsmiljø har stor betydning for, om FTF’erne kan blive på arbejdsmarkedet. Mens næsten alle medarbejdere over 50 år med godt psykisk arbejdsmiljø vurderer, at de kan blive på arbejdsmarkedet til pensionsalderen, gælder det under halvdelen af de, der har dårligt psykisk arbejdsmiljø.
Når Folketinget for cirka et år siden har vedtaget en tilbagetrækningsreform, der betyder, at vi skal arbejde længere, har politikerne også et ansvar for at sikre, at vi ikke bliver syge af det.
Hvad angår de to kolleger, som begge er sygemeldt på grund af forhold på arbejdspladsen, sender lov og praksis et klart signal om, at det er langt mindre alvorligt at gå ned med stress end at brække benet.
Det er ikke rimeligt, når vi lever i et samfund, hvor medarbejdere oplever store arbejdsmængder, tidspres og frygt for at blive fyret i krisetider, og hvor store faggrupper, der dagligt kommer helt tæt ind på livet af borgere, klienter og kunder, udsættes for høje følelsesmæssige krav.
Det er meget alvorligt, når man bliver syg af sit arbejde. Der er ingen grund til at skelne mellem, om det skyldes glatte trapper eller urimeligt arbejdspres.
Dårligt arbejdsmiljø skal bekæmpes og forebygges, og hvis vi skal have indsatsen op på et niveau, som står mål med udfordringen, er det afgørende, at vi ligestiller det psykiske og fysiske arbejdsmiljø.
Bente Sorgenfrey er formand for FTF–Hovedorganisation for 450.000 offentligt og privat ansatte

