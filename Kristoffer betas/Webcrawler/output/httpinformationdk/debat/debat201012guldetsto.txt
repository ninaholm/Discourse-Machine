Hvor er guldet, Støjberg?

Jobcentermedarbejderne frygter, at aktiveringsindsatsen bliver samlebåndsarbejde med den nye aktiveringslov.


 Beskæftigelsesminister Inger Støjberg udtaler, at det er kommunernes eget ansvar, hvis de ikke kan nå at tilpasse deres aktiveringsindsats til den nye aktiveringslov - de har 14 dage! Samtidig påpeger ministeren, at der ligger guld lige foran kommunerne - de skal bare i gang med at grave. (Information 16. december).
At grave efter guld er i denne forbindelse at sende endnu flere borgere ud i virksomhedspraktik. Det er da rigtigt, at det giver rigtig god mening for mange at komme i praktik, men der er også rigtig mange, som ikke vil kunne gennemføre en praktik eller et løntilskudsjob succesfuldt, uden at der samtidig iværksættes en sideløbende indsats.
Personligt har jeg brug for, at ministeren fortæller mig, hvor guldet ligger begravet. Refusionerne for virksomhedspraktikker er nemlig skåret fra 65 pct. til 50 pct. I min virkelighed betyder det, at jeg skal løbe mindst 15 pct. hurtigere og møde 15 pct. flere aktiverede, for at vores beskæftigelsesindsats kan akkumulere samme beløb til lønninger m.m. i 2011 som i 2010.
15 pct. lyder jo ikke af så meget, men når man samtidig reducerer refusionen for afklarende og opkvalificerende aktiviteter fra 65 pct. til 30 pct., skal vi - hvis det overhovedet kommer på tale at fortsætte den slags aktivering - også her løbe stærkere og have dobbelt så mange gennem svingdøren for at kunne tjene til lønnen.
Det er derfor rigtig svært for mig at se, hvordan kommunerne kan spinde guld gennem denne nye aktiveringslov. For flere gennem svingdøren giver mindre tid til den enkelte. Det vil betyde, at jeg skal være endnu mere genial for at kunne praktisere nærhed og åbenhed på det i forvejen korte møde, jeg har med den enkelte aktiverede.
Stresscoaches vinder
Jeg spørger mig selv, hvem det er, der bliver tabere med den nye lov? Jeg tror, at vinderne er alle de nye stresscoaches, der vil dukke op, når vi bukker under, fordi vi enten arbejder for meget eller slet ikke har et arbejde.
På mit arbejde kan jeg allerede se panik og stress malet i ansigterne på de deltagere, der nu kun har to uger tilbage af deres 13 ugers aktivitet, og snart bliver tilbagevisiteret til jobcentret. Vi har nemlig ikke længere råd til at forlænge aktiviteten, selv om det havde givet mening.
De tilbagevisiteres til en sagsbehandler, der har så mange borgere på deres lister, at de afholder samtaler på samlebånd. Hvem ved, måske kommer de først til samtale om tre måneder! En ventetid, som kan være god for nogle, men skidt for andre.
Jeg kan også se det i mine kollegers øjne - opgivenhed. Er det sådan, vi skal behandle vores medmennesker?
Hanne Wanscher er fra Dragør og underviser/vejleder i Københavns Kommune

