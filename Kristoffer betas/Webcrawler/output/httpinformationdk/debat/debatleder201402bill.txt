Et billede på Rusland
LEDER


 
	Der er kun ét land i verden, der kan beslutte at afholde vinter-OL i en badeby – og faktisk få det til at lykkes. Forberedelserne til de olympiske vinterlege i Sotji har været i gang i 10 år, og projektet er for længst blevet kategoriseret som præsident Putins personlige prestigeprojekt, der har til formål at fremvise Rusland for verden som en genrejst stormagt. Af samme årsag har projektet fra begyndelsen haft ubegrænsede midler. I planlægningen har man ikke bekymret sig om, hvad der var muligt, men om at tilfredsstille den stærke mand i Kreml. Og han havde nu engang peget på Sotji, sit favoritferiested, og Sotji blev det. Men spørgsmålet er, om Putin fik, hvad han ville have.

	Rusland har en lang, stolt tradition for at blæse på omkostningerne til prestigeprojekter, der ikke burde kunne lade sig gøre. Tag bare Putins hjemby, Sankt Petersborg. Byen blev grundlagt i 1703 af zar Peter den Store i et sumpet floddelta, hvor der i forvejen kun lå en fæstning. Men Peter den Store ville have et vindue mod vest og en isfri havn til Østersøen, så han kunne realisere sine planer om at gøre Rusland til en søfartsnation. Zaren hyrede de bedste konstruktører fra Italien og Frankrig og insisterede på, at byen skulle bygges i sten. Titusinder af værnepligtige bønder og svenske krigsfanger døde under opførslen af byen. Men et årti senere blev den kronet til hovedstad i det kommende russiske kejserrige, og i dag er den landets næststørste by og regnes blandt Europas kulturelle skatte.

	Godt 200 år senere indledte Stalin få kilometer derfra et af Sovjetunionens første prestigeprojekter. En 227 kilometer lang kanal skulle sikre sejlforbindelse fra Hvidehavet til Østersøen og ikke mindst bevise effektiviteten af de nye femårsplaner i det kommunistiske regime. Flere end hundredetusinde straffefanger fik to år til at grave kanalen ud, primært med håndkraft. De blev færdige fire måneder før tid, og 25.000 arbejdere menes at være omkommet undervejs. Hvidehavskanalen blev opkaldt efter Stalin og udråbt som en succes. Nogle historikere har senere påpeget, at det formentlig var det politiske pres for
	at få projektet færdig til tiden og inden for budgettet, der betød, at kanalen aldrig blev dyb nok til selv datidens store fragtskibe og derfor aldrig spillede den afgørende rolle for sovjetisk økonomi, som den var tiltænkt.

	I Putins egen regeringstid kan man af prestigeprojekter nævne det russiske satellitbaserede navigationssystem, GLONASS, der skulle fungere som alternativ til det amerikanske GPS-system. Udviklingen af systemet begyndte allerede i Sovjet-tiden, men faldt fra hinanden i 1990’erne på grund af pengemangel. Det var først i 2001 under den nyvalgte unge præsident Putin, at GLONASS igen fik topprioritet som et af de projekter, der skulle genrejse Rusland som stormagt. Den sidste satellit skulle efter planen været på plads i 2009. Så nemt gik det ikke, og så sent som i 2010 led GLONASS stadig under, at de opsendte satellitter styrtede i havet i stedet for at gå i kredsløb. I udlandet satte man spørgsmålstegn ved hele systemets fremtid. Men Putin blev ved med at pumpe milliarder af rubler i udviklingen og opsendelsen af nye satellitter, og i dag skulle GLONASS være fuldt funktionsdygtigt over hele kloden. På nordlige breddegrader skulle det endda fungere bedre end det amerikanske GPS-system. Den samlede pris endte på 26 milliarder kroner, 10 gange mere end budgetteret.

	Set i lyset af OL i Sotji ligner det russiske satellitsystem imidlertid et greb i lommen. Selv når man tager i betragtning, at russerne har måttet bygge stadions, skianlæg og infrastruktur op fra bunden, er det ubegribeligt, hvordan man hidtil har formøblet 280 milliarder kroner på vinterlegene. En sådan præstation har kun kunnet lade sig gøre med nye verdensrekorder i korruption, magt­arrogance, byggesjusk og dårlig planlægning. Det lykkedes. I eftermiddag åbner Putins prestigefyldte lege i den nu kombinerede skisports/badeby Sotji, lige som han ville have det. Men mere end at vise verden hans nations evne til at bygge det umulige, har det olympiske projekt tegnet et billede af Rusland, som landet ser ud i dag. Det er ikke altid lige kønt.

