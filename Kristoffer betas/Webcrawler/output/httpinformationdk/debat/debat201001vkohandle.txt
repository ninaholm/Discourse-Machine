VKO handler med hovedet under armen
Liberaliseringen af lukkeloven er barok, når ingen kender konsekvenserne


 Når Socialdemokraterne og SF danner regering efter næste Folketingsvalg, vil vi ikke rulle de dele af den nye og delvist liberaliserede lukkelov tilbage, som til den tid er sat i værk.
Det sker ikke med klapsalver og hurraråb, men vi anerkender behovet for at give detailhandlen størst mulig sikkerhed. For den lille næringsdrivende vil det være forbundet med kolossale planlægningsproblemer i forhold til investeringer, varelager, lønomkostninger m.v., hvis Folketinget sjakrer med lovgivningen og ruller åbningstiderne frem og tilbage efter forgodtbefindende.
Efter et regeringsskifte vil alle butikstyper derfor fortsat have mulighed for at holde åbent fra mandag kl. 6.00 til lørdag kl. 20.00. Forbrugerne vil fortsat have mulighed for at handle både første og sidste søndag i hver måned, alle søndagene i december samt fire yderligere søndage i løbet af året. Vi vil også bevare muligheden for, at byggemarkeder og bagere får mulighed for at holde åbent på alle årets dage uden begrænsninger. Små butikker, der sælger materialer til hus og have og har en omsætning under 30,5 mio. kr., vil også under den næste regering have mulighed for at holde åbent alle årets dage uden begrænsninger.
Tre små aber
Ikke desto mindre er det en fortsat kilde til forundring, at regeringen til stadighed vælger at gennemføre sin politik med det snævrest mulige flertal. Især når det gælder et område, som har stor betydning for ganske mange familier, herunder dem, der er ansat i et af butikserhvervene eller måske ejer en lille butik. Hele processen omkring denne liberalisering er billedlig talt foregået i et lukket røgfyldt lokale, hvor stort set ingen udover Dansk Folkepartis forhandlere har været taget med på råd. Hverken de butiksansatte, mennesker bosiddende i yderdistrikterne, de ældre med langt til nærmeste butik, specialbutikkerne, kommunerne der skal holde længere åbent i daginstitutionerne eller for den sags skyld den politiske opposition har fået et ben til jorden i regeringens tromlepolitik.
Regeringen og dets støtteparti har i hele dette forløb opført sig som de tre små aber, hvor én ikke ville høre, én ikke ville se og én ikke ville tale, med nogen som helst turde man nok tilføje.
Fem konsekvenser
På den baggrund vil vi ikke, som regeringen og Dansk Folkeparti, med hovedet under armen iværksætte fase 2 af lovforslaget, som betyder, at lukkeloven på nær nogle enkelte helligdage fra og med 1. oktober 2012 elimineres fuldkommen.
Vi finder det faktisk barokt at iværksætte den totale liberalisering, når ingen kender konsekvenserne af den delvise liberalisering. Vi vil her pege på fem konsekvenser, hvis karakter og rækkevidde kræver omhyggelig bevågenhed.
De fem konsekvenser er:
1) Risikoen for omfattende butiksdød blandt mindre special- og detailhandelsbutikker
2) Risikoen for spøgelsesbyer i udkantsområderne, da en eliminering af lukkeloven med butiksdød til følge kan føje endnu et søm til udkantsområdernes ligkiste. Landsbyen og den mindre provinsby bliver den beskidte trædesten, som vi drøner igennem på vores vej fra storby til storby
3) Risikoen for øgede kommunale udgifter til især børnepasning. Med den fuldstændige liberalisering af lukkeloven smider regeringen og Dansk Folkeparti endnu en byrde over i skødet på kommunerne, eftersom øget søndagsåbent i butikkerne må antages at føre til yderligere forældrepres for åbne daginstitutioner.
4) Ifølge Erhvervs- og Økonomiministeriets egen undersøgelse af forbrugernes holdning til lukkeloven er de danske forbruger godt tilfredse med de eksisterende muligheder for at handle.
5) Og den sidste og måske grundlæggende væsentligste konsekvens, som regeringen med åbne øjne vælger at se bort fra, er 24-timers-samfundets betydning for det enkelte menneske og den enkelte families velbefindende. Alle dage bliver hverdage.
Politisk følgegruppe
Vi er selvfølgelig bitterligt klar over, at Regeringen sædvanen tro vil køre sin lovgivning igennem solo med Dansk Folkeparti. Ikke desto mindre vil vi appellere til regeringen og dens støtteparti om, inden lovforslaget vedtages, at få drøftet igennem, om det ikke vil være hensigtsmæssigt sideløbende med den delvise liberalisering at nedsætte en politisk følgegruppe eller evalueringsinstitution, som kan se nærmere på konsekvenserne af de nye liberaliseringstiltag. Men det ville klæde regeringen og Dansk Folkeparti at tro så meget på egen lovgivning, at man tør udsætte den for analyse og debat.


Orla Hav er erhvervsordfører for Socialdemokraterne, og Pia Olsen Dyhr er forbrugerordfører for SF

