Højrefløjen lider af ulighedsfornægtelse
Studie efter studie viser, at høj ulighed er skadeligt for samfundet. Imens klynger borgerlige politikere sig til gamle paroler om ulighedens påståede ’dynamik’
Et af højrefløjens absolutte yndlingsargumenter for at bremse kampen mod ulighed er, at ’verden da ville blive kedelig, hvis vi alle gik og lignende hinanden’. Argumentet er så komplet tåbeligt, at det samtidig forklarer roden til de borgerlige partiers misforståelse: De har ganske enkelt ikke forstået, hvad ulighed er. Det mener dagens kronikører.


 KRONIK
Efterhånden ligner debatten om ulighedens konsekvenser for samfundet mere og mere diskussionen om global opvarmning. Beviserne hober sig op, alt imens politikere fra Liberal Alliance, Venstre og Konservative klamrer sig til dårlige undskyldninger og uddateret økonomisk teori. Den politiske nedsmeltning begyndte for alvor, da daværende økonomi- og erhvervsminister Lene Espersen (K), ytrede sin berygtede ros af ulighedens skønhed. Siden da er borgerlige meningsdannere nærmest snublet over hinanden for at afvise ulighedens negative effekt og fremhæve dens tvivlsomme, positive aspekter.
Senest er det en rapport fra organisationen OECD, der har fået højrefløjen til at stamme sig igennem det ene haltende argument efter det andet.
Rapporten konkluderer, at voksende økonomisk ulighed skader den økonomiske vækst, og dermed direkte hæmmer udviklingen. Samme økonomiske udvikling, som højrefløjen ellers påstår, udgør hjørnestenen i deres politik. Rapporten er hverken vag eller tvetydig: Væksten kunne f.eks. have været syv procentpoint højere i Norge, hvis ikke der havde været en vækst i indkomstuligheder over perioden 1985-2005. Også Danmark kunne have været mere velstående i dag, hvis uligheden ikke var vokset.
Endnu værre for højrefløjens hovedpine er det faktum, at OECD også konkluderer, at de bedste redskaber til at bekæmpe ulighed, og dermed skabe vækst, er omfordeling via skat og velfærd. Det er ikke nogen ny pointe. Faktisk har den længe været anerkendt af en del forskere i Skandinavien.
Alle skades af høj ulighed
Argumenter og klare analyse- resultater får dog ikke Lars Løkke Rasmussen (V) eller hans ligesindede til at ryste på hånden, når de presser på for nulvækst og lignende politiske tiltag, der vil øge uligheden. Liberal Alliance taler ligefrem om, at ulighed er et »sundhedstegn«. Dansk Folkeparti hævder ganske vist, at de vil bekæmpe uligheden, men det er tom snak fra et parti, der støtter en statsministerkandidat, hvis ypperligste formål er at gennemføre reformer, der vil øge den.
Sandheden er, at det nok er de færreste af os, der ville have noget imod, hvis alle blev rigere. Problemet opstår, når vi som samfund koncentrerer flere og flere penge hos nogle få i toppen og dermed får større og større afstand mellem top og bund. Når vi på denne måde flytter velstanden fra den brede befolkning til eliten, får det fatale konsekvenser for os alle. Selv de rigeste.
Indbyggere i lige samfund lever længere, og flere føler sig ved godt helbred. Det gælder for befolkningen over en bred kam. Et helt konkret eksempel er, at amerikanere fra stater med lav ulighed i gennemsnit lever fire år længere, end amerikanere fra stater med høj ulighed. Nyfødte har højere fødselsvægt og lavere dødelighed.
Psykiske sygdomme er sågar mindre udbredte i lige samfund, viser data fra WHO. At høj ulighed er skadeligt, bliver i højere og højere grad dokumenteret af forskningen og af virkelighedens realiteter. Skal der gå et årti med såkaldt ’skepsis’ – ligesom på klimaområdet – før højrefløjen bøjer sig for bevisbyrden?
Samfundets vaterpas
Debatten om ulighedens skadelige konsekvenser begyndte for alvor, da de to engelske forskere Richard Wilkinson og Kate Pickett udgav bogen The Spirit Level (Vaterpasset). Bogen viser, hvordan høj lighed er med til at skabe bedre samfund med lavere kriminalitet, god sundhed, højere tillid og meget andet.
Wilkinson og Picketts bog var i begyndelsen meget omdiskuteret. På trods af, at de meget omhyggeligt havde gjort brug af universelle databaser og bredt anerkendte metoder, skabte mange borgerlige sig nærmest, som om The Spirit Level var videnskabelig uredelig. Reel akademisk kritik var der forsvindende lidt af, og den, der var, blev besvaret effektivt og præcist af de to forfattere.
Så begyndte en bølge af studier at bekræfte Wilkinson og Picketts pointer. Den svenske forsker Bo Rothstein og hans kollega Eric Uslaner viste, at de skandinaviske samfund og deres ekstremt høje tillid var kædet sammen med ligheden i disse samfund. Selveste IMF, som ikke just har ry for at være røde lejesvende, fandt, at ulighed kunne lede til »lav og ubæredygtig vækst«. Standard & Poor’s, en af finansverdenens slemme drenge, er kommet frem til samme resultat og siger, at »indkomstulighed i USA lægger en dæmper på økonomisk vækst«.
En overvældende mængde af anerkendte institutioner, økonomer og samfundsforskere præsenterer beviser for ulighedens skadelige virkninger. De er så mange, at man hurtigt bliver rundtosset. Alle fra nobelprisvinderne Paul Krugman, Joseph Stiglitz og Robert Shiller til universitetsprofessorer som David Moss fra Harvard, John Taylor fra Stanford og den nu verdenskendte økonom Thomas Piketty fra Paris School of Economics.
Borgerlige misforståelser
Det er egentlig ikke så svært at forstå, at eksistensen af en veluddannet og købedygtig klasse af lønmodtagere skaber bedre forudsætninger for produktion og job, end når velstanden ophobes hos overklassen. Wilkinson siger om denne simple sandhed, at den er »åbenlys for os alle«. Det er de færreste moderne mennesker, der egentlig ønsker en tilbagevenden til de tider, hvor afstanden mellem samfundets top og bund var afsindig stor.
Alligevel holder borgerlige fra Venstre til Liberal Alliance hårdnakket fast i argumenter, der for længst er modbevist. Et af højrefløjens absolutte yndlingsargumenter for at bremse kampen mod ulighed er, at »verden da ville blive kedelig, hvis vi alle gik og lignende hinanden«. Argumentet er så komplet tåbeligt, at det samtidig forklarer roden til de borgerlige partiers misforståelse: De har ganske enkelt ikke forstået, hvad ulighed er.
Ingen – hverken forskere, økonomer eller venstrefløjen – har noget imod ulighed, hvis den henviser til, at nogle af os kan lide lakrids, og andre kan lide vingummi. Tværtimod har denne form for mangfoldighed oftest en positiv indvirkning på samfundet. Den ulighed, som er skadelig, består i, at de rige bliver rigere, og de fattige bliver fattigere. Det er, når de magtfulde får mere magt, og de magtesløses stemmer forstummer. Diskussionen om ulighed handler om lige muligheder og økonomisk lighed. Hverken mere eller mindre.
Hvis nogle har markant flere penge end andre, så får de automatisk flere valgmuligheder, mere magt og mere indflydelse. Hvis ressourcer bliver koncentreret på få hænder, betyder det, at det store flertal af mennesker møder mure i stedet for muligheder.
Hvad er så forklaringen på, at så mange borgerlige klamrer sig til sidste århundredes ideer? Den er vel nok, at hvis Venstre, Konservative og Liberal Alliance skal fastholde deres tro på, at alle mennesker selv har gjort sig fortjent til deres plads i livet, så kan de ikke slippe de dårlige argumenter. Ligesom højrefløjen halter et skridt bagefter, hvad angår klimapolitik, skal vi nu vende os til, at de halter indtil flere skridt bagefter i diskussionen om ulighed.
På venstrefløjen må vi kæmpe med højrefløjens metaltræthed, indtil de giver sig. Ulighedens skadelige effekt på vores samfund er simpelthen for stor til, at forstokkede holdninger og forældet teori skal have lov til at blokere for løsningerne på samfundets udfordringer.
Som Richard Wilkinson sagde på en konferenceforelæsning for nylig: »Hvis amerikanere ønsker at udleve den amerikanske drøm, så burde de tage til Danmark.«
Pelle Dragsted er folketings-kandidat for Enhedslisten, og Casper Gronemann er cand.scient.adm. og medlem af Socialdemokraterne

