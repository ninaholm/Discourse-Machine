Diktatoren, der kommer ind fra kulden
LEDER


 Hvideruslands diktatoriske præsident, Aleksandr Lukasjenko, blive stadig mere populær ifølge det officielle resultat af søndagens præsidentvalg. Han blev genvalgt i 2010 med 80 procent af stemmerne. Nu har han fået en femte periode som præsident med angiveligt 84 procent af stemmerne ved et højst unfair valg.
Lukasjenko kunne måske have vundet på ærlig vis, for rigtig mange hviderussere ser ham som garant for en større grad af stabilitet end i andre tidligere sovjetrepublikker.
Årets Nobelpristager i Litteratur, Svetlana Aleksijevitj, har givet ret i, at mange hviderussere hænger fast i Lukasjenkos bukseben, fordi de er rædselsslagne for at lide samme skæbne som ukrainerne.
Aleksijevitj har skrevet, at »slaveritualer er så dybt forankrede i hviderussisk kultur, at jeg ikke tror, vi vil blive frie inden for overskuelig tid«.
Det har hun formentlig også ret i, for der er få steder i det tidligere Sovjetunionen, hvor nostalgien for sovjettiden er så stærk som i Hviderusland. Mange hviderussere følte sig regulært sparket ud i selvstændigheden i 1991, da Sovjetunionen faldt sammen, og de længes stadig tilbage. Men der er også et andet Hviderusland.
Ved valget i 2010 protesterede titusinder imod Lukasjenko, men de blev slået ned med stor brutalitet. Hundredvis blev fængslet og torteret.
Denne gang vovede kun få at protestere, og det lovede EU på forhånd at belønne Lukasjenko for. Hvis valget forløb fredeligt, lovede EU at ophæve sanktionerne imod mange i landets elite ved udgangen af oktober og i foreløbig fire måneder.
Først bankede Lukasjenko kritikere til tavshed, og så kalder EU det for fremskridt! Og skal det glemmes, at oppositionskandidater blev nægtet opstilling, og en statsstyret presse kun førte valgkamp for Lukasjenko? Ja, åbenbart, når EU føler behov for bedre relationer til Lukasjenko under konfrontationerne med Ruslands Vladimir Putin. Men EU gør regning uden vært, hvis det tror, at bedre relationer til Lukasjenko vil svække Putin. Lukasjenko giver Rusland mange hovedbrud som senest at sige nej til Ruslands planer om en flybase i Hviderusland.
Men Lukasjenko forbliver Ruslands loyale allierede, da hviderussisk økonomi går på russiske krykker. Så Lukasjenko skal såmænd også nok give Rusland den base, som Putin ønsker, når opmærksomheden om valget har fortaget sig. Når EU nu på et mildest talt svagt grundlag vil ophæve sanktionerne, er det reelt en blåstempling af Lukasjenkos diktatur og dets behandling af anderledes tænkende.
Men Lukasjenko har ifølge EU opført sig bedre, som da han i februar lod forhandlingerne om våbenhvile i Ukraine foregå i Minsk, og da han i august gav amnesti til seks kendte politiske fanger.
Ophævelse af sanktionerne imod de hviderussiske ledere, som ventes at blive formelt vedtaget af EU ved udgangen af denne måned, signalerer måske en ny fase i EU’s diplomati på baggrund af, at det ikke går så godt med unionens naboskabspolitik, som blev introduceret i 2003. Den har ikke virket efter hensigten at stabilisere og demokratisere de tidligere sovjetrepublikker tæt på EU’s grænser, hvoraf det jo kun er de baltiske lande, som er kommet ind i EU’s varme.
Lukasjenko vil meget gerne på bedre fod med EU, fordi Hvideruslands økonomi er hårdt ramt af Ruslands økonomiske nedtur. Det har tilsyneladende fået Lukasjenko til at beordre sit sikkerhedsapparat til at holde igen med kniplerne. Det kan – sikkert kun for en tid – lette livet for oppositionen, men den, som får størst fornøjelse af EU’s nye velvilje over for regimet, er Lukasjenko. Det er simpelthen en skændsel over for oppositionen i Hviderusland at kalde et gennemført unfair og ufrit valg for fremskridt, som flere EU-politikere gjorde i går.
EU kan have gode grunde til at ophæve sanktionerne, men det er kynisk hykleri at bruge et valg, som er gjort fredeligt med vold og angst for mere vold, som anledning.
Det Svenske Akademi har reddet noget af æren for Vesten med den store støtte til en uafhængig hviderussisk stemme, som det er at give Nobelprisen i litteratur til Aleksijevitj. Hun har bedre end nogen anden blotlagt de rædsler for mennesker i regionen, som er den historiske baggrund for Lukasjenkos regime.

