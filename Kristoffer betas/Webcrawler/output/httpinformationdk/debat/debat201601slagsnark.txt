En slags narko
Jeg synes altid, den har været der. Klaustrofobien. Følelsen af ikke at kunne slippe væk. Af at slå sig i tøjret


 Glen Frey er død. Jeg havde ikke hørt om ham før i tirsdags, da han døde. Han var guitarist i The Eagles og skrev teksten til »Hotel California«. Jeg kunne læse i mit Facebook-feed, at sangen handler om at tage stoffer. Det lyder meget sandsynligt. Men jeg har altså først forstået det nu.
Læs også: Det kan man i en bil
Da jeg var yngre, troede jeg bare, at den handlede om et vildt fedt og mærkeligt hotel, som lå ude i den californiske ørken. Senere fangede jeg, at der var noget andet på færde. Noget både tillokkende og frastødende.
Jeg har citeret »Hotel California« to gange i løbet af 2015. Selvfølgelig for de skamredne linjer om, at man kan tjekke ud, lige så tosset man vil – man kan alligevel ikke slippe væk.
Læs også: Maskinen
Første gang var i en sang til min venindes fyrre års fødselsdag. Der var et vers om det med at komme fra Randers og flytte til København (der var faktisk adskillige. Jeg betragter det som en grundkonflikt i hendes liv). Pointen var selvfølgelig, at man godt kan rejse fra Randers, hvis man vil. Man kan flytte til hovedstaden, man kan tage et nyt navn, man kan klippe sig korthåret og blive kunstner. Men man kan ikke melde sig helt ud. Man vil altid være fra Randers.
Anden gang var i en opgave på pædagoguddannelsen om omsorg og magt på kommunens botilbud for tidligere hjemløse. Når først man er flyttet ind på sådan et botilbud, kan det være svært at komme videre, skrev jeg. Man kan slå sig i tøjret, man kan drømme om noget andet. Man kan sige, at nu gider man ikke mere, nu vil man flytte. Men i praksis er det svært. Man kan tjekke ud, eller forsøge på det. Men det er virkelig svært at komme væk.
Det er sådan et slidt citat. Jeg ved det godt. Men den genklang, teksten vækker i mig – den har jeg åbenbart svært ved at slippe.
Måske er klaustrofobi en grundfølelse. Hos alle, hos mange, hos nogen, hos få. Hos mig. Jeg synes, den har været der altid. Følelsen af ikke at kunne slippe væk. Af at slå sig i tøjret. Som da man var barn og bare ville være ung. Eller da man var ung og bare ville være voksen. Eller nu, hvor jeg er voksen og bare vil være fri og ansvarsløs og ikke behøve at tjene penge eller børste tænder på mine børn. En længsel efter at slippe væk. Fra det hele, fra de andre, fra mig selv.
For det er jo også et selvvalgt fængsel. Hotel California er følelsen af at være i et dysfunktionelt parforhold, men elske lejligheden, man bor sammen i. Eller følelsen af at sidde med en kedelig arbejdsopgave og ikke være parat til at droppe den. Visheden om, at man selv har valgt det her. Det her liv. At hade det og elske det på samme tid. Ikke kunne holde det ud og ikke kunne undvære det.
Den følelse, den situation, det blik på sig selv. Den måde, jeg kan føle mig fanget i mig selv på. Det kan man måske godt kalde en slags narko. Opium for folk, folk som mig. Det bedøver mig, beroliger mig, får mig til at svømme hen. Også selv om jeg nogle gange tænker, at jeg burde gøre noget andet. Den evindelige, gnavende fornemmelse af Kierkegaards æstetiker et sted i baghovedet. Det er sådan, Hotel California er. Noget jeg fornemmer i yderkanten af synsfeltet, en anelse, en stemme under de andre. En evig, vag tilstedeværelse.
Men faktisk ser jeg stadig først og fremmest det der vildt fede og mærkelige hotel ude i den californiske ørken, når jeg hører sangen. Og på en måde har man jo også lidt lyst til at tjekke ind der. På Hotel California.
Julie Top-Nørgaard er journalist og forfatter.
Klummen er udtryk for skribentens egen holdning

