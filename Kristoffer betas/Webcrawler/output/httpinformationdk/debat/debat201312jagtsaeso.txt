Jagtsæson
Regeringens reformamok har fjernet udlændinge fra dagsordenen. Til gengæld har 2013 været én lang jagtsæson på Danmarks nye ’perkere’: de stadig flere arbejdsløse, som er blevet politikernes prygelknaber


 
	Klassebilledet for 2013 er blevet fremkaldt med skarpe konturer. De sociale hierarkier dominerede året, som snart er slut. Når budgetterne strammer til, sparker familien Danmark tilsyneladende nedad.

	Krisen har skærpet skellet i de nedre samfundslag – mellem på den ene side en voksende underklasse på kroniske overførselsindkomster, som må finde sig i øget overvågning, og på den anden side en skrumpende middelklasse, som synes at vende enhver kritik indad og bebrejder sig selv for ikke at være tilstrækkeligt »omstillingsparat« og fit for fight.

	Over 34.000 røg ud af dagpengesystemet i løbet af 2013. De sygeste og mest sløje, der nu ryger ud af a-kassen, må fremover hutle sig igennem på kontanthjælp. Det nyeste påfund er at tvinge arbejdsløse voksne til at indsamle hundelorte i parkerne. Og her lige efter nytår vil landets stadig flere ledige tilmed blive underkastet en drastisk udvidet kontrol og et vidtgående snageri fra myndighedernes side.

	Fattighjælpen er kommet tilbage sammen med en nypietistisk arbejdsmoralisme. Lediggang er djævelens hovedpude. Lovgivningen bevæger sig stort set kun én vej – i retning af øget mistillid og mere uværdige vilkår for de stadig flere medborgere, som lever på kanten af arbejdsmarkedet.

	De fortsatte stramninger minder om udlændingedebatten i 00’erne: indenfor eller udenfor. Med eller imod. Om få dage vil endnu flere tusinder af kontanthjælpsmodtagere kunne modtage såkaldte ’dummebøder’, hvis de ikke hopper dresseret rundt som befalet i det ustoppelige aktiveringscirkus. Fremover vil flere således blive trukket kontant i bistandshjælpen, hvis de opfører sig udisciplineret. »Selvforskyldt ledighed« kaldes det.

	Bøn og arbejde er blevet livets lyst. Det skal være dyrt at være doven. Ifølge et nyt lovforslag, som SRSF-regeringen netop har sendt i høring, vil det offentlige sundhedspersonale snart blive tvunget til at udlevere patienters fortrolige helbredsoplysninger, hvis politiet blot beder om dem. Uden dommerkendelse. Men protesterne udebliver. Det mest opsigtsvækkende ved årets bølge af kontrolforanstaltninger er, at ingen for alvor reagerer. Udlændingestramningerne skabte langt mere ballade. Respekten for den enkeltes integritet, privatsfære og frirum for offentlig overvågning synes at være forsvundet, både blandt borgerlige og på venstrefløjen.

	Er det ængsteligheden for selv at glide med ned i umyndiggørelsen, som får middelklassen til at forholde sig tavs? Virker det beroligende i en tid præget af utryghed, at taberne aftegner sig tydeligere i gadebilledet?

	Måske er det blot lykkedes for SRSF-regeringen at overbevise tilstrækkeligt mange om, at der en dybere mening med galskaben; ja, at der faktisk gemmer sig en intelligent intention, som er både tiltrængt og båret af en reel social indignation.

	Alt for længe har de hundredtusindvis af borgere, som er blevet klemt og glemt af en økonomisk udvikling, hvor ufaglærte stillinger forsvinder, fået lov til at hensygne i overflødiggørelse. Det er og bliver en socialpolitisk tragedie, at mere end hver tiende dansker med fuld eller delvis arbejdsevne i dag er blevet parkeret på myndighedernes nåde. Ingen kan være stolte af det danske forsørgelsessystem. Derfor er det et påtrængende opgør med årtiers passivisering af ledige, som beskæftigelsesminister Mette Frederiksen (S) har sat gang i. Men status er desværre, at reformerne endnu ikke har løftet mennesker ud af elendigheden. Tværtimod. Brodden vender foreløbigt nedad, og bidrager til at udvide kløften mellem den nye arbejdsløshedsklasse af overflødige og den trængte middelklasse af modfaldne.

	Regeringens reformamok har en social slagside. Alternativet til tidligere tiders umyndiggørende socialvæsen må aldrig blive et nyt og lige så uværdigt uvæsen af fornedrelse. Nu tilmed med kradse økonomiske sanktioner og annullerede borgerrettigheder oven i købet, som reelt bringer mange syge og socialt utilpassede på kanten af eksistensminimum.

	Besynderligt nok er den socialdemokratisk ledede regerings første og største bedrift at genfremkalde et ellers falmet billedet af Danmark som et klassesamfund. Ikke længere et sort-hvidt billede, men et billede af dem, der er ovenpå, og dem, der trykkes nederst.

Lars Trier Mogensen er politisk kommentator.

