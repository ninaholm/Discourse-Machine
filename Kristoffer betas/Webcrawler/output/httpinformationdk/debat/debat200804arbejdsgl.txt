For arbejdsglædens skyld



 Ytringsfrihed er en grundlovssikret ret. Det ved de fleste voksne mennesker. Men der er langt fra grundloven og de fine visioner til praksis. Vi hører oftere og oftere om tilfælde, hvor medarbejderes rettigheder er blevet krænket, og vi ved fra diverse undersøgelser, at hver fjerde offentlig ansat har oplevet at få mundkurv på - på trods af, at de ikke har været underlagt nogen faglig tavshedspligt.
I grunden er det lidt paradoksalt, at vi landet over har set mange eksempler på ansatte, der er blevet ulovligt sanktioneret for at udtale sig offentligt - men mig bekendt er der ikke én leder, som er blevet fyret eller politianmeldt for at overtræde grundlovens paragraf 77. En næse til en chef eller forsvarsminister i ny og næ kan næppe sidestilles med de mange ansatte, som gennem tiderne har fået mundkurv på eller for dens sags skyld har mistet deres job og faste indtægt.
Men mundkurven er ikke bare krænkende og grundlovsstridig, den er også hæmmende for den offentlige sektors udvikling. Ytringsfrihed skal være en drivkraft, der kan være med til at udvikle vores produkter og vores service til fordel for både borgerne og medarbejderne. 
Men jeg synes også, at man sagtens kan gå skridtet videre og stille krav til de ansatte. De offentlige ansatte skal ikke bare have ret til at ytre sig. De skal også have pligt til det. 
Pligt til at blande sig i måden vi gør tingene på, måden vi bruger vores ressourcer på, og måden vi får de mest tilfredse borgere på. Pligt til at ytre sig, så den offentlige sektor ikke henfalder til selvtilstrækkelighed, vanetænkning og apati, men konstant bliver udfordret på sine vante forestillinger og fordomme - så både borgerne og arbejdspladsen kan få et mærkbart kvalitetsløft. Pligt til at råbe vagt i gevær, når man oplever plejesvigt eller dårligt arbejdsmiljø - og gerne så tidligt som muligt, så det ikke eskalerer unødvendigt. I sidste ende er det således også måden at undgå skandaler og skjulte kameraer på. 
Vi kan lovprise ytringsfriheden og være enige om, at ingen ansattes ytringsfrihed, uretmæssigt, skal krænkes. Vi kan lave betænkninger. Vi kan lave fine virksomhedsplaner og personalepolitikker, men hvis ikke åbenhed er forankret i organisationskulturen og ledelseskulturen på den enkelte arbejdsplads, så har ytringsfriheden vanskelige vilkår. 
Mit budskab er: skab rum og tid til ytringsfriheden. Vær sikker på, at de ansatte kender de enorme ytringsfrihedsgrader, de har, og animer dem til at deltage i diskussioner - både internt og eksternt - og forsøg så at skabe en organisationskultur, der hylder åbenhed og ytringsfriheden. For arbejdsglædens skyld, og for borgernes skyld.

