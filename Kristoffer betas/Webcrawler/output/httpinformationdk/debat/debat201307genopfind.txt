Genopfind det danske demokrati
Folk, oplysning, engagement og deltagelse er nøgleord for ethvert levende demokrati. Men i Danmark synes det, som om magthaverne finder det lettere at regere uden folket, alt imens folket passivt ser til, at demokratiet svinder ind. Hvis Folkemødet på Bornholm ikke skal ende som en mindefest, må vi genopfinde demokratiet i hverdagen
Folkemødet på Bornholm er et udtryk for den tradition, at et demokrati bæres oppe af folkets – af almindelige menneskers – deltagelse.


 
	Hvad hviler et demokrati på? Folkets interesse, engagement og deltagelse. Uden folket, intet demokrati. Men den deltagelse er under pres i dagens Danmark. Et sted, den stadig lever, er på højskolerne. De danske folkehøjskoler har altid set sig selv som entreprenører for demokratiet – som et sted, hvor eleverne får demokratisk dannelse, og hvor politikere og folk møder hinanden i en uformel dialog om, hvordan vi udvikler samfundet, så det kan være til fælles bedste.

	Da Rødding Højskole blev oprettet i 1844, var det startskuddet til den demokratiske tradition, som Folkemødet på Bornholm i dag også er udtryk for: At et demokrati bæres oppe af folkets – af almindelige menneskers – deltagelse. Hægter magthaverne folket af, eller gider folket ikke engagere sig, så dør demokratiet.

	Et demokrati udhules

	Nutidens alvorligste samfundsproblem er, at der ligesom er indgået en stiltiende aftale mellem folket og de folkevalgte om at afvikle denne demokratiforståelse. I hvert fald er den sat på standby. Det, der sker i disse år, er, at folkestyret fjerner sig fra folket, samtidig med at folket passivt ser til, mens dette sker lige for øjnene af os.

	I over 160 år har vi haft folkestyre i Danmark, hvis fundament har været det folkelige engagement og den tætte dialog mellem folket og politikerne. Vel har demokratiet været besværligt, og beslutningerne har taget tid at træffe, men det har været fundamentet for vores konsensussamfund, at alle har følt sig hørt, og folk har forstået, at det er vigtigt at involvere sig.

	Men sådan er det ikke længere. De seneste årtier er det kun gået én vej, nemlig ned ad bakke! Demokratiet udhules: Den politiske centralisering tager til, høringspartnere og høringsfrister reduceres, overenskomster bliver trumfet igennem fra oven – og retten til folkelig aktindsigt i hele magtspillet beskæres. Denne politiske udvikling har skabt politikerlede, som har udviklet sig til en folkesygdom. Medlemstallet i de politiske partier rasler ned som det synlige bevis herpå, og demokratiet er druknet i bureaukrati og enkeltsager, hvor man for at undgå gentagelser har reguleret helt ned i mindste detalje.

	Danmark A/S

	Med centraliseringen er politikere med politisk ansvar blevet udskiftet med embedsmænd med forvaltningsansvar. ’Djøfisering’ kalder vi det, og djøfiseringen er en politisk skabt svulst, som vi for demokratiets skyld ikke blot skal hindre i at vokse, men også skal have fjernet. Svulsten har det nemlig med at gøre embedsmænd til politikere – og nogle gange, når sygdommen blusser op, kan den desværre også reducere politikere til embedsmænd.

	Hertil kommer, at politikerne i deres iver efter at optimere Danmarks ydeevne i den internationale konkurrence har underlagt sig ’nødvendighedens lov’. Således synes store dele af Folketinget at være drevet af én logik, der dikterer den samme medicin, og som derved får partierne og deres politik til at ligne hinanden, hvorfor der kun bliver tale om små nuanceforskelle. Der hænger et usynligt skilt med ’ophørsudsalg’ hen over folkestyret, og imens er politikerne og deres økonomiseringsbande ved at skabe Danmark A/S, hvor hele den politiske tankegang er reduceret til en eneste ting: Hvordan optimerer vi butikken?

	Vi har glemt, hvor vi kom fra

	Vi er kommet til at lide af blindhed over for de midler, som vi de seneste 150 år har brugt til at opbygge et af verdens bedste, rigeste og mest demokratiske lande: Engagementet, den demokratiske samtale og den folkelige oplysning.

	I stedet kalder vi nu midlerne rationalisering, optimering og effektivisering. Det betyder for eksempel, at vi pisker de unge gennem uddannelsessystemet og lader det skinne tydeligt igennem – både i lovgivningen og verbale udfald – at unge skal rubbe neglene og se at komme i gang. Dette sker, samtidig med at Sydkorea for blot få måneder siden sendte en delegation af sted fra deres undervisningsministerium til Danmark for at undersøge, hvordan man indretter et undervisningsforløb, der sikrer unge et friår mellem studierne.

	Et andet eksempel på, at demokratiet udhules, er, at der ved sidste valg ikke var et eneste parti, der ikke talte om regelforenkling. Men hvad skete der? Flere regler, flere evalueringer, nye reguleringer og mere kontrol er væltet ned over os i en uendelig strøm, så vi får helt åndenød af at følge med – og nærmest skal have en revisoruddannelse for at udfylde vores egen selvangivelse. Det første er irriterende, det andet direkte udemokratisk.

	Lyset i folkerådet

	Noget er helt galt: Har politikerne mistet troen på folkets deltagelse, og har folket, de almindelige danskere, mistet troen på folkestyret? I så fald har vi spillet fallit og forvaltet vores fornemmeste arv på den skammeligste måde.

	Derfor kan der være grund til at minde om Grundtvigs programerklæring for folkelig oplysning, som han formulerer i sangen »Er lyset for de lærde blot« fra 1839 – en sang, der er folkehøjskolernes udgangspunkt, når vi opdrager vores elever til medborgerskab og demokratisk dannelse:

»Oplysning være skal vor lyst,
er det så kun om sivet,
men først og sidst med folkerøst
oplysningen om livet;
den springer ud af folkedåd
og vokser, som den vugges,
den stråle i vort folkeråd,
til aftenstjernen slukkes.«

	Her får Grundtvig på fornem vis sagt, at hvis folket ikke er på færde – ikke gider deltage – så slukkes lyset i folkerådet. Sagt anderledes: Eksperter og magthavere skal ikke blot tale til folket, de skal tale med folket – for kun derved kan der regeres kvalificeret. Hvis politikere ikke regerer, og samfundet ikke udvikles på grundlag af folkets deltagelse, dør demokratiet.

	Hvordan genskaber vi dette folkelige engagement? Det gør vi ved at genindføre troen på den folkeoplysning, som Grundtvig digter om i sangen. En oplysning, der går fra borgere til politikere om, hvordan det står til, og hvad det er vigtigt at tage sig af. Ikke omvendt.

	Derfor burde man indlede enhver folketingssamling og ethvert gruppe- eller rådsmøde med at synge Grundtvig:

»Er lyset for de lærde blot
Til ret og galt at stave?
Nej, himlen under flere godt,
og lys er himlens gave,
og solen står med bonden op,
slet ikke med de lærde
oplyser bedst fra tå til top,
hvem der er mest på færde.«

	Det passive folk

	Som nævnt ovenfor er sangen en programerklæring for den folkelige oplysning, der skal gøre os i stand til at deltage i folkestyret ved at være bindeled mellem de politiske beslutningstagere og det folkelige fundament, hvor et stærkt og levende civilsamfund er forudsætningen for, at vi kan fastholde og udvikle de fælles værdier i Danmark.

	Dette er ikke kun en kritik af politikerne og embedsværket. Kritikken er også rettet mod folket, os almindelige mennesker, der mere og mere passivt lader denne udvikling ske.

	Det er, som om vi alle er faldet i søvn og tror, at demokrati og folkestyre er som en naturlov – evige, uforanderlige størrelser. Intet er mere usandt og farligt. Hver generation bliver nødt til at genopfinde demokratiet og bringes til at indse folkestyrets værdi. Vi skal løbende opdrage både os selv og vores børn til demokrati. Ellers dør det.

	Folkeoplysningen skal med andre ord revitaliseres, hvis ikke vi vil ende som en uvidende pøbel, der blot render efter den højest råbende politiker.

	Det nyligt overståede folkemøde på Bornholm er et godt sted at genstarte dialogen mellem politikere og borgere. Engagementet fra Folkemødet skal vi tage med, hvor vi hver især kommer fra, og minde os selv om, at demokratiet og samtalen er hovedhjørnesten i vores samfund, og at det gælder om at engagere ganske almindelige mennesker, så politik ikke bliver noget elitært, men netop folkeligt.

	 

Mads Rykind-Eriksen er forstander for Rødding Højskole og cand.mag. i historie og filosofi

