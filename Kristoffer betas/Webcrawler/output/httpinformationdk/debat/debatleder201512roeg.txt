Røgen i Obamas hat
LEDER


 Washingtons udmeldinger om øget krigsindsats mod Islamisk Stat (IS) – senest mandag med præsident Barack Obamas tale i Pentagon, hvor han opregnede listen af dræbte IS-militante med et løfte til de endnu overlevende om, at »I er de næste« – henledte tankerne på en svensk politisk rockgruppes sarkasme for 45 år siden i stroferne: »Først når røgen slår ned i direktørens hat/ får vi en miljødebat«. Først med terrorangrebet i Paris, men især efter det radikalt-islamistiske ægtepars amokskyderi i San Bernadino har USA optrappet krigsindsatsen med mere målrettede bombardementer og øget pres på de arabiske allierede, der havde meldt sig helt ud af krigsførelsen.
Tirsdagens nyhed om Saudi-Arabiens etablering af en ’islamisk militær koalition’, der vil ’koordinere kampen mod terrorisme overalt i den muslimske verden’, blev da også modtaget med lidt mere end et gran salt af USA’s forsvarsminister, Ashton Carter:
»Vi ser frem til at høre mere om, hvad Saudi-Arabien har tænkt sig,« lød det fra hans position på den tyrkiske NATO-base Incerlik. »Men generelt ser det ud til, at initiativet er i forlængelse af det, vi længe har tilskyndet til, nemlig en øget sunni-arabisk indsats i krigen mod IS,« tilføjede han.
Ordvalgets undertone af betinget skepsis kan skyldes, at den saudiske forsvarsminister gjorde det klart, at koalitionen på 34 lande vil »beskytte islams nation mod ondskab fra alle terrorgrupper, uanset sekt og navn«. Altså er ikke kun IS i sigtekornet, men også de shiitiske houthi-oprørere i Yemen, som saudiske fly tæppebombede indtil i forgårs og vil bombe i morgen, hvis FN’s skrøbelige våbenhvile bryder sammen, hvad alt tydede på i går.
Den grumme virkelighed, som ingen vil høre om – slet ikke Danmarks Radio, der i går morges købte propagandaen om, at saudierne nu retter blikket mod sunni-ekstremismen frem for shiitterne i Iran – er jo den, at IS har været skånet (og indtil for nylig hjulpet) af de sunni-regimer i det nære nabolag, der ser Iran og dets allierede i Bagdad og Damaskus som de primære fjender: Tyrkiet og Golf-monarkierne.
Og sådan er det stadig. Forskellen er, at den USA-ledede koalition, der hidtil har smidt bomber på 9.000 togter til – i det samlede regnskab – ingen verdens nytte, nu har fået røgen ned i egen hat. At Barack Obama i sin tale mandag fremhævede, at IS har lidt store tab og mistet store områder, er i den virkelige verden irrelevant, eftersom IS har hals- og håndsret over 10 millioner sunnitter i Mosul og Falluja i Irak og i Raqqa og Al Bab i Syrien og altså er en faktor på landjorden.
At det har fundet sted, skyldes dels, at Iraks shiitisk-ledede irakiske hær ikke tør føre krig i sunni-områder, hvor de ses som besættere, dels at det syriske regime har koncentreret sig om at bekæmpe de saudi-støttede islamiske militser, der ikke er tilknyttet IS, og som Bashar al-Assad ser som en mere umiddelbar trussel. Men mest af alt, at USA-koalitionen så at sige har faret med lempe i de 9.000 bombetogter. Og at Assads russiske allierede også har bombet ’uden om’ IS-positioner og først med bombe-attentatet mod det russiske passagerfly over Sinai er gået i offensiven mod den ekstremistiske terrororganisation. Alt sammen en følge af krigsførelsens perverterede geopolitiske logik.
Hvad der forekommer mindre logisk, er den amerikanske tilbageholdenhed i angreb på sårbare IS-mål, bl.a. olieinstallationer, der er en vital del af IS’ finansielle fundament. I september sidste år meddelte The New York Times, at USA ville »udsulte IS for olieindtægter«, men først da den russiske præsident, Vladimir Putin, på G20-mødet den 15. november, mere end et år senere, overrakte Barack Obama luftbilleder af kilometerlange tankbil-kolonner, skete der noget. Allerede næste dag angreb amerikanske fly en IS-oliekonvoj og ramte 116 tankbiler. Hvorefter der ikke er foretaget yderligere. Hvorfor?
Et svar er, at USA tager hensyn til sine sunni-allierede, der ser shiitterne som hovedfjenden. Et andet er, at USA ikke har et bud på tiden efter Islamisk Stat. Mens dette skrives, trækker John Kerry tov med Sergej Lavrov i Moskva om en løsning på det spørgsmål. Skulle de blive enige, består de lokale og regionale modsætninger stadig. Det er sådan, det er, saudisk koalition eller ej.

