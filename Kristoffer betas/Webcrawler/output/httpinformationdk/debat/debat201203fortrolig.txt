Fortroligheden mellem læge og patient er under pres
En ny lov giver kommuner og regioner adgang til personlige og sensitive oplysninger om borgernes sundhed. Det truer den fortrolighed, som er afgørende for et frugtbart forhold mellem patient og læge, advarer Det Etiske Råd
Ærlighed og fortrolighed kan let forsvinde, hvis patienten frygter, at lægen videregiver personlige oplysningere til tredjepart, mener Det Etiske Råd


 I Danmark er tavshedspligten et af de mest fundamentale principper i forholdet mellem sundhedspersonen og patienten. Med tavshedspligten i baghovedet har patienter tillid til, at de følsomme og personlige oplysninger, de deler med sundhedspersonerne, bliver behandlet strengt fortroligt og i respekt for den enkelte patient. Forventningen og kravet om fortrolighed er med andre ord et af de bærende elementer i vores sundhedssektor. Men desværre er den fortrolighed kommet under alvorligt pres.
I februar 2011 fik Det Etiske Råd et forslag til ændringer af sundhedsloven i høring. Det indebar en udvidet adgang til offentlige registre og elektroniske patientjournaler. Lovændringerne var ifølge udkastet et ønske om at »understøtte sammenhæng i patientbehandlingen, høj behandlingskvalitet og patientsikkerhed gennem vidensdeling via udvidet adgang til offentlige registre og elektroniske patientjournaler m.v.«
Et af elementerne i forslaget var at give regioner og kommuner adgang til at hente personlige og sensitive sundhedsoplysninger om borgerne fra offentlige registre, der indeholder data om, hvilke sundhedsydelser en patient har modtaget. Oplysningerne må dog kun indhentes til bestemt definerede formål, nemlig »tilrettelæggelse og planlægning af indsatsen på sundhedsområdet«.
Alligevel gav et enigt råd dengang et høringssvar, der frarådede at give regioner og kommuner denne adgang til borgernes sundhedsoplysninger.
Siden blev loven vedtaget, og nu er en bekendtgørelse i høring, som detaljeret beskriver regioner og kommuners adgang til de offentlige sundhedsregistre.
Rådet har i et høringssvar afgivet den 3. februar 2012 igen udtrykt sin modstand i forhold til, at ansatte i regioner og kommuner skal kunne få indblik i borgeres personlige sundhedsoplysninger.
Privatlivet indskrænkes
I Rådet har vi meget vanskeligt ved at se, hvorfor borgernes private helbredsoplysninger skal kunne udleveres til administrativt personale for at skabe mere effektiv sundhedsplanlægning i regioner og kommuner.
Udvidelsen afspejler en tendens, der sigter mod en mere og mere lemfældig omgang med borgernes personlige data. Sundhedsoplysninger opfattes ikke længere som omfattet af en fortrolighedspagt mellem patient og behandler, men som oplysninger der er tilgængelige alt efter, hvem der har behov for dem. Det er en krænkelse af borgernes ret til privatliv, og det sætter unægtelig sundhedssektorens grundprincip om fortrolighed under voldsomt pres.
Vi mener, at det skal være patienten selv, der er omdrejningspunktet for behandlingen af fortrolige oplysninger. Oplysninger om sundhedsydelser kan nemlig give et meget ensidigt billede af en person, og mange mennesker ønsker derfor at have kontrol med, hvem der har adgang til de oplysninger.
Den direkte effekt af den netop vedtagne lov er et indskrænket privatliv og mindre personlig kontrol over personfølsomme oplysninger for den enkelte borger. Sådan bør det ikke være. En lovgivning på området bør understøtte, at det som udgangspunkt er patienten selv, der kontrollerer informationsstrømmen, så den imødekommer respekten for patienten og dennes integritet. Videregivelse af data skal ske i overensstemmelse med borgerens værdier, ønsker og personlige grænser.
Tilliden tager skade
I Rådet anerkender vi, at datatilgængelighed er en forudsætning for en effektiv og funktionel sundhedssektor. Vi har også forståelse for, at den øgede specialisering inden for sundhedssektoren øger behovet for kommunikation mellem de forskellige sundhedspersoner og ikke mindst for kommunikation på tværs af sektorer.
Men hensynet til smidig kommunikation, tilgængelighed og dataadgang kan ikke stå alene, når det handler om den enkelte patients interesser. Der er flere værdier og hensyn på spil, og de muligheder, som informationsteknologien giver os, skal altid afvejes mod hensynet til patientens krav på privatliv.
En bred adgang til data kan også true andre grundlæggende værdier og hensyn. Principper som integritet og autonomi udgør i dag nogle af de centrale værdier for både samfundet og sundhedssektoren. Respekten for den menneskelige integritet betyder, at alle mennesker har krav på en fysisk og mental privatzone. Oplysninger om sundhedsmæssige forhold hører til i denne private zone og skal derfor behandles med varsomhed.
Sundhedssektorens virke og effektivitet bygger i høj grad på fortrolighed, og patienten forventer derfor, at de oplysninger, som han eller hun giver til sundhedspersonalet, bliver behandlet fortroligt. Patienten skal kunne føle sig tryg ved at give lægen, sygeplejersker og de øvrige sundhedspersoner de ofte meget personlige oplysninger, der er nødvendige for at kunne give patienten en optimal behandling.
Lovgivningens udgangspunkt er og skal være, at tavshedspligten omgiver den snævre relation mellem patient og sundhedsperson, og der skal være gode grunde til at give andre adgang til de oplysninger, som patienten har givet den enkelte sundhedsperson i tillid til fortrolighed.
Hvis patienten oplever, at oplysningerne dukker op i en uventet og uforståelig sammenhæng, kan det skade tillidsforholdet mellem patienten og sundhedspersonen – og det kan have store konsekvenser for sundhedssektorens virke.
Frygt for misbrug
At der sker en vis udveksling af data sundhedspersoner imellem har de fleste patienter en forventning om, men at administrativt ansatte i kommuner og regioner kan få adgang til sundhedsdata, vil mange patienter forståeligt nok føle modstand mod.
I hvilket omfang en patient er villig til at give personlige oplysninger om sig selv til en anden, er et spørgsmål om tillid. Nogle patienter definerer deres ’fortrolighedsrum’ meget snævert, som en relation mellem patienten og en bestemt sundhedsperson, mens andre patienter definerer det mere bredt – måske endda som sundhedssektoren i sin helhed. Men her går grænsen også for langt de fleste.
Tilliden til fortrolighed er i sundhedssektoren i høj grad baseret på institutionel tillid, og skal det fungere, må patienter kunne stole på, at deres oplysninger ikke bruges til andre formål og i andre sammenhænge.
Med den nye bekendtgørelse udvides ikke alene personkredsen af sundhedspersoner, der har adgang til borgernes sundhedsoplysninger, der åbnes også for, at personer, der ikke har gennemgået en sundhedsfaglig uddannelse, skal have adgang til sundhedsdata om patienter på personniveau. Det finder vi i Rådet helt uforståeligt.
Når man bevilger regioner og kommuner adgang til borgernes personlige sundhedsoplysninger til planlægningsopgaver, opstår en naturlig frygt for, at sundhedsdata vil blive brugt i andre sammenhænge og til andre formål. Det kan medføre et ubehag hos den enkelte borger.
Det er sjældent, at alle Rådets medlemmer er enige, men på netop dette punkt er vi helt enige om, at der skal værnes om fortrolige oplysninger.
Vi stiller os uforstående over for, at der i det mindste ikke stilles krav om, at data til kommuners og regioners sundhedsplanlægning overleveres i anonymiseret form.
En ændring i opfattelsen af sundhedssektorens tavshedspligt koster alt for dyrt, hvis patienterne mister tilliden til sundhedssektorens høje krav til tavshedspligt og fortrolighed.

