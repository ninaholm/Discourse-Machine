Medierne og den ’farlige’ psykiatri
Ord som ’overmedicinering’ og ’tvang’ har de seneste måneder domineret avisernes dækning af psykiatrien. Desværre får den negative fremstilling af psykiatrien flere selvmordstruede patienter til at fravælge medicinen. Og så bliver det for alvor farligt
Det er bekymrende, når psykiatrien som helhed nærmest beskrives som farlig. Sådan forholder det sig ikke, og den ofte ensidige fremstilling er til mere skade end gavn for psykiatriens brugere, mener dagens kronikører.


 Medicinoverdoseringer til psykisk syge. Debatten i aviserne har kørt på højeste blus gennem de seneste måneder, og der er ofret betydelig spalteplads på at undersøge forholdene i det psykiatriske behandlingssystem. Det er både prisværdigt og godt, at journalister arbejder hårdt for at afdække forholdene for brugere af dette system. Dog bekymrer det os, når dagspressen, som for mange udgør eneste kilde til viden om psykiatrien, fra tid til anden fremstiller psykiatrien som et tvangselskende magtapparat og dets ansatte som skødesløse individer uden etisk ansvarlighed, og som uden at overveje alternativer hælder massive mængder medicin i patienterne. Vi oplever, at psykiatrien som helhed nærmest beskrives som farlig. Sådan forholder det sig ikke, og den ofte ensidige fremstilling er til mere skade end gavn for psykiatriens brugere.
Pressens vrangbilleder
Ved man ikke mere om psykiatri, end hvad man har læst i aviserne de seneste måneder, er det forståeligt, at man kan have et dårligt indtryk af, hvad psykiatri er. Man kan blandt andet have fået det indtryk, at læger bevidst giver for meget medicin, for ellers ville der jo ikke være overmedicinering. Man kan få det indtryk, at det er en simpel sag at finde frem til den korrekte medicindosis, og at alt herover eller under skyldes, at lægerne ikke har hjertet eller hjernen med. Man kan også have fået det indtryk, at uanset hvor svært psykisk syg man er, ville al behandling med medicin og de dertil hørende bivirkninger kunne undgås, hvis der bare var ressourcer nok til samtaleterapi, motionsgrupper, bostøtter, diætister, misbrugsbehandling og lignende.
Faktum er dog, at ud af f.eks. de ca. 26.000 danskere, som lider af skizofreni, har halvdelen så stor gavn af medicinen, at de faktisk kan fungere godt i deres dagligdag. Yderligere 6.000-7.000 har gavn af medicinen, men bliver ikke helt fri for deres symptomer. Medicinen giver således tre ud af fire af alle danskere med skizofreni en markant bedre livskvalitet. Er det farlig psykiatri?
I mediernes debat om det psykiatriske behandlingssystem er det blevet nævnt flere gange, at mennesker med svær psykisk sygdom lever væsentligt kortere end resten af befolkningen. Flere artikler har efterladt det indtryk, at den nedsatte levealder primært skyldes medicineringen. Det forholder sig omvendt. Undersøgelser viser, at mennesker med svær skizofreni lever længere, hvis de er behandlet med antipsykotisk medicin, end hvis de ikke er. Resultaterne fra disse konkrete undersøgelser er statistisk sikre.
Tilstræber forebyggelse
Aktuel skandinavisk forskning har vist, at jo længere tid et menneske har ubehandlede symptomer på sindssygdom, desto sværere påvirker sygdommen på sigt evnen til at fungere, dels i forhold til at drage omsorg for sig selv, dels i forhold til at magte at have et job. Med baggrund i den viden har psykiatrien oprettet særlige enheder som yder en tidlig, forebyggende indsats.
Med denne indsats er det i dag muligt at undgå, at f.eks. psykotiske symptomer hos mennesker med skizofreni forværres i en sådan grad, at dialog om behandling ikke længere er mulig, og tvangsmedicinering for nogle bliver nødvendig. Overalt i psykiatrien bifaldes forebyggelsen, for ingen ansatte i det psykiatriske system bryder sig om at havne i situationer, hvor behandling mod en patients vilje bliver det eneste ansvarlige valg.
Med baggrund i erfaringerne med den tidlige indsats har det desuden vist sig, at den tidlige opsporing og behandling medfører en markant nedsat risiko for at få mere end én alvorlig sygdomsperiode på grund af skizofreni. Er det farlig psykiatri? I den offentlige debat har der været nævnt eksempler på patienter, som i lange perioder er blevet behandlet med høje doser antipsykotisk medicin. Det er også blevet beskrevet, hvordan deres medicindoser er blevet sat op i forbindelse med indlæggelse, hvilket gentagne gange har forsinket medicinnedtrapning. Når et menneske psykisk får det så dårligt, at indlæggelse er nødvendig, er en sådan midlertidig opjustering af den medicinske behandling ofte nødvendig. Det er vigtigt at holde sig for øje, at hverken indlæggelsen eller opjusteringen af medicin sker uden grund. I langt de fleste tilfælde foranlediges begge dele af, at det enkelte menneske oplever et påtrængende behov for disse tiltag og derfor selv opsøger en psykiatrisk akutmodtagelse. Den forværrede psykiske tilstand medfører ofte, at en eventuel plan om nedtrapning må udskydes for en tid.
Læger kæmper for at holde medicindoser så lave, som det er muligt at forsvare. Vi er glade og lettede, når det lykkes at nedtrappe eller måske helt udfase antipsykotisk medicin, og det gør os ondt, når vi konstaterer forværring af erkendt sygdom. Ej heller er vi uberørte, når vi finder symptomer på sindssygdom hos et menneske for første gang. Dette driver os til at hjælpe med det, vi ved virker, og i fremtiden får vi forhåbentlig udviklet metoder, der er endnu bedre end den antipsykotiske medicin, vi kender i dag. Jagten på mere skånsomme behandlingsformer er allerede i fuld gang.
Hvad med de selvmordstruede?
En del af de sværest syge patienter har med jævne mellemrum selvmordstanker. Ofte står valget for disse mennesker mellem faktisk at gøre en ende på livet her og nu eller at opsøge den psykiatriske skadestue. For få årtier siden var fokus på selvmord blandt det psykiatriske systems brugere ikke særlig stort, men i dag er der udviklet og implementeret særlige procedurer for selvmordstruede, og fra 1980 til 2005 er selvmordsraten ligefrem halveret.
Dette til trods oplever vi stadig dagligt over hele landet henvendelser fra mennesker, som er i overhængende fare for at tage deres liv. At komme til den psykiatriske skadestue kræver i forvejen en stor overvindelse for disse mennesker. Nogle af dem hører stemmer, som opfordrer dem til selvmord, eller som fortæller dem, at verden er fjendtlig, og at de ikke må opsøge hjælp. Ofte opleves stemmerne som ganske virkelige, og om det lykkes at overvinde stemmerne og forestillingerne om, at verden er fjendtlig, afhænger i høj grad af tilliden til det psykiatriske system.
Patienter skræmt væk
Vi har kendskab til en række patienter, der de seneste måneder, uden øvrig anledning, er holdt op med at tage deres daglige medicin, fordi de har læst om psykiatrisk behandling i dagspressen. Vi har mødt dem på de distriktspsykiatriske centre i svært forværret tilstand – lidende i en grad, der kunne have været undgået, hvis den offentlige debat ikke havde haft så snævert og insisterende fokus, der forvrænger det samlede billede af de nuværende behandlingsmuligheder, som hvert år hjælper mange psykisk syge. Disse behandlingsmuligheder tæller andet og mere end blot medicin, men medicinen er for mange en absolut forudsætning for at kunne fungere i tilstrækkelig grad til at møde op til og få gavn af andre dele af det samlede behandlingstilbud, f.eks. terapigrupper, hvor der undervises i sygdomshåndtering, hvilket på sigt bidrager til et bedre liv med mindre doser medicin eller helt uden.
Den aktuelle debat om brug af medicin i psykiatrien er i sandhed prisværdig og har også utvivlsomt afstedkommet forbedringer. En mindre ensidig fremstilling er imidlertid en forudsætning for at opnå den mest hensigtsmæssige udvikling, som bedst kommer brugerne til gavn. Lad os få en længe tiltrængt dialog i gang som i højere grad beror på nuancer, forståelse for årsager og forskellige perspektiver, og lad os hjælpes ad med fortsat at forbedre psykiatrien.
Andreas Hoff er læge og i uddannelsesstilling i psykiatri samt bestyrelsesmedlem i Foreningen af Yngre Psykiatere, der er en del af Dansk Psykiatrisk Selskab.
Mette Berg Christiansen er læge i basisuddannelse og medlem af Dansk Psykiatrisk Selskab. Derudover arbejder hun med medicinsk etik samt underviser i sundhedsfilosofi og socialmedicin på KU.

