Kina ind – miljø ud



 
	Afsmeltningen af isen i de arktiske områder tager fart. Et problem, som også USA’s udenrigsminister John Kerry understregede, da han i går ved topmødet i Arktisk Råd i Kiruna pointerede, at klodens CO2-koncentration for første gang i millioner af år – som Information skrev tidligere på måneden – har været over 400 ppm.

	Bæredygtigt miljø og involvering af de oprindelige folk i Arktis har siden 1996, hvor rådet blev etableret, været det primære formål med arbejdet i Arktisk Råd. Og Arktisk Råds Miljøprogram AMAP har i en årrække arbejdet med at håndtere udfordringerne i området. Det førte blandt andet til et opråb i forbindelse med sidste møde i Arktisk Råd i Nuuk i 2011, hvor 400 fremtrædende forskere advarede mod den alarmerende udvikling for miljøet.

	For med isens tilbagetrækning opstår nye muligheder for skibsfart, minedrift, handel – og ikke mindst olieudvinding. Det skønnes, at omkring en fjerdedel af klodens uudnyttede olieressourcer ligger i Arktis. Og det er i lyset af dette nye økonomiske potentiale, man skal se velkomsten af blandt andet Kina og Indien, der i går fik observatørstatus i rådet.

	Bemærkelsesværdigt er det også, at talen i går fra blandt andre den svenske udenrigsminister Carl Bildt i høj grad handler om handelsaftaler. De økonomiske muligheder ændrer rådet, så det i dag mere er en samhandelsorganisation end et fællesskab for bæredygtig udvikling. En tendens, der har stået på i nogle år – blandt andet under det danske formandskab – og som understreges af kinesernes og indernes nye status.

	Rådet har stadig et miljøprogram og stadig mulighed for at kæmpe for bæredygtig udvikling, men det ville ikke være første gang i verdenshistorien, at miljø og oprindelige folk blev nedprioriteret, når nye økonomiske muligheder viser sig. Og med Kina og Indiens stigende indflydelse, Canadas formandskab og USA’s centrale rolle, er det ikke just miljøforkæmpere, der nu – trods Kerrys lovende ord – skal sikre bæredygtig udvikling i Arktis.

	 

