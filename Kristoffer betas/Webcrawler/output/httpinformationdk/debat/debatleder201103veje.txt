Vejen ud



 Det er nemt at udstille Enhedslisten som et vakkelvornt parti, der ikke kan enes med sig selv om kursen i den igangværende militæraktion i Libyen. Forrige fredag partiet stemte for aktionen efter slidsomme natlige forhandlinger. I forgårs trak det sig med følgende begrundelse fra partiets udenrigsordfører, Frank Aaen:
»Vi er tilfredse med, at vi var med til at stoppe Gaddafi ved Benghazi. Men siden da er operationen gledet, og vi er blevet en part i en borgerkrig, hvor vi kæmper på den ene side i stedet for at få gang i forhandlingerne.«
Allerede under Folketingets politiske forhandlinger stod det klart, at FN-resolution 1973, grundlaget for aktionen, udgør et morads af uklarheder og åbne fortolkninger. Der er nogenlunde enighed om tre grundprincipper, men uenighed om både målet og midlerne til deres indfrielse.
For det første skal den libyske civilbefolkning beskyttes mod trusler med »alle til rådighed stående midler«. Men resolutionen begrænser disse midler. En decideret besættelse af libysk territorium udelukkes, men koalitionsstyrkerne skal vogte over flyveforbuddet med alt, hvad det kræver.
Når de første to mål, beskyttelsen af civile og flyveforbud, er nået, indledes politiske forhandlinger med Muammar Gaddafi.
Enhedslistens argumentation har bonitet et langt stykke af vejen. Der er ingen overbevisende tegn på vilje til forhandlinger hos hverken koalitionen eller Gaddafi, og at operationen risikerer at glide mod en krig på landjorden er et realistisk scenarium.
Men når Frank Aaen i forgårs solgte partiets nye linje med det argument, at Gaddafis tropper nu er stoppet, taler han imod realiteterne på slagmarken. De seneste dage er Gaddafi-styrkerne tværtimod stormet frem og har generobret oliebyen Brega og en række andre vigtige havnebyer helt frem til Ajdabiya. Fortsætter Gaddafi sin offensiv vil han være fremme ved Benghazis byport om to-tre dage, lyder vurderingen.
Ved at trække støtten netop nu demonterer Enhedslisten altså sin oprindelige argumentation for støtte til operationen, eftersom Gaddafi nu slår oprørerne tilbage med den deraf følgende trussel mod Benghazis civilbefolkning. Og hvad vil Frank Aaen så stille op? Genforhandle den støtte, han lige har trukket?
Én ting har Enhedslisten dog helt ret i: Alle politiske partier bag den danske deltagelse i aktionen bør tage bestik af krigsførelsens forløb.
Den franske præsident, Nicolas Sarkozy, og den britiske premierminister, David Cameron, har de seneste dage taget skridt i retning af at ville bevæbne oprørerne. Sarkozy er parat til at pakke våbenkasserne, hvis USA og Storbritannien anser det for foreneligt med FN-resolutionerne, hvilket det er ifølge David Cameron. Såvel Barack Obama som Hillary Clintonhar luftet muligheden, og ifølge New York Times har Obama for længst underskrevet en en såkaldt 'finding', en forordning, der tillader CIA at lade spioner arbjede på den libyske landjord.
Dermed er koalitionen reelt i færd med at indlede en landkrig pr. stedfortræder, og ifølge flere internationale medier har USA og Storbritannien indsat henholdsvis CIA- og MI6-agenter på libysk landjord for at samle oplysninger om oprørsstyrkerne med henblik på et tættere samarbejde og eventuel våbennedkastning. Når NATO's generalsekretær Anders Fogh Rasmussen direkte har erklæret, at resolutionen ikke giver mulighed for at forsyne oprørerne med våben, trækker han en grænse for krigsmandatet, der er langt mere restriktiv end den amerikanske, franske og britiske udlægning.
Når de førende koalitionspartnere kan være så uenige, er det naturligvis også legitimt at demonstrere sin uvilje mod den udvikling ved at trække sin støtte. Det er bare ikke det argument, Frank Aaen fremfører.
For det kan bestemt befrygtes, at aktionen på den ene eller anden måde resulterer i en landkrig. Men den analyse burde Enhedslisten have foretaget, før de tilsluttede sig operationen i første omgang. Advarslerne var talrige, allerede inden samtlige partier stemte for aktionen.
Enhedslisten har helt klart begået en fejl i denne sag. Men det skete forrige fredag snarere end i forgårs. Partiet burde have gennemskuet, at en militæroperation baseret på en så løsagtig resolutionstekst ville ende galt. I forgårs forsøgte partiet så at korrigere den oprindelige fejl ved at begå en ny.
For det er ikke tiden til at indstille operationen nu. Når først beslutningen om at deltage er truffet, er der ingen vej tilbage, før Gaddafi er tvunget til forhandlingsbordet.
Desto mere bekymrende er det, at ingen øjensynlig aner, hvem der skal tage initiativ til at mødes med mundtlige argumenter. Ingen af parterne viser foreløbig vilje til at betræde det forhandlingsspor, der er lagt klart ud i resolutionen. Men det problem løses ikke ved at trække sig ud af den og overlade til den libyske civilbefolkning at klare sig selv. Det vil være et dobbelt svigt af en befolkning, alle ønsker at støtte. Koalitionen må gøre arbejdet færdigt ved at opretholde presset på Gaddafi fra luften.

