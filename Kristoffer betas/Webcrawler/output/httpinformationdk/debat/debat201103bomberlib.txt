Bomber over Libyen
For at forstå Gaddafis specielle magtposition er vi nødt til at dykke dybere ned i den tidligere kolonis traumatiske fortid
De fleste libyere hader muligvis Gaddafi og ønsker ham væk så hurtigt som muligt. Men i modsætning til os, så husker de udmærket, at disse fly ikke er de første.


 Det er i år 100 år siden, at verdens allerførste flybombardement fandt sted — i Libyen. Opsat på at hævde sig i kredsen af store europæiske magter ved at erobre sit eget imperium invaderede Italien det nuværende Libyen i september 1911. Området var på daværende tidspunkt en søvnig afkrog i Det Osmanniske Rige — et område, som for sultanerne først og fremmest havde relevans som eksileringszone for politiske fanger.
Da piloten Giulio Gavotti kastede fire hjemmelavede bomber ud af sit Taube-monoplan i Tripoli, gjorde han kun marginal skade. Endda var det muligvis farligere for de italienske piloter at tilvirke og kaste deres bomber med håndkraft, end det var for de tyrkiske tropper på jorden. Alligevel havde den italienske major Giulio Douhet allerede fået øje på de argumenter, der skulle gøre ham til århundredets førende fortaler for krig fra luften. I sit klassiske krigsteoretiske værk Il dominio dell'aria('Herredømme fra luften') hævdede han, at den blotte terror, som blev fremkaldt ved at massebombe civile mål, kunne afkorte konflikterne og således redde menneskeliv. Al forargelse var malplaceret. Den totale krig var human. En ny vestlig måde at føre krig på var født i den nordafrikanske ørken.
Stor hindring
Italienerne invaderede i den forventning, at den arabiske befolkning ville hilse dem velkomne som befriere fra det osmanniske åg. Da de indså fejlen, var det for sent. En væbnet folkeopstand trængte invasionsmagten tilbage til kysten. Italienerne svarede nu igen med en brutal ødelæggelseskampagne mod landsbyer, brønde og husdyrbesætninger. Næsten 100.000 mennesker blev interneret eller deporteret. Tusinder døde af sygdomme eller underernæring i arbejdslejre. Italienske fly bombede igen landet og nu med sennepsgas, til trods for at dette netop var blevet forbudt i Genève-protokollen fra 1925.
Ydermere erklærede Mussolinis fascistregime, at de libyske provinser skulle integreres i selve Italien. Med et pennestrøg blev libyerne gjort til fremmede i deres eget land, hvorved vejen var banet vejen for grundlæggelsen af et ny romersk imperium med italienske bønder i rollen som kolonister. Bosættere blev ved at tilstrømme, indtil Anden Verdenskrig forvandlede landet til en ny slagmark og overstrøede den libyske ørken med miner, der skulle blive en stor hindring for en senere tids olieefterforskning.
Med Mussolinis nederlag i Anden Verdenskrig gik historien i samme glemmebog som så mange andre mindre krige, de europæiske magter har udkæmpet for at civilisere 'de vilde racer'. Spørgsmålet om Libyens fremtidige status blev nu overdraget til det nystiftede FN. Italien genopstod som en allieret med England og Amerika i Den Kolde Krig. Nu fordømte efterkrigstidens italienere fascismens forbrydelser mod støvlelandet, men de langt værre forbrydelser på den anden side af Middelhavet havde de ganske glemt.
Upopulært regime
Ingen andre i Europa kerede sig om Libyen heller, men minderne om årtiers undertrykkelse kunne ikke viskes ud: Italienerne havde ødelagt den gamle hyrdeøkonomi og affolket store del af landet. Erfaringerne fra den antikoloniale modstand var med til at legitimere den nye libyske enhedsstats britiskstøttede konge, Idris, der som leder af den politisk-religiøse Sanusi-orden havde udmærket sig som en frontfigur i kampen mod italienerne. Men de samme erfaringer bidrog også til at styrke den 27-årige oberst Gaddafi, da han beskyldte den aldrende anglofile konge for at sælge ud til en ny tids imperialister, væltede ham ved et kup og grundlagde den republik, som han har fortsat med at lede frem til i dag.
Nutid og fortid flød sammen, da den antikolonialistiske Gaddafi gav USA og Storbritannien ordre til at lukke deres flybaser i landet, smed de 20.000 tilbageværende italienere ud og nationaliserede deres ejendom. I takt med at hans regime blev stadig mere upopulært, fandt det nye påskud i Libyens historie til at intensivere undertrykkelsen. Sanusi-ordenen, der af regimets propagandister blev anset for feudale usurpatorer af den folkelige nationalistiske bevægelse, blev stækket og fik sine monumenter ødelagt. Samtidig sendte Gaddafi en hær historikere rundt i landet som led i et omfattende mundtligt dokumentationsprojekt, der skulle indsamle vidneberetninger fra guerillakrigens dage og fastholde mindet om de italienske grusomheder.
Koloniale grusomheder
Men disse skridt var ikke kun pakket ind i en anti-italiensk jihads heroiske kappe. De skulle også tjene geopolitiske formål. Få år efter at have tvunget de sidste italienere til at forlade landet inviterede den socialistiske Gaddafi Italiens erhvervsliv tilbage og gjorde den tidligere kolonimagt og undertrykker til Libyens vigtigste europæiske samarbejdspartner. Og da han i 2004 søgte nye respektabilitet i Europa, blev Italien en nøgleallieret. Berlusconi undskyldte nu for Italiens tidligere forbrydelser, mens Gaddafi til gengæld lovede at holde uønskede illegale indvandrere væk. Da han underskrev de to landes kompensationsaftale i 2009, poserede den aldrende oberst ved siden af Berlusconi med et foto fastgjort til sit bryst: På dette sås Omar Mukhtar, en leder af opstanden, som italienerne hængte i 1931. Med små bogstaver var der i traktaten anført et løfte fra Libyen om at lede en stor del af kompensationssummerne fra Rom direkte tilbage i lommen på italienske virksomheder.
Det er ikke kun i Libyen, at erindringen om koloniale grusomheder har leveret retorisk ammunition til brutale post-koloniale regimer. I den aktuelle krise er den afgørende lære dog ikke så meget Gaddafis politiske kapitalisering af fortiden som faren for vestligt amnesi. De fleste libyere hader muligvis Gaddafi og ønsker ham væk så hurtigt som muligt. Men i modsætning til os, så husker de udmærket, at disse fly ikke er de første: Der er lang tradition for opvisning af overvældende vestlig militærmagt ved den nordafrikanske kyst, og hver gang har de vestlige magter hævdet at komme med de bedste hensigter. Hvis vi ønsker, at libyerne skal tro os i dag, må vi indse, at historien stadig har vægt i dette land, uanset hvad Gaddafi har gjort med den. Og at den vil tælle med desto større vægt, jo længere hans regime klynger sig til magten.

Mark Mazower er professor i historie ved University of Columbia
© The Guardian og Information
Oversat af Niels Ivar Larsen

