Det vakkelvorne kirkehus



 VI SYNGER nr. 323 i Salmebogen: »Kirken, den er et gammelt hus, står omend tårnene falde.« Teksten er af N.F.S. Grundtvig og melodien af L.M. Lindeman. Men er det rigtigt? At folkekirken bliver stående, selv om alt dratter omkring den?
Medlemstallet er støt sivende.  I 1990 var på landsplan 89,3 procent af befolkningen medlem af folkekirken.  I dag er tallet 80,4 procent. I København er det nede på 63,2. Dåbstallene varsler værre: I 1990 blev 80,6 procent af alle landets nyfødte døbt i folkekirken. I dag er tallet 70,4. I København er det nede på 46,1 procent.
Ombudsmand Hans Gammeltoft-Hansen har i Folketingets Festskrift i anledning af Grundlovens 150-års dag anført, at Folkekirken  uanset sit grundlovsophæng  falder til jorden af sig selv, »såfremt kun halvdelen af befolkningen eller derunder opretholder medlemskabet af Folkekirken«.
Det er som den uheldssvangre scene i den gammeltestamentlige Daniels Bog, femte kapitel vers fem: Skriften står på væggen.
LANGSIGTET KAN det se dystert ud. Men også her og nu har folkekirken  sine plager. Nogle af dem påpeger religionsretsprofessor Lisbet Christoffersen forleden i et interview her i avisen. Hun fastslår med en vis munterhed: »Danmark og Tyrkiet er de eneste medlemmer af Europarådet, hvor staten driver et religionsvæsen. Sådan som forresten også Kina gør det i sin verdensdel.« Hvorpå hun tørt tilføjer: »Et sådant statsligt monopol rejser en række problemer.«
Hun fremhæver særligt forholdet til Danmarks mindretalskirker: »De får lov til at sejle deres egen sø, mens staten bugserer folkekirken.«
Helt aktuelt har regeringen afslået en anmodning fra den katolske kirke om bistand til opkrævning af kirkeskat fra danske katolikker. Er det foreneligt med den europæiske menneskerettighedserklæring, som Danmark har tilsluttet sig?
Lisbet Christoffersen anfører, at menneskeretsdomstolen i Strasbourg har vendt sig mod oprettelsen af nye statskirker, men til gengæld accepterer de bestående. Dog forlanger domstolen, at medlemsstaterne  med Lisbet Christoffersens ord  »skal understøtte den faktisk forekommende religiøse mangfoldighed og ikke må diskriminere eller indoktrinere«.
LEVER DANMARK op til det? Ud over manglende hjælp til opkrævning af bidrag fra menigheden kan de danske mindretalskirker mene sig diskrimineret på mange måder:
Uanset tro skal alle i Danmark have deres fødsler, navngivning, vielser, navneændringer og dødsfald meldt til folkekirkens kirkebogsførende kordegn eller sognepræst. Dette folkekirkemonopol forsvares af forhærdede folkekirkefolk med: »Det er dansk  tradition.«
Men det er det ikke. Ordningen gælder nemlig ikke i Sønderjylland. Dér har vi beholdt det prøjsiske system, hvor kommunerne står for registreringen. Tilmed er det beholdt, fordi Danmark ved genforeningen med Sønderjylland i 1920 gik ud fra, at det religionsneutrale prøjsiske system skulle danne mønster for hele det danske rige. Hvad efterfølgende regeringer fromt er veget tilbage fra.
KUK ER DER ikke blot i forhold til menneskeret, men også til grund- lovens krav i § 68: »Ingen er pligtig at yde personlige bidrag til nogen anden gudsdyrkelse end den, som er hans egen.«
Danskere uden for folkekirken må nemlig tåle, at de over skattebilletten betaler 40 procent af folkekirkepræsternes løn og hele deres pension og fuld løn og pension til biskopperne. Tilhængere af reform har anført, at et tilskud fra staten lettere kunne forsvares, hvis det gik til vedligeholdelse af kirkebygninger og var tilgængeligt for alle trosretninger. Forslaget har ikke vundet politisk gehør.
Rent ud tovlig er mindretalskirkernes stilling ved, at de trossamfund, der er »anerkendte« ved kongelig resolution før 1969, har mere vidtgående rettigheder, f.eks. til at vie medlemmer, end trossamfund, der siden 1969 kun er blevet »godkendte«.
KRÆNKELSERNE rammer ikke bare mindretalskirkerne, men også flertals- kirken  folkekirken. Som Lisbet Christoffersen påpeger:
»Folkekirken er ikke herre i eget hus. Et eksempel: Folkekirken må ikke selv bestemme, om den meget gerne vil eller netop slet ikke vil vie homoseksuelle.«
Hun kalder det »en dobbelt ironi«, når regeringen henviser til, at det må folkekirken selv bestemme.
»For hvem er 'folkekirken selv'? Det er kirkeministeren, når han kigger sig i spejlet.«
Bag dette gemmer sig en yderligere grundlovsbrøde: Siden 1849 har Danmarks forfatning krævet: »Folkekirkens forfatning ordnes ved lov.« En sådan kirkeforfatning er nu i samfulde 162 år afstyret af skiftende magtfulde kirkelige alliancer.
Opløftende, at Lisbet Christoffersen og en gruppe ligesindede jurister og teologer i 'Selskab for Kirkeret' nu ufortøvet arbejder på et udkast til at give den danske folkekirke en forfatning, som afklarer kirkens ledelses-forhold og styrer fri af menneskeretskrænkelser. 162 år må være længe nok at vente. dr

