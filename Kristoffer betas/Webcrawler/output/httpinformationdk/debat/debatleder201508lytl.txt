Lyt Løkke, Lyt!
LEDER


Aldrig før er så mange mennesker flygtet fra borgerkrig, forfølgelse, nød og elendighed. Og det bliver kun værre fremover, vurderer eksperterne. Uløste konflikter, overbefolkning og konsekvenser af et varmere klima betyder, at det flygtninge- og immigrationspres, som Europa har oplevet hen over sommeren, vil fortsætte de kommende år og formentlig endda vokse.De fleste er formentlig enige i, at Europa ikke kan huse samtlige af verdens 60 millioner flygtninge og endnu flere immigranter. Det vil, som Dansk Flygtningehjælps generalsekretær Andreas Kamm så rigtigt har påpeget i flere medier, være ensbetydende med de europæiske velfærdsstaters endeligt.Men, men, men, inden den totale panik griber os er det måske værd at huske på, at den bølge af flygtninge og indvandrere, som ventes at banke på Europas dør ventes at blive omkring en million, hvilket svarer til 0,2 procent af EU&rsquo;s befolkning, som i øjeblikket tæller omkring 500 millioner.Det er en stor udfordring af indkvartere de mange asylsøgere og få behandlet deres sager. Men det er næppe nogen katastrofe.Katastrofen består derimod i, at de europæiske lande ikke kan finde ud af samarbejde om at løfte opgaven. Hver for sig forsøger landene at dæmme op for strømmen over netop deres grænser. Med hegn og hær &ndash; enheder som i Ungarn og Bulgarien eller med strammere asyllovgivning og skræmmekampagner som i Danmark og Østrig.Når den danske statsminister Lars Løkke Rasmussen om få dage rejser til Berlin for at mødes med sin kollega Angela Merkel vil emnet uden tvivl stå højt på dagordenen. Ikke mindst efter Tyskland har besluttet at ignorere den såkaldte Dublin-konvention og lade alle, der kommer til landet, søge asyl, uanset, hvor de er kommet ind i EU.Den tyske beslutning er uden tvivl taget i erkendelse, at de lande, der udgør Europas grænse mod syd, hverken bør eller kan løfte opgaven alene. I månedsvis har bl.a. Merkel kæmpet for at få de andre EU-lande til at acceptere en mere ligelig fordeling af byrden, men uden held. Nu prøver hun i stedet at få sine europæiske kolleger til at oprette modtagecentre, udarbejde en fælles liste over lande, hvis borgere ikke skal regne med at få asyl i EU og sætte gang i en systematisk hjemsendelse af immigranter.Tyskland løfter dermed selv på forbilledlig vis en langt større del af asylopgaven, end landet er forpligtet til. Og gør samtidig en stor indsats for at få EU-samarbejdet til at virke på asylområdet.Det er bestræbelser, som Lars Løkke bør lytte til og lære af. For der er i den grad brug for nye løsninger, hvis det skal lykkes Europa at få situationen under kontrol.De seneste dage har Dansk Flygtningehjælps leder netop efterlyst dette i en række interviews med flere medier. I dag bliver hele 60 procent af de afviste asylsøgere og illegale immigranter i Europa, selv om de burde være hjemsendt og det underminerer ifølge Kamm hele systemet.Han peger også på, at de europæiske lande i langt højere grad end hidtil bør udstede midlertidige opholdstilladelser i stedet for permanente, så det bliver muligt at sende folk tilbage, når forholdene i hjemlandet tillader det. Han mener også, at en del af ulandsbistanden bør øremærkes til de hjemsendte flygtninge, så de kan være med til at udvikle og stabilisere de lande, de kommer fra.Europa bør med andre ord skelne skarpere mellem flygtninge og immigranter. Der skal fortsat være plads til dem, der virkelig har beskyttelsesbehov. Men de andre skal sendes hjem. Ellers vil der ikke fremover være politisk og folkelig opbakning til at opretholde vores konventionsmæssige forpligtelse til at beskytte dem, der er forfulgt eller på flugt fra krig og konflikt. Den opgave skal Danmark og resten af Europa fortsat løfte, og det kan kun ske i fællesskab. Præcis som Merkel forsøger at gøre det.Det eneste rigtige er at finde en fælles europæisk løsning og arbejde for at gøre den til virkelighed.Derfor, Lars Løkke Rasmussen, når du kommer til Berlin, så lyt til Europas jernlady. Lyt!
