Spionage uden grænser



 Den spionanklagede professor Timo Kivimäki siger, at han ikke i ond tro har udleveret oplysninger til mulige russiske agenter. I god tro – og tjeneste – kan man imidlertid godt komme til gøre ondt, men hvor går grænsen mellem hjælpsomhed og spionage?
Det er svært at sige, for grænsen er »overordentlig flydende«, konstaterede professor i strafferet på Københavns Universitet Jørn Vestergaard i gårsdagens Information.
Timo Kivimäki skal nu i retten forklare, hvordan han i god tro på københavnske restauranter kunne modtage kuverter med penge mod at levere oplysninger til personer, som han siger, han regnede for russiske diplomater. Og hvorfor han holdt op med at opgive beløbene til skattevæsnet.
Det må den finske fredsforsker svare på, mens dommerne i sagen skal afklare den juridiske grænsedragning for spionage. Men den proces vil foregå bag dobbelt lukkede døre.
Dette hemmelighedskræmmeri risikerer imidlertid at få helt urimelige konsekvenser. For hvis forskere – og andre – ikke må vide, hvor grænsen for udlevering af oplysninger går, hvordan kan de så sikre sig, at de forbliver på den rigtige side af den?
Forståelig er derfor den ængstelse, flere forskere de seneste dage har givet udtryk for. Professor i international politik ved Københavns Universitet Ole Wæver spørger i Jyllands-Posten, om også han kan anses for at være spion, fordi han har udleveret navne til den amerikanske ambassade eller skrevet analyser til det norske udenrigsministerium.
Et retssamfund skal kendes på, at myndighederne ikke bare fortæller borgerne, hvor hårdt de straffes for en given forbrydelse. Borgerne skal selvfølgelig først og fremmest have fortalt, hvad der er lovligt og ulovligt.
Derfor må der skabes en grad af åbenhed i retssagen mod Timo Kivimäki. Det kan ikke hjælpe noget, at godtroende universitetsansatte og andre, der har omgang med udenlandsk diplomati, uvidende gør sig skyldige i spionage.

