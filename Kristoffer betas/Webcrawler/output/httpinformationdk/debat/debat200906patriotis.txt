Patriotismen i Frankrig går på tværs af religiøse skillelinjer
Der er tilsyneladende ingen modsætning mellem religiøs skik og identifikationen med Frankrig og landets institutioner. Ifølge en undersøgelse fra Gallup identificerer lige mange muslimer og ikke-muslimer sig med deres land


 PARIS - Frankrig har det største muslimske mindretal i Europa, som består af cirka fem millioner mennesker (dvs. omkring otte procent af landets samlede befolkning), hvoraf de flest har fransk statsborgerskab. Denne sociologiske og demografiske kendsgerning har rejst mange spørgsmål vedrørende niveauet af inklusion henholdsvis eksklusion hos denne befolkningsgruppe, selv om de fleste undersøgelser fremhæver de franske muslimers støtte til landets værdier og institutioner.
Gallup har for nylig offentliggjort en interessant rapport (som er tilgængelig på www.muslimfacts.com), der bekræfter dette fænomen. Undersøgelsen viser også, at støtten til samfundets institutioner styrkes blandt de lidt over to millioner muslimer i Storbritannien (mere end tre procent af den samlede befolkning) og de omkring tre millioner muslimer i Tyskland (mindre end fire procent af den samlede befolkning).
Det væsentligste resultat er, at 52 procent af de franske muslimer identificerer sig med deres land, hvilket svarer til procentandelen blandt deres medborgere. Denne patriotisme er utvivlsomt rodfæstet i samme grad i hele den franske befolkning, hvilket er så meget desto mere slående i betragtning af, at omkring 44 procent af de franske muslimer tilskriver deres tro en større betydning i hverdagen end resten af befolkningen.
Tillid og tolerance
Der er derfor tilsyneladende ingen modsætning mellem religiøs skik, som tilskrives større betydning blandt de adspurgte muslimer, og identifikationen med Frankrig og landets institutioner. Franskmænd, muslimer såvel som ikke-muslimer, nærer samme grad af tillid til regeringen, valgsystemet og medierne.
Muslimerne i Frankrig virker mere socialt konservative end deres medborgere, men mere liberale end muslimer i andre europæiske lande: Ifølge undersøgelsen mener 35 procent af de franske muslimer, at abort er »moralsk acceptabelt«, sammenlignet med 19 procent af de tyske muslimer og fem procent af de britiske muslimer.
Ikke-muslimer i Frankrig bliver også mere og mere tolerante over for deres muslimske medborgere, og næsten to tredjedele mener, at hovedtørklæder ikke forhindrer integration. 83 procent af de franske muslimer vil ikke bo i socialt og etnisk afsondrede områder, sammenlignet med 68 procent af den samlede franske befolkning. Dette ønske om integration adskiller franske muslimer fra muslimer i Storbritannien og Tyskland, der for henholdsvis 15 og 24 procents vedkommende foretrækker at bo blandt muslimske trosfæller (sammenlignet med blot fire procent af de franske muslimer).
Fakta og debat
Social integration synes at have stor betydning for tilfredsheden med hverdagslivet: Nogenlunde samme antal muslimer og ikke-muslimer i Frankrig føler, at de bliver behandlet respektfuldt i hverdagen, og at gårsdagen var værd at leve. Og en endnu større andel af deres landsmænd (henholdsvis 90 og 80 procent) tilskriver uddannelse stor betydning for muligheden for at opnå social succes, men tilskriver politisk engagement mindre betydning (henholdsvis 49 og 66 procent). Generelt er det ikke religiøs observans, men snarere økonomisk udsathed, der opfattes som en forhindring i forhold til social opstigning.
Disse data blev offentliggjort samtidig med, at Barack Obamas indsættelse som ny amerikansk præsident vakte debatten om etnisk og religiøs diversitet og integrationen af »synlige minoriteter« til live i Frankrig. Multikulturalisme, som begrebet forstås i andre vestlige lande, er stadig emne for en ophedet debat i Frankrig, hvor opbakningen til statens sekularisme ofte har ført til forkastelse af alle specifikke, kulturelle kendetegn. Det resultater i, at der er en slående kontrast mellem de ophedede debatter og den rolige, uafvendelige integration af muslimer i Frankrig.
Jean-Pierre Filiu er professor ved Institut for politiske studier i Paris
© Commonground News og Information Oversat af Mads Frese

