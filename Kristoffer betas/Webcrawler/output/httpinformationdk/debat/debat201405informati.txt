Informations forhastede dom



 
	Lasse Jensen skriver i Information den 14. maj i anledning af en dom i Østre Landsret, at »det går galt, når journalister dømmer i stedet for at lægge frem og lade publikum fælde dommen«. Fire journalister fra DR’s Kontant blev frifundet i Københavns Byret, men dømt i landsretten for udsagn i udsendelsen Boligsnyd for millioner fra 2009, der handlede om andelsboligkøbere, som købte lejligheder under boligboblen og tabte formuer, da boblen brast.

	Dommen viser ifølge Lasse Jensen, at DR »faldt i tabloidfælden. I en ellers både relevant og vigtig historie (…) glemte de, at den vigtigste journalistiske dyd er at fremlægge, forklare og perspektivere kendsgerningerne – ikke at fælde en endegyldig dom.«

	Men Lasse Jensen er selv faldet i tabloidfælden, for de to domme i sagen viser nemlig først og fremmest, at straffelovens injurieparagraffer er så dårligt formulerede, at ingen kan vide, hvordan en injuriesag vil falde ud i retten. Dommerne i de enkelte instanser er derfor sjældent enige, og instanserne kommer som regel til stik modsatte resultater. Sådan var det også i den sag, som Lasse Jensen omtaler.

	Københavns Byret frifandt DR’s journalister, men Østre Landsret dømte med to dommerstemmer mod én. Den ene dommer frifandt journalisterne, fordi udsendelsen var af væsentlig samfundsmæssig interesse på grund af »den forøgede risiko, andelshavere udsættes for ved at anvende valuarvurdering ved stiftelsen af en andelsboligforening i et opadgående marked«.

	Et vink til taberen

	Dommeren nævner, at lovgivningsmagten senere indførte en karensperiode for anvendelse af valuarvurderinger i nye andelsboligforeninger. Det var dette som i udsendelsen »blev illustreret ved forløbet omkring Andelsboligforeningen Ringertoften.«

	Landsdommeren er klar over, at Kontants journalistiske profil – med ikke aftalte konfrontationer af erhvervsdrivende med åben mikrofon og kamera – »for mange virker provokerende«, men han finder, at udsendelsen er beskyttet af Den Europæiske Menneskerettighedskonventions artikel 10.

	En sådan dissens opfatter jurister normalt som et vink til den tabende part om, at sagen bør gå til Højesteret. Af hensyn til mediernes ytringsfrihed bør DR støtte de fire journalister med at få sagen prøvet ved Højesteret og måske ved Den Europæiske Menneskeretsdomstol. I så fald risikerer Lasse Jensen at måtte give journalisterne en undskyldning for, at han afsagde sin dom på et forkert grundlag.

Asger Thylstrup, København

