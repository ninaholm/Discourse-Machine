Mindre skævt
LEDER


Måske bliver Danmark lidt mindre skævt. Folketinget tredjebehandler i dag SR-regeringens lovforslag om en mere blandet boligsammensætning i byerne. Forslaget er en del af efterårets finanslovaftale mellem SR, SF og Enhedslisten. Det giver kommuner ret til &ndash; i lokalplaner for nye boligområder &ndash; at kræve, at op til 25 procent af boligerne bliver opført som almene &ndash; og altså overkommelige for husstande med jævne indkomster. Målsætningen er en alsidig beboersammensætning. De seneste årtier er gået i den modsatte retning: Rig og fattig klumper sig sammen hver for sig.Hele den borgerlige opposition &ndash; Venstre, Dansk Folkeparti, Konservative, Liberal Alliance &ndash; stemmer imod lovforslaget og giver dermed et varsel om den socialpolitik, som en evt. kommende borgerlig regering vil føre. Hykleri er nærværende. På den ene side skriver de fire borgerlige partier i udvalgsbetænkningen om lovforslaget: &raquo;Der er behov for flere lejeboliger i de største byer.&laquo; Og endvidere lige så fromt: &raquo;Det vil være gavnligt med en sammensætning af boligerne, som tager højde for, at der opnås en blandet beboersammensætning.&laquo;Alligevel stemmer de borgerlige partier nej. Deres begrundelse: Forslaget &raquo;grænser til ekspropriation&laquo;. De borgerlige partier &raquo;anerkender dog, at det kan diskuteres, om der juridisk set er tale om ekspropriation i grundlovens forstand, men konsekvenserne af lovforslaget ligner ekspropriation til forveksling&laquo;.Denne forvekslingsangst er så lammende, at den afholder de borgerlige partier fra at komme med deres eget forslag til, hvordan man ellers kan nå forslagets formål, som de borgerlige angiveligt er enige i.Politik er at ville, og det har regeringen og dens parlamentariske flertal lykkeligvis haft mod til her. Det er vemodigt at tænke på, hvor megen ægte social reform regeringen kunne have fået igennem i denne valgperiode &ndash; hvis ikke den frygtsomt var veget tilbage for at bruge sit flertal. En tilsvarende frygt skal man næppe forvente af en evt. kommende borgerlig regering.
