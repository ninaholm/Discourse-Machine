Læserbreve



 Propaganda mod regeringen
Hans Bredahl, Gundsømagle
Jeg bliver nødt til at protestere mod overskriften på hoved-historien på Informations forside 13. marts, hvor man kan læse, at regeringens vækstplan koster 3.000 job i det offentlige. Dermed lader Information igen FOA formand Dennis Kristensens propaganda mod regeringen stå til troende.
Den korrekte udlægning er, som det selvfølgelig også fremgår i artiklen, at væksten i antallet af offentligt ansatte reduceres. Det betyder selvsagt ikke, at vækstplanen koster job. Det betyder alene, at stigningstakten bliver mindre.
Vi sigernej til lockout
Katinka Blicher Bolther, Andrea Kloster Kirk, Amina Shaheen, Victoria Vendel Frigerio, Hazal Sayilgan og Frida Bødker Forsby
Vi er seks piger, som går i 3.b på Blågård Skole på Nørrebro. Vi vil ikke have lockout, for vi vil ikke have fri fra skole – måske helt indtil sommerferien. En lockout går ud over 9. klassernes eksamen og går udover de ting, vi skulle have nået i 3. klasse. Ting, vi så bliver nødt til at lave på næste klassetrin.
Det kan godt være, at vi er børn, og at vi ikke har forstand på politik. Men vi vil ikke finde os i en heldagsskole, hvor lærerne ikke har tid til forberedelse. Forestil jer, atlæreren kommer ind ad døren og siger: ’Godmorgen 3.b! Vi skal læse i den der bog, vi er i gang med. Jeg kan ikke lige huske, hvad den hedder, men slå bare op på side … øh … Læs bare, til jeg siger stop.’
Kaos venter. Lyt til os. Vi kan lide at gå i skole. Og lad os have lov til at nyde det. Vi siger nej til lockout.
Boligjobordning for de velstillede
Jens Wenzel Andreasen, Ballerup, Bente Hesselund Andersen, Veksø
Regeringen har besluttet at videreføre Boligjobordningen fra 2011, der skal gøre det billigere for danskere at få udført service- og håndværksydelser omkring boligen, som en del af vækstplanen. Men af uransagelige årsager ser det ikke ud til, at man vil gennemføre oplagte og nødvendige ændringer.
Hvis Boligjobordningen skal genindføres, må det i denne omgang sikres, at fradragene alene gives til arbejder, som reducerer boligernes miljøbelastning. På den måde vil ordningen kunne bidrage til at opfylde løftet om et grønt tilskud til energirenovering. Og denne gang bør lejere tilgodeses på lige fod med ejere. Vi er alle med til at betale, så derfor skal Boligjobordningen naturligvis kunne benyttes af alle på lige fod.
Hvis disse to nødvendige ændringer ikke gennemføres, vil vi komme til at se en gentagelse af de seneste to års ordning, hvor boligejere og andre med penge på bankbogen vil blive sikret statsstøtte til håndværksarbejde, rengøring og babysitning i et omfang på halvanden til to milliarder kroner om året, mens ordningen vil forbigå lejere, som sparer op og renoverer kollektivt. Lejere vil således ikke kunne benytte ordningen til energirenovering og andre fælles miljøfremmende tiltag.
Uden disse ændringer kan resultatet blive endnu en runde køkkener og carporte, betalt med forringelser i kontanthjælpen og dårligere overenskomster for de offentligt ansatte. Det vil ikke være i samfundets interesse.
Lyt til Barroso, Thorning
August Hansen, Strøby
Information skriver i lederen ’Statsministerens politiske mod’ 11. marts, at regeringens vækstpakke høster massiv borgerlig ros, præcis som tidligere Bundeskansler Gerhard Schröders Hartz IV-reformer gjorde i Tyskland ved årtusindeskiftet.
I den anledning kunne man jo håbe, at det kunne styrke statsministerens socialdemokratiske mod, da hun i går hørte den solide borgerlige EU-kommissionsformand Manuel Barroso foreslå, at de europæiske stater fører godt gennemprøvet socialdemokratisk krisepolitik a la Keynes. Kan end ikke Barroso få dig til at se lyset, Helle?
Borgmestrenes dobbeltmoral
Carl Christian Ebbesen og Finn Rudaizky, gruppeformand og socialordfører (DF) i Københavns Borgerrepresæntation
I morgen holdes høring på Københavns Rådhus, hvor overborgmester Frank Jensen (S) og socialborgmester Mikkel Warming (EL) kæmper for deres ønske for legalisering af hash i København. Resultatet er kendt på forhånd: Et flertal af de tilstedeværende vil gå ind for fri hash, og lige så sikkert er det, at fri hash aldrig vil blive vedtaget i Folketinget. Det har den nuværende regering allerede meddelt.
Man kan undre sig over ønsket om fri hash fra Frank Jensen og Mikkel Warming. De har jo netop sat gang i enkampagne på ungdomsuddannelserne, for at orientere de unge om et projekt, som har til formål at hjælpe folk væk fra hashmisbrug. Et sådant misbrug truer ofte med at sætte en stopper for et ungt menneskes uddannelsesforløb. Kommunen har blåstemplet projektet, blandt andet ved et brev fra Mikkel Warming.
Det er samme Warming som nu hånd i hånd med Socialdemokraterne er fortaler for legalisering af hash. Det er dybt utroværdigt at stable tilbud på benene, som skal redde unge fra hashen, og i næste øjeblik være fortaler for frigivelsen af selvsamme rusmiddel. Hvordan skal vi fremover kunne advare mod hash, når de ansvarlige borgmestre samtidig er så dobbeltmoralske, at de vil legalisere det selvsamme stof?
Vilhelmsen på rette grønne vej
Anders Stouge, vicedirektør i Dansk Energi
Når man fjerner dobbeltbeskatning af el, er det et skridt i grøn retning. Faktum er, at el med syvmileskridt bliver mere og mere grønt. Hvor elforbruget fra en dansk husstand i 2011 udledte cirka 1,5 tons CO2, er det kun 1,2 tons i 2012. Faktisk forventer vi, at udledningen pr.produceret kilowatt-time el bliver halveret i tiåret fra 2010 til 2020.
Energi- og vækstminister Annette Vilhelmsen (SF) har derfor helt ret, når hun bakker op om sit vækstteam. De anbefaler at udjævne energiafgifterne, så afgiften på el bliver mindre. Det er et skridt frem for en grøn omstilling af vores energisystem. Derfor er det glædeligt, at regeringen går videre med at sætte handling bag ordene i den nye Vækstplan DK.
Her mangler desværre en modernisering af NOX-afgiften. Særafgiften skader konkurrenceevnen langt mere end den gavner miljøet. En modernisering kan tilgodese begge dele, så det er bare med at komme i gang.

