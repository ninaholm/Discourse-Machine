Ikke alle i Afrika er homofober



 
	David Smith bekræfter den 26. februar alle vores fordomme om Afrika som homofobiens højborg. Men den virkelige verden er knap så sort-hvid, og det går faktisk den rigtige vej i Afrika – trods alt. Selv om flere afrikanske lande de senere år er blevet forsidestof i både danske og udenlandske medier på grund af menneskerettighedskrænkelser vendt mod homoseksuelle, findes der også mange eksempler på prominente afrikanere, der forsvarer homoseksuelles rettigheder.

	Den nigerianske forfatter Chimamanda Adichie, musikeren Seun Kuti og den etiopiske minister Zenebu Tadesse har alle aktivt kritiseret Nigerias og Ugandas anti-gay bill. Den ghanesiske historiker Edward Kissi offentliggjorde i 2013 et åbent brev til præsidenten af Ækvatorialguinea, hvori han sammenligner afrikanske homofober med slaveejere. Både den ugandiske antropolog Stella Nyanzi og den sydafrikanske historiker Marc Epprecht mener, at den afrikanske homofobi er importeret, og den kenyanske forfatter Binyavanga Wainaina har offentligtgjort, at han er bøsse.

	Også den afrikanske filmindustri behandler emnet homoseksualitet mere nuanceret end tidligere. I 2011 udsendte Ghallywood – Ghanas pendant til Hollywood – eksempelvis spillefilmen 4Play, hvori en hustru opdager, at hendes mand er homoseksuel. Da de skal skilles, spørger skilsmisseadvokaten, om manden er en god far for ægteparrets fælles barn. Underforstået: Han er jo homoseksuel. Filmens svar er, at selvfølgelig er han det.

	Politisk kamp

	Den afrikanske kamp for homoseksuelles rettigheder finder ikke kun sted i kulturlivet. 10 af Afrikas 54 lande underskrevet FN’s Yogyakartaprincipper – principper, der sikrer basale menneskerettigheder hvad angår seksuel orientering og kønsidentifikation. Både Botswana og Mozambique har forbudt diskrimination på arbejdspladsen baseret på seksualitet.

	I Zambia har præsidentens kone, Christine Kaseba-Sata, talt imod homofobi, og i Ghana roser præsident John Dramani Mahama den amerikanske LGBT-aktivist Andrew Solomon i sin selvbiografi My First Coup D’Etat, ligesom han har udpeget menneskerettighedsaktivisten Nana Lithur til minister.

	Der er langt til mål, men de progressive kræfter i Afrika bliver flere og flere. Når jeg ser denne fremgang, kan jeg ikke gøre andet end at forholde mig positivt til kontinentets fremtid.

Mathias Søgaard, Valby

