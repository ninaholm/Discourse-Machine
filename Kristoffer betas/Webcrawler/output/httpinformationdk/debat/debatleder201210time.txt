Ikke for timetallet, men for skolen



»Vi skal ikke kæmpe om skolen. Vi skal kæmpe for skolen. Sammen.« Helle Thorning-Schmidts åbningstaleKampen om lærernes arbejdstid er allerede halvanden måned før overenskomstforhandlingernes start gået i gang. Kommunerne vil droppe lærernes arbejdstidsaftale, så der bliver mere tid til undervisning. Lærerne truer med konflikt og protesterer over, at det vil betyde mindre tid til at forberede undervisning i en tid, hvor de svage elever skal inkluderedes i normalundervisningen, og antallet af lærerfyringer langt overstiger de seneste års fald i børnetallet. Og selv om regeringen indtil nu har været forsigtig i forhold til spørgsmålet om lærernes arbejdstid, så skal der mere undervisning til, hvis ambitionerne for folkeskolen skal føres ud i livet. Arbejdstid er følsomt overenskomststof, men spørgsmålet er, om lærerne kan blive ved med holde paraderne oppe med æren i behold? Prisen for at holde hårdt på arbejdstidsaftalen risikerer nemlig nemt at blive, at lærerne i offentlighedens øjne snarere kæmper for gamle hævdvundne rettigheder end for det løft af folkeskolen, som alle ønsker sig.Lærernes arbejdstid er som næsten alt andet ved lærergerningen offentligt eje: Hvem har ikke hørt naboen, kollegaen eller sig selv harcelere over luddovne lærere, der har dobbelt så meget ferie som alle andre? Fordommene lever i bedste velgående, selvom lærernes arbejdstid i årevis har været genstand for øget kontrol. Og selvom lærere og skoleledere ikke tæller timer, forberedelse og møder på fingrene længere, så er der dog stadig en skarpt optrukket linje i forhold til, hvor mange timers undervisning ledelsen kan kræve af lærerne: 20 hele timer eller 25 lektioner om ugen er grænsen, hvilket i realiteten betyder, at lærerne kun underviser 40 procent af deres arbejdstid. Al undervisning ud over de 20 timer koster, uanset om det er idræt eller dansk, skolerne dyrt i dobbelt overtidsbetaling – også selvom undervisningen foregår i små klasser med flere lærere eller i et fag, læreren kan på rygraden.Angsten for at hæve antallet af timer blandt lærerne handler også om et svært opgør med en autonom arbejdspladskultur, der er blevet en tradition og en ret for mange lærere. Som folkedybets fordomme antyder, så er lærergerningen stadig forbundet med stor frihed til at tilrettelægge arbejdet selv. Lærerne kan tage tidligt hjem, når de er færdige med undervise og forberede sig om aftenen, når ungerne er lagt i seng, og den frihed er uden tvivl stadig med til at tiltrække nogle af dygtigste folk til lærergerningen. Men spørgsmålet er, om lærerne, eleverne og skolen egentlig er bedst tjent med en arbejdspladskultur, hvor lærernes personlige frihed og eneansvar for undervisningen er vigtigere end et godt kollegialt miljø og samarbejde om at løfte eleverne via større tilstedeværelse på arbejdspladsen. Meget godt kan man sige om lærernes friheder, men en af de vigtigste årsager til stress blandt lærerne er netop det store og ensomme ansvar for undervisningen.Når politikerne trods krisen har lagt op til ambitiøst løft af folkeskolen ind i 10’erne, så kan lærernes kamp om et par timers ekstra undervisning nemt komme til at virke som latterlig skyggeboksning. Selvfølgelig skal lærerne ikke arbejde over for at indfri en økonomisk trængt regerings løfte om at satse mere på folkeskolen. Omvendt virker det en kende stivsindet, at alle lærere i det ganske land kun må bruge under halvdelen af arbejdstiden på undervisning, når hver sjette elev forlader skolen uden at kunne læse og regne. Lærernes modargument er dygtigt nok, at en opblødning af arbejdstidsaftalen vil føre til øget administration, men hvis ånden fra den nuværende aftale videreføres, er der ingen grund til bureaukrati-bekymring. Og formålet med at gøre antallet af undervisningstimer mere fleksibelt er jo ikke mere registrering, længere arbejdstider eller dårligere undervisning, men en bedre folkeskole. Skal det ske, så kræver det nye toner også fra Danmarks Lærerforening. Det eneste saliggørende for nuværende og kommende lærere er forhåbentlig ikke et eksakt antal undervisningstimer og muligheden for at få tidligt fri. Nytænkning af skolen og lærernes arbejde hen imod mere samarbejde, flere muligheder for efteruddannelse og bedre karrieremuligheder er vel i lige så høj grad medvirkende til at gøre det attraktivt og givende at være lærer – måske endda mere end det er i dag. Men den udvikling kræver også, at lærerne gør op med sig selv, om de vil kæmpe for stive arbejdstidsnormer eller for skolen.
