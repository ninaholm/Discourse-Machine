Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter der sikrer dig opmærksomhed ved middagsbordet


 Søren Gade
Søren Gade er efter en turbulent afsked som forsvarsminister i 2010 tilbage i spidsen for Venstre. Han stiller op som kandidat i Nordjylland ved det kommende folketingsvalg.
Det røde synspunkt: Man skal vist være nordjyde for at sætte pris på en folkevalgt med mottoet: ’Hvad ingen ved, har ingen ondt af.’ Når Irak-kommissionen en dag bliver færdig, afværger han sikkert skandalen med en tredje bro over Limfjorden.
Det blå synspunkt: Endelig. Manden forsøgte jo bare at beskytte de danske soldater. En ægte helt. Det var også ham, der reddede Løkke i nødens stund. Kan han det, kan han også redde Danmark. Opret et krigsministerium til ham – det kan kun gå for langsomt.
Bomben: Så giv ham for Guds skyld en ordentlig spindoktor. Det er jo umuligt at være en god politiker, hvis ens højre hånd har en international horisont, der ikke rækker længere end til Google Translate og desuden favoriserer Holstebro Dagblad frem for TV2 News.
Movias plakater
Trafikselskabet Movia har fjernet en reklamekampagne fra Dansk-Palæstinensisk Venskabsforening mod israelske bosættelser fra deres busser. Ingen i Movias bestyrelse har imidlertid villet uddybe hvorfor.
Det røde synspunkt: Man kunne næppe ønske sig en bedre erstatning for brystoperationsreklamer end opfordringer til at boykotte bosættelser i Palæstina. Men nu er de berømmede plakater væk, og snart skal vi vel trækkes med Søren E., der vil have Danmark tilbage. Får han det, skal vi nok se på bryster igen.
Det blå synspunkt: Jøderne har det ikke nemt. Først Hitler, så muslimerne og Mette Frederiksen. Lad dem nu bare sælge deres avokadoer i fred. I øvrigt propaganderer IS fra enhver kiosk langs de danske strande – har vi ikke mellemøstlig propaganda nok i det offentlige rum?
Bomben: Otte ud af Movias ni bestyrelsesmedlemmer går pludselig ind for at få plakaterne fjernet. Gad vide, om den sidste glemte at tage telefonen, da Mossad ringede.
Tysk spionskandale
Den tyske efterretningstjeneste BND beskyldes for sammen med amerikanske NSA at spionere mod europæiske mål. Skandalen er den største i Merkels tiår som regeringschef.
Det røde synspunkt: Hvad havde vi forventet? At NSA var det eneste brodne efterretsningskar i Vesten? Den såkaldte aflytning af Merkels mobiltelefon har nok snarere haft karakter af afrapportering.
Det blå synspunkt: Frihed eller sikkerhed? Et klassisk højrefløjsdilemma, som kansleren har håndteret så ganske udmærket ved at undgå at belemre befolkningen. Sølvpapirshatte har trods alt aldrig stoppet en terrorist.
Bomben: Udspionering mellem venner – aldrig i livet! Udspionering mellem landsmænd – hvorfor ikke? Den taktik har før vist sig yderst effektiv i tysk politik. Merkel er barn af et samfund, hvor medvirken i den slags var afgørende. Hun gør bare, som hun har lært.

