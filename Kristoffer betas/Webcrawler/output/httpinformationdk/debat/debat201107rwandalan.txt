Rwanda langt fra retfærdighed

Frankrigs pr©°sident Sarkozy viser respekt ved en massegrav for ofrene for folke°©mordet i Rwanda. Han burde f©lge op med et opg©r med Mitter°©rand, mener Tore Hamming.


 Information har på det seneste bragt en række artikler om retsopgøret med folkemorderne i Rwanda i 1994 (29. juni). Selv om antallet af rwandere dømt for medvirken til folkedrabet  stiger stødt, er Rwanda og landets befolkning langt fra at opnå tilnærmelsesvis retfærdighed. Internationale aktører, som havde stor indflydelse på folkedrabet, forbliver nemlig ustraffede.
Særligt tre aktører har haft fundamental indflydelse på hændelserne i Rwanda under folkedrabet:
Boutros-Ghali var i 1994 FN's generalsekretær. Trods senere benægtelse satte Boutros-Ghali minimal fokus på Rwanda i månederne op til folkedrabet, og mens det foregik.
Inden udnævnelsen til generalsekretær var han egyptisk udenrigsminister og stod for de første og største våbenhandler med Rwandas præsident Habyarimana, som var med til at grundlægge ideologien Hutu Power. I sin tid som udenrigsminister støttede Boutros-Ghali det rwandiske regime, som senere udførte folkedrabet.
Også Kofi Annan har medskyld i folkemordet. Han var i 1994 direkte ansvarlig for missionen i Rwanda. Lederen af missionen, generalløjtnant Roméo Dallaire, sendte op til og under folkedrabets utallige telegrammer om, hvad der foregik i Rwanda. Han understregede at han ikke havde de nødvendige ressourcer til at stoppe uhyrlighederne. Gang på gang negligerede Annan Dallaire's anmodninger; ofte med argumentet, at fokus var på krigen i Jugoslavien, og at forholdene i Rwanda hverken berettigede til flere ressourcer eller nyt mandat.
Selv om Annan efter folkedrabet udtalte, at det internationale samfunds reaktion i Rwanda er hans største fejltagelse, blev han mindre end fire år efter valgt som FN's generalsekretær, og senere modtog han Nobels fredspris.
Mitterrand også skyldig
Op til og under folkedrabet støttede Frankrigs præsident Mitterrand sin personlige ven Habyarimana både økonomisk, med våben og diplomatisk. Selv da beviserne for folkedrab var fuldstændig klare, fortsatte støtten.
Mitterrand sendte våben til ekstreme hutu-militser, trænede dem og forsvarede dem i FN, alt imens de anklagede befrielseshæren RPFs offensiv som et angreb fra Uganda. I februar 2010 undskyldte Mitterrands efterfølger Sarkozy Frankrigs rolle under folkedrabet. Mitterrand selv fortsatte på præsidentposten efter folkedrabet.
Andre internationale aktører har også haft en negativ indflydelse, men de tre ovenstående personer har haft et personligt ansvar og har alle svigtet. Ingen af dem er blevet dømt for deres handlinger, og de har siden hen fortsat haft imponerende politiske karrierer. Det mindste vi kan gøre for at yde retfærdighed over for befolkningen i Rwanda er at dømme dem moralsk.

