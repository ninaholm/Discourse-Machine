Moderne ligestilling er også for mænd
Viden om køn på et videnskabeligt grundlag inddrages alt for sjældent i de vigtige diskussioner om, hvordan vi får skabt et mere ligestillet samfund. Og det gælder ikke mindst, når vi taler om drenge og mænd
Der er et stort behov for at se nærmere på de særlige problemer, som mænd og drenge står over for. Mænd drikker f.eks. mere end kvinder, de ryger mere, de begår oftere selvmord, er langt oftere hjemløse, er mere overvægtige og er lavere uddannede, og det er nødvendigt med seriøse tiltag for at løse disse udfordringer sammen med mændene, mener ligestillingsminister Manu Sareen.


 I går kom Tænketanken VM — Viden om Mænd med deres anbefalinger for drenge og mænds ligestilling.
Med udspillet sætter tænketanken fokus på en problemstilling, som i nogens øjne er modsætningsfuld. For ligestilling er vel en kvindesag — er det ikke? Jo — ligestilling har traditionelt været en kvindesag, og det har sine naturlige grunde. For historisk har det åbenlyst været kvinder, der havde behov for at gøre krav på at blive ligestillede med mænd. Rent juridisk er det i et historisk perspektiv ikke så mange år siden, at kvinder ganske simpelt ikke havde de samme rettigheder som mænd. Og mænd havde på mange måder magt over kvinder — faderen over datteren og manden over sin kone. Siden har kvinder i stigende grad opnået de samme rettigheder, og i dagens Danmark er kvinder og mænd formelt stillet lige.
I dag handler ligestilling derfor i meget lille grad om juridiske rettigheder. Ligestillingspolitiken har skiftet fokus i takt med, at vi dels har opnået ens rettigheder, men også fordi, vi har fået en ny forståelse for og indsigt i, hvad køn er — for ligestillingspolitikken er pr. definition knyttet til den måde, vi opfatter køn. Det er efterhånden meget vel beskrevet i videnskaben, at køn ikke bare er noget, vi er, men også noget vi gør. Fra vi fødes som mennesker, mødes vi med forskellige forventninger til, hvordan vi bør agere, afhængigt af om vi fødes som en Adam eller en Eva — hvis jeg må være så fri og drage en forsigtig parallel til mit andet ministerområde.
Det er blandt andet videnskabeligt bevist, at småbørnsforældre taler forskelligt til deres nyfødte poder, holder dem forskelligt, trøster dem forskelligt osv. — alt efter om den lille ny er en pige eller en dreng. Resultatet af en sådan forskellig påvirkning bliver, at de to køn ofte bliver meget forskellige. Mange af nutidens kvinder har for eksempel fået ind med modermælken, at de skal være omsorgsfulde, hensynsfulde og flittige, mens vi mænd ofte har lært at være fysiske, fremadstormende og handlekraftige. Det lægger nogle begrænsninger på, hvad der er muligt for os — eller hvad der virker muligt. Normerne betyder, at vi opfatter os selv på en bestemt måde, og at det derfor virker forkert at gøre noget andet end det, vi selv og andre forventer. Normerne betyder også, at man, hvis man træder uden for den normale forståelse af, hvordan man bør agere, betragtes som afviger.
Glem alt om offerrollen
I dag handler ligestilling altså i stedet om det, man kan kalde for reel ligestilling — eller reelle lige muligheder. Moderne ligestilling handler om, at kvinder og mænd ikke skal blive begrænset af de stereotype forventninger til, hvad man bør, kan og skal gøre for at være en ’rigtig’ pige, dreng, mand eller kvinde — eller at man ikke skal finde sig i at blive behandlet på en bestemt måde på grund af sit køn.
Den udvikling har den naturlige konsekvens, at ligestilling netop ikke længere kun handler om kvinder, men også om mænd. For det er jo ikke kun piger og kvinder, der oplever at blive begrænset af egne eller andres stereotype forventninger. Det gør mænd og drenge i mindst lige så høj grad. Se bare på de mænd, der afholder sig fra at holde barsel, fordi de ved, at der på deres arbejdsplads bliver set skævt til dem — ’rigtige mænd går ikke på barsel’. Eller de drenge, der lever i en slags anti-skolekultur, fordi ’rigtige drenge’ ikke bruger tiden på at læse lektier.
Vi er lige nu midt i en udvikling, hvor vi går fra, at vi de seneste år egentlig godt har vidst, at ligestilling selvfølgelig også handler om mænd, til rent faktisk at føre det ud i livet. Der er nemlig stadig en vis berøringsangst over for at tage skridtet fuldt ud og gøre ligestillingspolitikken til et spørgsmål om begge køn og ikke bare om kvinder. Jeg tror, at en del af svaret på berøringsangsten skal findes i, at ligestilling førhen ofte har handlet om en offergørelse af kvinder. Mange mænd har nok vanskeligt ved at se sig selv i en lignende offerrolle — og det tror jeg for så vidt også gælder for mange kvinder.
En anden vigtig årsag til det manglede fokus på mænd og ligestilling bunder i manglende viden om mænd i et ligestillingsperspektiv. En stor del af ligestillingsforskningen har i mange år været centreret om kvinder. Tænketanken VM skriver i sit forord, at en af dens fremmeste opgaver er at sikre øget viden om drenge, mænd og ligestilling. Det, tror jeg, er helt afgørende for, at mænd kan træde yderligere ind i ligestillingssfæren, og at vi kan få taget hånd om de særlige ligestillingsudfordringer, som mænd kæmper med.
Usaglige påstande
Debatten om køn og ligestilling tager i dag alt for ofte udgangspunkt i den enkeltes følelser og egne personlige erfaringer. Viden om køn på et videnskabeligt grundlag inddrages alt for sjældent i de vigtige diskussioner om, hvordan vi får skabt et endnu mere ligestillet samfund. Og det gælder som sagt ikke mindst, når vi taler om drenge og mænd. Det gælder blandt andet, når man de seneste par år har diskuteret drengens stadig mere tydelige problemer i folkeskolen og i uddannelsessystemet i det hele taget. De fleste er i stigende grad blevet opmærksomme på, at vi må og skal gøre noget for at få drengene tilbage på uddannelsessporet, og at vi har en pligt til at se på, hvorfor vores drenge alt for ofte mistrives i skolerne.
Men løsningerne synes alt for ofte grebet ud af luften og ud fra usaglige påstande. Mange har sagt, at drengens problemer skyldes, at der er alt for mange kvinder i folkeskolen — drenge trives ikke i det feminiserede pæne og nydelige univers, som de kvindelige lærere efter sigende skulle føre med sig.
Problemet er bare, at det er påstande, som ikke i særlig grad er dokumenterede eller videnskabeligt afprøvede. Tværtimod viser mindre forsøg, at lærerens køn ikke i særlig høj grad er afgørende for hverken piger og drenges trivsel, men at det i stedet handler om den enkelte lærers engagement, indlevelse og aktive deltagen i børnenes liv.
Drenge — såvel som piger — trives med gode lærere, uanset om læreren er kvinde eller mand. Derfor har jeg hæftet mig ved Tænketankens VM’s pointe om, at der ikke er belæg for at påstå, at drengenes problemer skyldes en såkaldt feminisering af folkeskolen, og at der er behov for et forskningsmæssigt løft blandt de, der skal løse udfordringerne. Jeg håber, at tænketanken vil være med til at give den helhedsorienterede indsats over for de udsatte drenge — som regeringen har lovet — et videnskabeligt og sagligt input.
Det gode liv
Jeg synes, at vi efterhånden må være kommet til et punkt, hvor vi må tage skridtet fuldt ud og indse, at ligestilling er for og handler om begge køn. Ligestilling handler om at se på de problemer, som enten mænd og drenge eller kvinder og piger oplever. Og ofte er det absolut ikke de samme. Kønnet spiller ind på vores liv og verden, og de skaber nogle strukturelle forskelle, der slår igennem rent statistisk. Vi har diskuteret kvinder i ledelse, kvinder i bestyrelser, vold mod kvinder, kvinder og ligeløn osv. i mange år — fordi det er nogle af de steder, hvor kvinders manglende ligestilling slår tydeligst igennem. Og alt dette skal vi selvfølgelig stadig arbejde med.
Men vi skal åbne perspektivet op og se på de særlige problemer, mænd og drenge står over for. For eksempel ved vi, at mænd drikker mere end kvinder, de ryger mere, de begår oftere selvmord, er langt oftere hjemløse, er mere overvægtige, spiser mere usundt, er lavere uddannede, har en højere dødelighed end kvinder inden for alle aldersgrupper — og lever i gennemsnit fire år kortere end kvinder!
Vi skal fremadrettet blive meget bedre til at finde løsninger på disse problemer. Vi skal se på, hvordan mænd får mulighed for at være mænd på mange forskellige måder og ikke kun på én stereotyp måde. Mænd skal sikres mulighed for at prioritere deres familie, øge deres tilknytning til deres børn f.eks. ved at tage barsel, uden at der bliver set skævt til dem. Derfor har vi i regeringen også meldt ud, at der skal øremærkes en del af orloven til mænd. Men det stopper ikke her. Skal vi løse problemerne, kræver det et langt bredere blik, hvor vi ser på, hvordan vi kan ændre begrænsende kønsroller og hjælpe drenge og mænd til bedre liv.
For den enkelte er målet jo i bund og grund at få reel mulighed for at leve det gode liv. Men er der noget, der står i vejen for dette? Og hvordan løser vi det? Hvad skal der til? Det håber jeg, at vi — sammen med Tænketanken VM og andre, der måtte ønske at deltage konstruktivt i denne debat — kan være med til at arbejde videre med.
 
Manu Sareen er ligestillings- og kirkeminister (R)

