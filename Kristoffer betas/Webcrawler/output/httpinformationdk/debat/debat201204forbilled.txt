En forbilledlig indkøbskultur
I USA byder indkøbsturen på lattermild service, i Danmark på vrissende kassedamer. Forklaringen er ikke neoliberal, amerikansk slavementalitet, men dansk velfærdsmagelighed


 WASHINGTON DC – »Hov, hov, nu går De jo ud igen uden at have taget Deres tøj med Dem.« Chan-Sook, min koreanske syerske og chef for renseriet på hjørnet af River Road, ler, mens hun kommer løbende ud mod min bil med bøjler og pressede skjorter i hånden.
»Aie, aie, aie,« mumler jeg undskyldende og tilføjer noget om min fremskredne alder.
»Nej, ved De nu hvad,« svarer hun storgrinende. »De er jo så ung. Det er foråret. Og den nye frisure.« Hun slår smæk med tungen og blinker polisk indforstået inde under pagehåret.
Chan-Sook synes at være i evigt, forbilledligt godt humør og leverer perfekt betjening, hvilket de evigt mutte, tyggegummityggende unge som man møder i den danske såkaldte servicesektor kunne lære en hel del af. Og selv om hun ikke er større end tobak for en skilling er hun altid på omgangshøjde med enhver situation.
Jeg har ofte funderet over, hvordan, hun kan være så glad. Danskere er for det meste svært mistænksomme over for alt for glade mennesker. Hun kunne jo være mildt ubegavet. Dumme mennesker er gladere end os andre, fik jeg engang at vide af en traurig socialrådgiver, der lejede et værelse ud til en af mine ekskærester. »De forstår ikke, at de altid bliver taget i røven.«
Men tre års jævnlige samtaler med Chan-Sook har aflivet den tese. Hun er lynhurtig og har sans for både business og livets realiteter. Det sidste fordi hun og hendes mand har opfostret ni børn, hvoraf fem er færdige på universitetet, to er i gang og to går i gymnasiet. Hun og manden har aldrig modtaget så meget som en dollar i direkte offentlige ydelser, hvilket nok – og det behøver man næppe være Ole Birk Olesens kusine for at formode – ville have gjort Chan-Sook med familie til fuldkomne kandidater til prisen som fattig familie og offer nummer 3.000 – havde hun boet i Danmark. Eller i hvert fald berettiget til både brok og rigelige tilskud.
Da det er journalisters lod at være nysgerrig og udforske sociokulturelle fænomener, når man støder på dem, har jeg forsøgsvis frittet hende ud om, det da ikke har været hårdt at betale alt selv. »Meget, meget hårdt med ni børn, jo,« svarer hun, men underminerer så alvoren ved at le hjerteligt.
»Hvornår har De sidst holdt ferie,« spørger jeg hende. »Uhhhh« – der bliver tænkt længe, »det er nok et år siden. Vi var væk en weekend.«
»En weekend,« udbryder jeg forfærdet. For godt nok er jeg ved at kaste op af lige dele morskab og forargelse over mine danske venners og veninders konstante tagen orlov til børn og rejser og bogskrivning og opsparede rettigheder til det ene og det andet (og fatter intet af, hvordan der er råd til det i det danske husholdningsregnskab). Alligevel vil jeg ikke selv undvære mine ferier eller rejser.
Uden at forstå, men i højt humør futter jeg videre over til Whole Foods, verdens bedste økologiske supermarked, hvor maden er så smuk og sund og politisk korrekt, at det er komplet umuligt at være i dårligt humør. Og de ansatte fortæller vittigheder – og får en udmærket løn. De har intet at klage over, betroede de mig, da jeg på fagforeningsvis udspurgte dem.
Så nej – selv om jeg godt ved, at nærværende avis’ kernelæser gerne så grunden til al den hersens storsmilende amerikanske service forklaret med, at man simpelt hen bliver nødt til at være oppe på dupperne i onde, neoliberale USA for ikke at blive fyret, så er mit bud, at forklaringen rummer en pæn dosis kultur ved siden af det åbenlyse, at man i det gennemsocialdemokratiske Danmark ikke behøver at være rar og flink for at få sine offentlige ydelser.
En yderligere pointe? Vel blot den banale, at man i USA’s hovedstad for det meste bliver glad i låget af at købe ind. Hvorimod noget af det mest deprimerende jeg ved, er, når jeg en yderst sjælden gang er i København, og konstant bliver skubbet til af sure landsmænd på gaden. Når jeg forsøger at sige goddag til kassedamen, ser hun træt og halvt bevidstløst op.
»Du siger,« spørger hun.
»Ja, hej,« fremturer jeg. »I USA hvor jeg bor, er det en fornærmelse ikke at sige goddag til hinanden.« Man kan se hvad hun tænker: ’Prætentiøse hattedame’ (eller nok snarere: ’gamle narrehat’) Nå ja. Det er da forsøget værd. Og hey, vent. måske er tingene meget bedre i de der Torvehaller. Eller nede i Blågårdsgade.
Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borgen

