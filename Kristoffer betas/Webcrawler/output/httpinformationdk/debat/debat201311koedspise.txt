Kødspisere har et moralsk problem



 
	Jeg er veganer, og det synes jeg er svært at tale om. Jeg har egentlig slet ikke lyst, men det kommer alligevel ret ofte op, når jeg spiser sammen med andre. Jeg oplever, at de føler, at jeg implicit fordømmer deres adfærd, når jeg fortæller dem, at jeg ikke spiser kød.

	Og de har helt ret. Jeg synes deres handling er amoralsk, jeg gider bare ikke snakke om det, for det kommer der aldrig noget godt ud af.

	»Jeg kunne fandeme ikke leve uden bacon!«, er et klassisk argument for at spise kød. For nylig blev jeg desuden fortalt, at »mennesket har flade tænder bagerst i munden, så vi kan tygge grønsager, og skarpe tænder forrest, så vi kan bide i kød«.

	Begge argumenter er for så vidt fremragende, hvis man vil overbevise nogen om, at kød smager godt, og at menneskekroppen er designet til at spise det. Men problemstillingen er for mig at se af moralsk karakter, og det beskæftiger disse argumenter sig slet ikke med.

	Denne type argumenter handler altid om køds gode smag, om dets kulturelle og historiske betydning og om menneskets sundhed, men aldrig om hvorvidt det ud fra et moralsk synspunkt er rigtigt eller forkert at slå dyr ihjel for at spise dem. Jeg mener, at en industri, der dræber 21 millioner svin om året, har et moralsk ansvar.

	At bacon smager godt kan aldrig blive et godt argument for at tage 21 millioner liv. Det mener jeg godt, man kan sige uden at være et blåøjet månebarn, der svæver rundt på en lyserød sky af sine egne selvhøjtidelige prutter.

	Vi er ikke determinerede

	Man kunne måske efterspørge mine personlige argumenter for ikke at spise kød, men deres fravær er netop pointen. Vi har nemlig ikke at gøre med en kamp på argumenter, hvor tilbagevisningen af mine grunde for at vælge veganismen legitimerer spisningen af kød. Der er nødt til at være et positivt argument for at spise kød. Et der starter med »Det er ikke forkert at spise kød, fordi ...«.

	Det handler om levende væsner, ikke produkter, og de fortjener, at vi giver dem en moralsk relevans. Vi er mennesker. Vi har opfundet fornuft og moral. Vi er ikke determinerede til at spise kød, bare fordi vores kroppe er i stand til det, eller fordi vores forfædre gjorde det. Man bør ikke skubbe spørgsmålet fra sig, alene fordi det er besværligt og potentielt medfører et mindre komfortabelt liv for den enkelte.

	 

Peter Møller, København

