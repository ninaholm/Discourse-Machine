Lav loven om, vi agter alligevel ikke at holde den



Siden dansk udviklingsbistand blev etableret, har en styrelse for internationalt udviklingssamarbejde haft en ret central opgave. Den har historisk været interessegruppernes og offentlighedens repræsentation i diskussionen af kriterier for bistanden og i konkret stillingtagen til store og små projekter. Der har til tider været berettiget kritik af, at interessegrupper har været for nidkære i varetagelsen af egne interesser i styrelsen, men styrelsen har samtidig placeret, det vi i dag kalder civilsamfundet centralt. Ngo'erne, LO, Landbrugsrådet og Dansk Industri. De har alle været der på godt og ondt.Lovgiverne var ikke helt dumme. Derfor pålagde de styrelsen at aflægge en beretning og en gang om året kom den til debat på helt offentlige møder i det langt større Råd for udviklingssamarbejde. Samtidig var der i mange år pressemøder efter hvert styrelsesmøder. Det sikrede, at offentligheden fik at vide, hvad der skete, og at journalister kunne spørge til debatter og uenighed. Det sikrede også et element af folkelighed.Dårlig hukommelseUdenrigsministeriet afskaffede først pressemøderne. Trods protester. Styrelsen er rådgivende. Det kunne forvirre beslutningsprocessen, hvis offentligheden fik viden om hvilke råd styrelsen gav, mente ministeriet med tradition for lukkethed. Derefter holdt styrelsen op med at afgive beretninger, og der har i mange år ikke været nogen årlig overordnet debat om styrelsens arbejde. Selv om der står i loven, at beretningen skal afleveres. Man har med andre ord effektivt lukket offentligheden ude.Og ved Gud om ikke styrelsesformand Klaus Bustrup nu argumenterer med, at hvis referater var offentlige, kunne pressen citere dem og dyrke forskellige holdninger. Den mulighed var sådan set en central del af ideen fra starten. Men sådan kan holdningen til offentlighed og ytringsfrihed jo ændre sig.Den nuværende og den tidligere styrelsesformand mener, at loven skal ændres, da man alligevel ikke overholder den eller agter at gøre det. Sådan kan man jo godt argumentere. Det er der givetvis mange lovbrydere, der vil være enige i. Men man kunne også gå ind for åbenhed og indsigt og tænke på, hvorfor bestemmelsen blev sat ind i loven.Klaus Bustrup kan ikke huske, at der er afgivet beretning i den tid, han har siddet i styrelsen, og det er siden 1990. Men han husker nu temmelig dårligt. Han har selv været med til at diskutere skriftlige beretninger i sin tid i styrelsen. Der må være nogle hemmelige referater, der viser det.Knud Vilby, tidligere medlem af Danidas styrelse, og tidligere næstformand i Rådet
