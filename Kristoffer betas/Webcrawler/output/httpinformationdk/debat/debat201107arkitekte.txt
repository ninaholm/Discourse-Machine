Har arkitekterne mistet den globale gejst?
Den danske bygge-branche har berørings-angst over for verdens største byggemarked  Kina og de andre vækst-økonomier


 Mens regeringen har travlt med at udpege nye eksport-ambassadører og sætte gang i eksporten til BRIK-landene, aflyste arrangørerne en globaliseringskonference blandt arkitekter, ingeniører, byggefolk og leverandører til byggesektoren.
Der er krise i branchen med tusinder af højtkvalificerede ledige, som ikke kan bruge mange års uddannelse og erfaring. Nu vil regeringen forsøge at gi' eksporten en skalle, men har de ellers så kreative og sprudlende arkitekter mistet den globale gejst?
Hvis ikke noget af Danmarks bedste og mest kreative hjernekraft kan leve af den globale verden, så er der noget ravruskende galt i det danske samfund. Så har vi til sidst kun efterlønnen at leve af.
Flere arkitekter har forsøgt sig i Kina med meget lidt held. Enkelte ingeniørfirmaer og leverandører af grøn teknologi, især til vindbranchen, har en stærk position, om end kineserne har overhalet os i et flyvende tempo. Men det er derude og i de øvrige BRIK-lande, at udviklingen sker.
Hvem skaber rammerne?
Den danske ambassade i Beijing og generalkonsulatet i Shanghai er i gang med et spændende projekt om opførelsen af et meget stort kontorbyggeri i byen Wuxi 100 kilometer vest for Shanghai. Projektet, der kan få en værdi på en halv milliard kroner, skal opføres efter lysegrønne standarder, dvs. mere miljøvenligt end hidtil i Kina, men knap så miljøvenligt som i Danmark.
Men det skal opføres efter standarder, som DTI og danske arkitekt- og ingeniørfirmaer udvikler. Det sker i et projekt, som diplomater med selvbevidsthed kalder en angrebsplan med navnet Building China. Så er ambitionen sat. Men ambitionen skal også være stor, når halvdelen af verdens byggeri sker i Kina.
Wuxi-byggeriet kom i stand efter en mangeårig kontakt mellem tre nord-sjællandske kommuner i Bycirklen, fordi Wuxi fattede interesse for kommunernes grønne byggerier.
I Wuxi er der også overvejelser om at lave et dansk designcenter, men det skal danskerne i givet fald selv finansiere. Vil vi det? Hér kan arkitekterne og ingeniørerne lære noget af de danske minkavlere, der via deres forening og pelshandelshus Kopenhagen Fur har etableret et designcenter på Tsinhuauniversitetet i Beijing. De finansierer det selv, og de står også for finansieringen af årlige salgskurser for sælgerne i landets pelsbutikker, så sælgerne i hvert fald får øget viden om danske pelse.
Det er altså en meget bred del af det danske samfund, der kan involveres i grønne byggeprojekter i De nye Økonomier. Vi kunne lave en massiv indsats med et klart dansk sigte: at eksportere dansk design og miljørigtig energi. Det hele kombineres jo i bygninger, bolig- og bymiljøer. Kineserne river gamle, fugtige og elendige bygninger ned om end vi synes, de er lige så hyggelige som fiskekutterne på stranden ved Løkken i gamle dage. I stedet for opføres der titusindvis af højhuse og flere millioner boliger om året. Det velkendte og eftertragtede miljø med gårdhaver og fortove, hvor man mødes og snakker og handler og hænger vasketøj op, forsvinder.
Hvorfor kan danske arkitekter og designere ikke skabe liv i de nye døde byer, hvor det fysiske miljø er blevet forbedret, men hvor der nu er blevet langt til de billige grønthandlere? Hvem skaber de idémæssige rammer for fremtidens beboer i megabyer med 10-30 millioner mennesker, hvor der skal være flere bykerner, og hvor der skal skabes forbindelse mellem dem?
Gør dem kunsten efter
I mange af De nye Økonomier er der forsøg på at skabe en forbindelse mellem de gamle miljøer og det moderne. I mange arabiske byer forsøger byggefolk at kombinere traditionelle ler- og murstenshuse med topmoderne teknologi. Det olie- og gasrige Brunei forsøger at bygge huse som pælehytter, fordi det i troperne nu engang er rart at leve udendørs og med tag over hovedet, på samme måde som arkitekter for nogle årtier siden byggede Bauhaus-huse på stylter i Tel Aviv.
Det er den stærkt voksende middelklasse, der står bag det meste moderne byggeri, men de fattige er kommet i klemme. Det forsøger regeringen i Kina at råde bod på ved et krav om, at der skal bygges 10 millioner billigboliger om året. Er der ikke noget, der ringer i København?
Vi har lang tids erfaring med kombinationen af fortid og fremtid samt med byggeri til både høj og lav og med finansieringsmetoder. Vi burde kunne skabe miljørigtige løsninger, der 'kan betale sig'.
Tekstilbranchen overlevede ved at flytte produktionen ud og ved at lave designet i Danmark og ved at bruge hele verden som marked. Kan de, der skal skabe det rigtige bolig- og bymiljø, ikke gøre uldjyderne kunsten efter og gøre hele verden til deres arbejdsplads?
 
Hugo Gården er journalist, Shanghai

