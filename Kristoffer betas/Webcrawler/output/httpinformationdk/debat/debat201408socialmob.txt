Social mobilitet på uddannelserne



 I dag afhænger mange unges uddannelsesmuligheder af, hvilken uddannelse deres forældre har. Det er et tegn på, at vi ikke har indrettet vores uddannelsessystem godt nok. Derfor er det på tide, at regeringen kommer med et udspil til et socialt taxameter, så de ungdomsuddannelser, der har mange elever fra ikke-uddannelsesvante hjem, kan få flere ressourcer. På den måde kan de give eleverne den ballast, de har behov for for at kunne komme igennem uddannelsessystemet.
Social mobilitet kommer ikke af sig selv. Det kræver hjælp til lektierne, mere vejledning, gode studiemiljøer, og at læreren har mere tid til den enkelte elev. Men i mange år har retningen været anderledes: Flere skal hurtigere igennem. En målsætning som især uddannelsernes finansiering er blevet koblet op på. Hvilket færdiggørelsestaxameteret, der giver skolerne penge efter, hvor mange elever, der bliver færdige, er et eksempel på.
Det har gjort uddannelserne meget afhængige af at få flere elever og få dem hurtigt igennem – hvilket har betydet, at uddannelserne bruger millioner af kroner på markedsføring af uddannelserne, frem for undervisning og vejledning. Og det er jo ikke så underligt, når det, der udløser tilskud, er, at flere elever starter og bliver hurtigt færdige. Ja, så kan uddannelserne ikke samtidig give tilstrækkelig megen hjælp til de elever, der har det sværest, og som har brug for mere tid til at gennemføre uddannelsen.
Det sociale taxameter på uddannelserne er derfor tiltrængt, så vi kan ændre retning. Så målsætningen for ungdomsuddannelserne bliver, at alle elever kan gennemføre en ungdomsuddannelse, uanset deres forældres baggrund.
Stop færdiggørelsestaxameter
Men vi er også nødt til at se på det sociale taxameter i sammenhæng med den måde uddannelserne ellers er finansieret på. Ellers vil det stå i skærende kontrast til de incitamenter, der presser eleverne hurtigere igennem og ikke få den virkning, det bør have.
Lad os derfor afskaffe færdiggørelsestaxameteret og bruge de frigivne midler – samt de midler skolerne i dag bruger på reklamer – til det nye sociale taxameter. Så kan vi reelt ændre fokus og gøre en indsats for at bryde den sociale ulighed, der virkelig er et stort problem i vores uddannelsessystem.
Rosa Lund, MF Enhedslisten

