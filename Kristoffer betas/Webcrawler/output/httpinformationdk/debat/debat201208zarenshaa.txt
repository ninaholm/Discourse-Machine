Zarens hårde hånd
Den drakoniske dom over Pussy Riot er symptomatisk for et Rusland, der i Putins tredje periode er på vej til at udvikle sig til et totalitært undertrykkelsessamfund
Det russiske samfund er håbløst overbebyrdet, hvilket bliver demonstreret ved regionale kriser som oversvømmelserne i Krimsk i juli, hvor mindst 170 mennesker mistede livet.


 I Rusland anses obskøne ukvemsord for meget upassende. På tv overdøves de rutinemæssigt af bip-lyde. Kun i følelsesmæssigt stressede situationer finder gennemsnitsrusseren anledning til at ty til sjofle udtryk.
De, som ikke kunne beherske sig i nærværelse af Boris Jeltsin, fik ikke blot den tidligere præsidents vrede at føle, men måtte også betale en bøde. Sværere har efterfølgeren, Vladimir Putin, ved at holde sin vrede under kontrol. I vinter, da titusinder af russere protesterede mod et forfalsket parlamentsvalg – og fik analytikere til at tale om, at Det Arabiske Forår var kommet til Moskva – skal Putin over for sine nære fortrolige have antydet, hvad han ville stille op med sine kritikere: »Lad dem boltre sig frem til præsidentvalget. Derefter knepper jeg dem væk efter alle kunstens regler.«
Det er kun lidt over 100 dage siden, at Vladimir Putin lod sig genindsætte i Kreml som præsident, under pompøse former og tiljubling fra udenlandske venner som Gerhard Schröder og Silvio Berlusconi. I dag ved vi, at den grove ytring ikke var sagt i sjov, men i dødsens alvor.
Kurs mod renlivet diktatur
I sine første otte år i embedet forsøgte den KGB-uddannede Putin at bevare et skin af demokrati. I sin tredje periode er det tydeligt, at han har opgivet enhver maskerade og sat kurs mod renlivet diktatur. I de senere år af hans regeringstid – som aldrig blev afbrudt trods det formelle intermezzo med Medvedev i Kreml – er Putin begyndt at miste realitetssansen, fortæller kilder i hans inderkreds. Han betegner nu gerne sig selv som ’national fører’ – en reinkarneret zar Peter den Store – og har stedse sværere ved at sondre mellem landet, staten og sig selv.
Putin, der i sin ungdomstid i KGB blev opdraget til at se udenlandske agenter bag hvert et træ, taler i dag så ofte og så insisterende om fjender, spioner, forrædere og voldelige trusler mod Rusland – ja, endog om krig – at kun én konklusion er mulig: Den 59-årige Kreml-chef lever i permanent belejringstilstand. Putin ser sig selv som den eneste pålidelige ’forsvarer af russisk jord’. Og fronterne står klart i hans sind: Hans venner er hævet over loven, og da beskyttelse af fædrelandet koster penge, overlader Putin dem enorme rigdomme. Kritik af hans person ser han derimod som antirussisk tilskyndelse til oprør – ja, som højforræderi iscenesat af Vesten.
Når det gælder fædrelandet, helliger hensigten alle midler, og Putin går ikke af vejen for at gribe dybt i KGB’s giftarsenal: En af de mest karismatiske ledere under vinterens protester kunne pludselig se sig selv i videoklip på internettet i færd med en beskæftigelse, man normalt helst vil holde privat: onani på sofaen. Nogen havde installeret skjulte kameraer i hans hjem. Angrebet under bæltestedet bar KGB’s signatur og var ikke uden konsekvenser. En alvorlig nervelidelse har sat oppositionslederen ud af spillet i flere måneder. Da manden har lidt nok, skal hans navn ikke nævnes her.
Liste af overgreb
For nylig blev Maria Baranova, 28 år og medarrangør af flere anti-Putin-demonstrationer, truet med, at hendes fem-årige søn risikerer tvangsfjernelse og anbringelse på børnehjem, hvis hun ikke indstillede sine aktiviteter.
Og listen over overgreb kunne gøres meget længere. Siden demonstrationerne i anledning af Putins indsættelse den 6. maj er over 1.600 mennesker blevet pågrebet i Moskva alene. For at fremme summariske rettergange tvinger Putin nye undertrykkelseslove igennem det føjelige parlamentet. Ngo’er, der modtager penge fra udlandet, kan regne med en spionagesigtelse. På grund af en ny lov mod ’bagvaskelse’ vil Kreml nu uden videre kunne fjerne upopulære hjemmesider fra nettet.
Medierne ensrettes med undtagelse af nogle ganske få ’figenblade’. Kritiske journalister sortlistes og udsættes for berufsverbot. Selv den tarveligste tv-underholdning besluttes af Kremls embedsmænd. Enhver, der offentligt erklærer sin modstand mod Putin, kan have grund til at frygte for sin frihed og sit liv.
»Moskva er ved at reorientere sig imod et nyt politisk system,« advarer politologen Lilia Shevzova fra Moskvas Carnegie Center: »Putin forvandler sig fra en blød autoritær leder til en mere traditionel og hård despot med skærpede repressive metoder.« Bag retningsskiftet ligger ifølge Shevzova frygt: »Putin er bange for protester, bange for at miste magten og satser alt på intimidering som afskrækkelsesmiddel.«
Som sidste uges dom over Pussy Riot viste, prioriterer præsidenten afskrækkelse af oppositionen over imagepleje i Vesten. Ved tidligere lejligheder har han da også kunnet notere sig, at ud over protesterne fra the usual suspects sker der ikke noget, der skader forretningerne.
Fanget af fortiden
Putin fremstår i dag som en fange af sine egne, forældede tankemønstre fra Sovjetunionens og KGB’s tid. Putins sande ansigt i dag er en fatal blanding af Sovjetunionen, mafiaens Sicilien og zartiden – en farverig mosaik af neoliberalisme, feudalisme og bolsjevisme. Kreml-chefen spiller virtuost på angsten og komplekserne efter 70 års totalitært styre, der har efterladt dybe traumer i russernes sind. I stedet for en langsom, smertefuld bearbejdelse af de kollektive sår håber Putin at forvandle arvævet til muskelmasse. Før eller senere vil dette føre til kollaps og dermed katastrofe.
’Systemet Putin’ har kun kunnet overleve på grund den enorme pengeregn fra de høje oliepriser. Alligevel er systemet håbløst overbebyrdet, som jævnlige regionale kriser viser: Juli måneds oversvømmelser i det sydrussiske Krimsk, hvor over 170 mennesker mistede livet, tegner et tragisk billede af realiteten for den ’vertikale magt’, som Putin hylder.
Statsapparatets embedsmænd søger at maksimere deres profit gennem bestikkelse. De øver sig i slavisk lydighed over for toppen og stræber for enhver pris efter at undgå ansvar og initiativ. Spørgsmålet er ikke, om ’Systemet Putin’ vil kollapse, men om hvornår.
I dag reagerer de fleste russere med apati på dagligdagens små katastrofer fra flystyrt og brande til myndighedsterror og vilkårlighed, fattigdom og manglende socialsikring, ikke mindst fordi statsmedierne manipulerer dem til det. Derfor kan det også virke irrationelt, at Putin frygter masseprotester.
En større fare lurer imidlertid på ham fra anden side. Hans virkelige problem er, at mange af hans egne folk har fået nok af hans bagudskuende politik. Den er blevet en byrde, som er dårlig for forretningerne. Det gælder for eksempel, når Putin af ’geostrategiske’ grunde opfører rørledninger, der giver milliardtab. I det hele taget er hans hårdhændede og vilkårlige undertrykkelsespolitik skidt for investeringsklimaet.
»Uanset hvor smilende, mændene i Putins inderkreds møder ham, har de en Brutus-dolk gemt bag deres kjortel,« siger en Kreml-insider. »Beslutter de sig for, at han skader dem mere, end han gavner dem, vil de hugge til.«
Om det er en god nyhed for dem, der ønsker mere demokrati for Rusland, er uvist: Efter 12 år ved magten er Putin i al væsentlighed omgivet af gamle KGB-kammerater. Håbet om en ny perestrojka ser anderledes ud.
 
Boris Reitschuster er Moskva-korrespondent for nyhedsmagasinet Focus
© Focus og Information Oversat af Niels Ivar Larsen

