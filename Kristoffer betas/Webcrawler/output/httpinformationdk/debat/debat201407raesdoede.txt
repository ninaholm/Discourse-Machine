Ræs til døden
Konkurrencestatens logik er en evig stræben mod det excellente. Den virker elitært. Desværre består samfundet mestendels af jævne borgere, der i sagens natur er uden for eliten, og aldrig vil kunne drives levende op i den
Kronikøren sammenligner regeringens pres på ledige, syge og ufaglærte med et hestvæddeløb, hvor jockeyen er Corydon og hesten er de nederste i samfundet, som piskes mere og mere.


 Den socialdemokratisk ledede regering har ikke været karrig med at bruge krabasken på de kernevælgere, der stemte på Socialdemokraterne, i tillid til, at de ville værne om velfærdsstaten og sikre »en fair løsning«. Dagpengene, førtidspensionen, folkeskolen og hundrede og sytten andre velfærdsområder er systematisk blevet forringet, så borgere i tusindvis har fået dårligere leve- og arbejdsvilkår. Hvorfor?
Fordi ledende socialdemokrater er blevet grebet af ideen om konkurrencestaten og den deraf afledte vrangforestilling, at usikkerhed og skærpet konkurrence mellem mennesker er til fælles bedste.
Havde de taget ved lære af sporten, ville de have vidst bedre. Konkurrence handler om at vinde. Og hvor der er vindere, vil der i sagens natur også være tabere. Sådan har det altid været.
Dødeligt ridt
Lad mig give et eksempel: Ryttere i stort tal var samlet i henholdsvis Berlin og Wien i 1882, da det 580 kilometer lange hestevæddeløb Berlin-Wien skulle rides for første gang. Ideen var fostret af kejser Wilhelm. Der var udlovet sejrspræmier af betydelig størrelse. Deltagerne var tyske og østrig-ungarske officerer. Østrigerne skulle ride mod Berlin, tyskerne mod Wien. Løbet var tænkt som en landskamp, der skulle demonstrere den gode forbindelse mellem staterne, hvilket blev understreget af, at de to ryttere, der først nåede de respektive målbyer, begge blev dekoreret med en særlig fortjenstmedalje af henholdsvis kejser Wilhelm og kejser Franz Josef.
Ud over konkurrencen mellem de to lande, var der også skabt incitament for konkurrence rytterne imellem, idet der var stillet pengepræmier i udsigt til de 10 hurtigste ryttere på hver side. Vinderen fik foruden fortjenstmedaljen 20.000 guldmark, mens nummer 10 måtte ’nøjes’ med 1.000 guldmark, hvilket svarede til små 30.000 kroner i dagens mønt.
Det blev et opslidende ridt. Den hurtigste rytter nåede Berlin på knap tre døgn. Den vindende hest døde af udmattelse umiddelbart efter at være nået i mål. Flere heste døde undervejs.
For de tabende tyskere gik det ikke bedre. Første hest i Wien var styrtet død om, straks den havde passeret målstregen, og rytteren endelig var holdt op med at anspore den med stokkeslag over dens blodige flanker.
En korrespondent fra den engelske avis Standard overværede ankomsten i Wien. Han opsøgte de overlevende heste, der efter løbet blev opstaldet i den østrigske militærrideskole og fandt dem ilde tilredt. Hestenes ben var opsvulmede af betændelse. De kunne dårligt stå oprejst. Nogle lænede sig mod væggen, andre lå fladt udstrakt. En hest var så udmattet, at den så ud, som om den forsøgte at kvæle sig i sit tøjr, der ikke var langt nok til at nå jorden, hvor den hvilede hovedet for udmattet til at gøre sig nogen anstrengelse for at kunne trække vejret frit.
Korrespondenten afslutter sin beretning med en bemærkning om, at rytterne burde sigtes for dyremishandling. Han kunne ikke forlige sig med den kejserlige fejring af de vindende ryttere. Medlidenheden med dyrene gjorde ham ude af stand til med begejstring at formidle løbets vigtigste budskab: Konkurrence kræver ofre.
Skal vi tro finansminister Bjarne Corydon (S), skal vi være glade for, at vi nu lever i en konkurrencestat. Corydons analyse lyder, at regeringen med reformpolitikken er »i fuld gang med en voldsomt positiv dagsorden, der handler om at styrke og modernisere velfærdsstaten, og at resultatet af den forandring vil være et langt bedre samfund end det, vi har i dag«.
Hylder konkurrencestaten
Hvor man kunne have forventet, at en socialdemokratisk finansminister – konfronteret med spørgsmål om diverse velfærdsforringelser – ville have slået blikket ned, rømmet sig og nedtonet ansvaret ved lavmælt at forklare reformerne som nødvendige følger af finanskrisen og globaliseringen, tonede Corydon rent flag: »Vi gennemfører reformerne, fordi vi mener, at det er vejen til et bedre samfund.«
Han satte endda trumf på og smed det rødeste kort, han havde på hånden:
»Mette Frederiksen har modigt sagt, at de reformer, hun har gennemført af kontanthjælp og fleksjob, ville hun også gå ind for, hvis der ikke var økonomisk krise.«
Regeringens kurs var altså slet ikke et konjunkturfænomen, der rulles tilbage, når tiderne skifter. »Reformkursen og konkurrencestaten er kommet for at blive,« fastslog han.
Hvem gavner pisken?
Corydons omfavnelse af konkurrencestaten var ikke alle socialdemokraters kop te. Blandt andre minister for by, bolig og landdistrikter Carsten Hansen tilkendegav, at lanceringen af begrebet konkurrencestat banede vej for en udvikling, han som socialdemokrat ikke brød sig om.
Man forstår Hansens aversion, for der knytter sig et ubesvaret, men påtrængende spørgsmål til Corydons påstand om, at reformkursen baner vej for et bedre samfund: Bedre for hvem?
Hvem gavner det at piske de syge, de halte, krøblingerne, de langsomme, de småtbegavede? Måske opper de sig; humper lidt hurtigere, bruger stavepladen en smule mere gesvindt. Men vil de nogensinde lære at sætte pris på piskens snert og synes, at samfundet er blevet bedre for dem? Forhåbentlig ikke, for så vil de jo holde op med at anstrenge sig, og nyde blodets svalende løb over ryggen.
Hvem gavner det at piske dem, der er ansat til at hjælpe de syge, de halte, krøblingerne, de langsomme og dem med indlæringsvanskeligheder? Måske rubber de neglene og yder en smule mere, fordi de med deres specialiserede uddannelser ikke har noget sted at flygte hen og frygter fyresedlen. Men ingen tror vel oprigtigt på, at de ved fyraften dejser om i sofaen med følelsen af, at samfundet er blevet bedre for dem?
Tåler ikke stagnation
Mange vil utvivlsomt være i stand til at vænne sig til et højere arbejdstempo til gavn for produktiviteten i samfundet. De, der klarer sig, kan prise sig lykkelige. For en tid. Men som sagt: »Reformkursen er kommet for at blive.«
Af dem, der har vænnet sig til tempoet, må man forlange mere. For konkurrencestaten tåler ikke stagnation. Den er bygget til præstationsoptimering. Enhver skal drives til at yde sit ypperste. Hele tiden.
Konkurrencens diktum har vi lært af sporten: hurtigere, højere, stærkere. Konkurrencelogikken er en evig stræben mod det excellente. Den virker elitært. Desværre består samfundet mestendels af jævne borgere, der i sagens natur ikke er en del af eliten, og aldrig vil kunne drives levende op i den.
Carsten Hansens bekymring over Bjarne Corydons begejstring for konkurrencestaten synes således i tråd med Standard-korrespondentens forfærdelse over det hårde hesteræs: Kan vi tage ansvaret for at skamride samfundets bærende kræfter i jagten på at vinde den globale konkurrence?
Den vigtigste lære at drage af det historiske hestevæddeløb er, at det afgørende for ens lykke og velfærd er, hvilken position man indtager i konkurrencen. Hellere sidde på ryggen og anspore end have benene på jorden og være genstand for sporerne.
Verner Møller er professor ved Institut for Folkesundhed, Aarhus Universitet

