Køb opbevaring
LEDER


 Glem alt om deltid. Det budskab leverede Venstre-regeringen til landets pressede børnefamilier i går i Berlingske. Løsningen på børnefamiliernes udfordringer er ifølge beskæftigelsesminister Jørn Neergaard Larsen og børne- og ungeminister Ellen Trane Nørby i stedet aften- og weekendåbne institutioner.
»Det bedste, vi kan hjælpe forældrene med, er, at de får mulighed for at købe sig til en række servicer,« sagde Jørn Neergaard Larsen.
Der er flere ting i regeringens udmelding, der får alarmklokkerne til at ringe. For det første er det mildest talt uambitiøst, hvis ministeren i ramme alvor mener, at udvidede åbningstider er »det bedste«, man kan gøre for børnefamilierne. Det vidner om en regering, som er ude af trit med den hverdag, som er virkelighed for mange børnefamilier.
For det andet: Hvis regeringen oprigtigt mener, at det bedste, vi kan gøre for børnefamilierne, er at udvide institutionernes åbningstider, kan man undre sig over, at den ikke vil afsætte flere penge til ekstra pædagoger på næste års finanslov. At det er en kortslutning, vil Jørn Neergaard Larsen nok være uenig i. For han pointerer jo, at det skal være ekstra service, »man kan købe sig til«. Men er det virkelig sådan et samfund, vi vil have? Et samfund hvor forældrene knokler for at være i stand til at betale institutionerne for at opbevare deres børn i aften- og weekendtimerne?
Ifølge Jørn Neergaard Larsen er det »på grund af demografien«, at forældrene ikke kan slippe for at arbejde fuldtid. Argumentet om, at vi mangler hænder, skriver sig ind i en tendens, vi har set på det seneste, hvor Københavns Kommune har forsøgt at få unge kvinder til at »tælle deres æg«, og DR har opfordret til at »knalde for Danmark«. Men som en debattør skrev i denne avis i sidste uge:
»Til de eksperter, der i DR-programmet udtrykte bekymring over, hvem der så skal passe os, når vi bliver gamle, så må jeg bare sige, at min hjemmehjælper gerne må være brun.«
Der er masser af mennesker, som gerne vil arbejde i Danmark. Hvis den såkaldte demografiske udfordring er så uoverskuelig, som man kan forstå på både regeringens børnefamiliepolitik og Københavns Kommunes fertilitetskampagne, skulle vi så ikke prøve at se de udlændinge, som kommer til Danmark, som ressourcer?

