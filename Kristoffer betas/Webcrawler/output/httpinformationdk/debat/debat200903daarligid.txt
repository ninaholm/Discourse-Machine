Dårlig idé at støtte FARC



 Jens Lohmann, journalist og forfatter
Man skal læse meget før øjnene triller ud. Men det var lige ved at ske, da jeg læste Ulrik S. Kohls (USK) forsvar for den colombianske FARC (Inf. 10. marts). 
USK har ret i at kritisere den danske antiterrorlovgivning som udemokratisk. Han har også ret i, at det er misbrug af samme love at anklage Fighters+Lovers for at støtte en terrorgruppe. 
FARC er ikke en terrororganisation. Den er en væbnet modstandsbevægelse, der i sin oprindelse var legitim, men som har gjort den væbnede kamp til sin eksistensberettigelse. De oprindelige politiske mål fra 1960'erne er blevet til hule fraser i en retorik, der trækkes frem ved festlige lejligheder og over for udenlandske sympatisører. FARC begår endog særdeles grove overgreb mod de svageste, hvis rettigheder og interesser den hævder at kæmpe for.
USK fremhæver FARC's positive rolle med henvisning til, at "Colombias eneste erfaring med fri og åben politik" har fundet sted under FARC's militære beskyttelse. FARC har kæmpet mod skiftende regeringers undertrykkelse, men har også forfulgt journalister og medier, der har kritiseret den. 
FARC's dialog med fredsbevægelsen er et positivt tegn. Men FARC begår stadig overgreb mod civilbefolkningen, For eksempel massakrerne på 27 awáindianere 4. og 11. februar i det sydlige Nariño-departement. FARC har konsekvent ignoreret de indfødte folks erklæringer om, at de ikke er og ikke ønsker at være en del af den væbnede konflikt, og har igen og igen angrebet indianske lokalsamfund. 
Hvad med de svageste?
FARC's overgreb er så talrige og systematiske, at de ikke kan betegnes som fejl, uanset konteksten, som USK henviser til for at 'forklare' overgrebene. Derved mister FARC sin legitimitet og er med til at legitimere præsident Uribes undertrykkelsespolitik. En sand modstandsbevægelse bruger ikke samme midler, som de undertrykkere den bekæmper. FARC og regeringen er blevet hinandens eksistensberettigelse. 
Hvis Fighters+Lovers virkelig vil støtte de svageste i Colombia, hvorfor så ikke støtte de indfødte folks kamp for deres jord og rettigheder? Hvorfor ikke støtte ofrene for hærens, de paramilitæres og FARC's overgreb, bl.a. landets knap fire millioner interne flygtninge? 
Hvorfor støtte en væbnet bevægelse, hvis mål synes at være at holde sig selv i live som militær organisation frem for at støtte de svageste i et meget ulige samfund?

