Jobgaranti i offentlig sektor
Jobrotation er et af de vigtige værktøjer, som kan understøtte jobgaranti


 Dennis Kristensen (formand for FOA) kræver jobgaranti i det offentlige i forbindelse med de kommende trepartsforhandlinger. Reaktionen fra kommunalt hold og fra forskere var forventeligt negativ.
Men er det ikke en fejlagtig automatreaktion? Forslaget om jobgaranti er faktisk udtryk for en ny måde at tænke styring af den kommunale sektor — en måde, som bidrager til at genskabe en selvstændig værdiprofil for den offentlige sektor. I løbet af fire — otte år vil vi alvorligt mangle hænder i hele den kommunale sektor på trods af en eventuel tilbagetrækningsreform.
Lægger vi nyuddannede til og trækker nye pensionister fra, mangler hver syvende lærer, hver fjerde sygeplejerske, hver fjerde sosuassistent, og så videre. I alt mellem hver fjerde og femte ansatte. Hvorfor ikke bare svare ja til FOA's krav?
Selvfølgelig kan vi omstille den kommunale sektor samtidig med en jobgaranti. Det forudsætter, at vi har reelle flerårige budgetter, og at man politisk og ledelsesmæssigt fralægger sig den aura af machoimage, som ofte forbindes med magten til at gennemføre store afskedigelser.
En jobgaranti behøver heller ikke at fremme inkompetence i den offentlige sektor, for individuel inkompetence er fortsat en helt legitim grund til at foretage afskedigelser.
Krav rejser fokus
Ved at der bliver stillet krav om jobgaranti, sættes der fokus på nødvendigheden af at arbejde målrettet med udvikling og omstilling af fremtidens arbejdskraft. Jobrotation er et af de vigtige værktøjer, som kan understøtte jobgaranti.
Herigennem kan de ansatte blive opkvalificeret samtidig med, at nyuddannede og personer omfattet af jobgaranti får erfaring.
Et flerårigt rotationsprojekt vil øge det generelle uddannelsesniveau i samfundet og dermed fremme fleksibilitet og mobilitet. Men det kræver ledelsesmæssig nytænkning og fleksibilitet fra alle parter. Til gengæld får den kommunale sektor uddannet en fremtidig arbejdskraft, som er dedikeret, og kan løfte den opgave, det er at drive en ordentlig og anstændig offentlig sektor, også efter, at det i 2020 skal gøres med færre hænder.
Samtidig vil en jobgaranti kunne udgøre et første skridt i retning af at nyformulere et selvstændigt værdigrundlag for styringen af den offentlige sektor—og et sådant har vi alvorligt brug for.

