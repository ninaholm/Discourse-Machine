Frygt for intern krig i Marokko
Efter 36 år i eksil og som flygtninge i en ørken i Algeriet har saharawierne fået nok. De FN-ledede forhandlinger har ikke medført en løsning for de mere end 165.000 flygtninge fra det af Marokko besatte Vestsahara


 »Vi har prøvet med fredelige midler at få vores land tilbage i over 20 år nu,« siger Mohammed, som bor i Smara-lejren.
»20 år med udsigtsløse forhandlinger og marokkanske forhalinger. Nu vil vi i krig for at få vores land tilbage«.
I mere end 36 år har Marokkos ulovlige besættelse af Vestsahara ikke ændret på EU og USA's støtte til Marokko.
Mens den ene rapport efter den anden har dokumenteret at besættelsen er ulovlig, og at Marokko begår massive menneskerettighedsovergreb på Vestsaharas oprindelige befolkning, saharawierne, indgår EU og USA til stadighed nye ulovlige aftaler om fiskeri og samhandel med besættelsesmagten Marokko.
I mere end 20 år er der blevet forhandlet for at finde en fredelig løsning på konflikten i Vestsahara, under FN's ledelse og med et mandat fra FN's Sikkerhedsråd.
Men uden at dette har givet et resultat som saharawierne kan leve med. Alle neutrale iagttagere, der følger forhandlingerne, er enige om, at det er Marokko, der blokerer for en reel løsning.
Marokko tjener simpelt hen for godt på besættelsen af Vestsahara til at tillade, at landet får sin uafhængighed. Desuden har den marokkanske konge brug for en syndebuk over for sin egen undertrykte befolkning. Resultatet af de manglende resultater er, at der stadig er 165.000 mennesker, der sidder i en varm ørken i det sydlige Algeriet, og venter.
Vi besøgte lejrene i henholdsvis februar og maj i år, og det budskab beboerne i lejrene havde til os, var ikke er til at misforstå:
»Vi ønsker ikke at leve en dag mere i denne ørken, vi ønsker at komme tilbage til vores land, og vi vil drage i krig om nødvendigt mod den marokkanske besættelsesmagt. Vi vil ikke leve i et marokkansk enevældigt kongedømme. Vi kæmper for demokrati og selvbestemmelse over vores egen skæbne, og det vil og kan Marokko ikke give os«.
Føler sig svigtet af alle
Årsagen til at mange især unge saharawier nu er i gang med at planlægge en krig med besættelsesmagten, Marokko, er, at de føler sig totalt svigtet af især FN, EU og USA.
FN har arbejdet for en forhandlet løsning i mere end 20 år uden held.
Og både USA og EU har indgået handelsaftaler med Marokko og opfatter Marokko som en ven og strategisk partner i kampen mod terror.
EU har desuden brug for Marokkos garantier for at stoppe strømmen af flygtninge over Middelhavet. Og så må alle de flotte ord om menneskerettigheder og demokrati vige for en realpolitisk dagsorden.
Men når EU indgår fiskeriaftaler med Marokko, der omfatter de besatte områder, handler de ikke kun i strid med international lov, men også imod EUs egne juridiske eksperters anbefalinger.
For de saharawier, som vi talte med i flygtningelejrene, er dette et tydeligt signal om, at EU ikke støtter deres kamp for demokrati og menneskerettigheder, da dette ikke vejer så tungt som det, at der er rigelige mængder friske fisk i vores butikker.
Den manglende afklaring, eksiltilværelsen, udplyndringen af deres ressourcer, og ligegyldigheden fra det internationale samfund har foregået i 36 år.
Dette vil nok få de fleste til at genoverveje deres tro på at fredelige forhandlinger løser noget. Derfor vil mange saharawier bryde våbenhvilen med Marokko efter 20 år. Derfor vil mange saharawier drage i krig mod en militær overmagt, der har placeret mere end 100.000 soldater langs en 2.700 km lang mur, der adskiller de tre fjerdedele af Vestsahara, som er besat af Marokko med den fjerdedel, der styres af saharawierne.
Og derfor har saharawierne gjort oprør mod besættelsesmagten i de besatte områder af Vestsahara siden oktober sidste år, selv om disse indtil videre fredelige forsøg på en opstand i stil med dem i resten af Nordafrika kun er blevet mødt med vold og tortur.
Krigsudbrud er nært
Så imens en hær af marokkanskbetalte advokater driver lobbyvirksomhed i både USA og EU, for at Vestsahara skal blive ved med at være under marokkansk overherredømme, forsøger saharawierne at råbe verdenssamfundet op for at undgå endnu en krig i Nordafrika  uden de store ressourcer og med kun få venner.
Og denne krig vil ikke bare være et problem for Marokko og Vestsahara, men for den i forvejen politisk ustabile nordafrikanske region.
Desuden kan vi oplyse, at en ny vigtig fiskeriaftale mellem Marokko og EU skal forhales under det danske formandskab af EU i første halvår af 2012.
Morten Nielsen og Peter Kenworthy er aktive i den danske ngo, Afrika Kontakt, der arbejder for en løsning af konflikten i Vestsahara og støtter demokratikræfterne i de besatte områder og i flygtningelejrene i Algeriet. De besøgte området i henholdsvis maj og februar i år.

