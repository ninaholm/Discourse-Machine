Kunst som drivkraft
Skal man være kulturkonservativ aristokrat for at blive fejret som en modig og markant kulturminister? Det gør det i hvert fald lidt nemmere


 Det har ikke været en nem uge for kulturminister Uffe Elbæk (R). I en offentliggjort e-mailkorrespondance med Informations kulturredaktør, skulle han svare på, hvorfor han ‘foragter kunsten’. Og samme anklage kunne han læse i Politiken, hvor den indflydelsesrige gallerist Nicolai Wallner var skuffet over, at kulturministeren virker uinteresseret i kunst og kun interesserer sig for kultur: »Jeg tror, det har noget at gøre med, at det er sjovere for en politiker at stå til en festival i en event-T-shirt, hvor der står et eller andet med ungdom og street art og vækstlag, (...) end at sende ti millioner til Statens Museum for Kunst, så man kan bevare den fri entré …«. Sådan sagde Nicolai Wallner. »Du elsker i hvert fald ikke kunsten, for hvis du virkelig elskede kunsten, så ville du ikke tugte den.« sagde Informations Peter Nielsen.
I anledning af national ‘spark til kulturministeren’-uge, har jeg spekuleret over noget: Hvad får tilsyneladende venstreorienterede kulturpersonligheder til gang på gang at fremhæve konservative Brian Mikkelsen som en markant kulturminister? Set i forhold til den nuværende, forstås; man tilføjer, at man ikke var enig med Mikkelsens politik, ‘men den var dog tydelig’ som Peter Nielsen skrev. Jeg har selv på lederplads gjort mig til talsmand for samme betragtning.
Kulturministerposten må være noget nær den sværeste i dansk politik. Institutionen er selvmodsigende. Man bestrider en demokratisk position for noget, der er så grundlæggende udemokratisk: Kunsten. Kunsten skabes og nydes af de få, men bliver i den demokratiske velfærdsstat betalt af de mange.
Det er jo nemt nok at argumentere for, hvis man er konservativ aristokrat. For det første er man som aristokrat fritaget for den antagelse, at alle nødvendigvis er i stand til at værdsætte kunst, så derfor er det acceptabelt, at kun de få nyder og skaber kunsten. For det andet er man som konservativ tilhænger af lavere skatter og dermed et lavere bidrag fra de mange, der alligevel ikke værdsætter kunst. Men hvad nu, hvis man er midtersøgende demokrat og med i en regering hvis mantra er ’lige muligheder for alle’? Hvordan argumenterer man så for, at de mange skal betale for den kunst, som kun de få skaber og nyder?
Man kan ikke påberåbe sig demokratisk legitimitet ved at sige, at pengene kommer alle til gode i form af sublime oplevelser i mødet med det skønne, for det gør de ifølge kulturvaneundersøgelser ikke. Man kan heller ikke tillade sig at sige, at den er central i et dannelsesmæssigt perspektiv, for så siger man også, at de, der ikke værdsætter kunst, er mindre kompetente samfundsborgere end de, der gør.
Og det er ikke en farbar vej i et verdensbillede, hvor alle er lige, og ingen skal finde sig i, at andre fortæller dem, hvad der er sundt og godt for dem.
Derfor har man i de seneste år opfundet en anden legitimitet, som også Uffe Elbæk er eksponent for (ikke kun i sit nuværende virke, men også i kraft af den arv, han tog med sig som grundlægger af kaos pilotuddannelsen): Kunsten kan fungere som en drivkraft. Den gør en forskel på betalingsbalancen. Den kan revitalisere øde udkantsområder. Den kan lokke turister til. Den gør nytte. Også for dig, der aldrig selv kunne finde på at benytte dig af den. Det er i virkeligheden et ret genialt projekt i et demokratisk perspektiv.
Problemet er så, at Uffe Elbæk også er minister for de, der er opmærksomme på, at kunsten i sig selv ikke er demokratisk. Den er elitær. På dem løber det koldt ned ad ryggen, når ministeren siger ’vækstteam’ og ’kultur’. Det ville være meget nemmere, hvis man var kulturkonservativ aristokrat og ikke behøvede at tage hensyn til folkets selvforståelse og den demokratiske legitimitet, når man formulerede et kulturpolitisk standpunkt. Men det er man jo ikke.
Måske har Uffe Elbæk fundet et svar på spørgsmålet om, hvordan man både kan være lighedsforkæmper og tilhænger af progressiv kultur- (eller kunst) politik. Man legitimerer kulturpolitik ved at sige, at den kan gøre nytte for de mange, selvom den nydes af de få. Så kan man være uenig i den politik eller ej, men den er dog tydelig.
 
Anita Brask Rasmussen er kulturjournalist

