Markedet er ikke målestok for kunst



 Det er altid sjovt at læse om kunst, når der bliver lagt så åbentlyst polemiske og reaktionære holdninger på bordet, som der blev i pn's leder 'Den herskende smag'. 
Det er ikke fordi, jeg skal forsvare kunstakademiets dispositioner, det må andre om. Problemet med lederen er, at den brokker sig over, at genrer som portrætmaleri, landskabsmaleri og stilleben er dømt inferiøre på kunstakademierne i Danmark. Det er noget vås af den simple årsag, at der ikke bliver undervist i genrer på danske kunst-akademier overhovedet. 
På to af tre akademier, det fynske kunstakademi og det kongelige danske kunstakademi, er undervisningen tilrettelagt efter medier - altså om eleven arbejder med video, maleri eller skulptur - og ikke efter, hvad eleven propper ind i mediet, altså hvilken genre eleven arbejder i. 
På det jyske kunstakademi bliver alle elever uanset medie undervist sammen i en kursusbaseret struktur. Så pn's brokkerier har intet at gøre med den gældende undervisningsstruktur på kunstakademierne i Danmark at gøre. 
Eleverne på kunsktakademierne får en bred og grundig undervisning i både kunsthistorien og kunstteorien, så den faglige basis hos eleverne er der sørget rigeligt for. Man kan endda godt mene, at der er sørget lidt for grundigt for det, men det er en anden diskussion. 
Om hvorfor Thomas Kluge er dømt ude af det gode selskab, for det er han, kan jeg kun sige, at hvis han er kunstner, hvilket jeg er meget i tvivl om, er han en umanerlig ringe en af slagsen. Hans stive akrylbarokmaleri ejer ikke et gram sjæl og bruger udelukkende sin energi på at behage den portrætterede ved tilføre en helvedes masse patos på en facon, som ville have fået Rembrant til at rødme af skam over plathederne. Teknisk set er det det rene plattenslageri. Indholdsmæssigt er det en skandale. At han har et godt levebrød ud af at male rige mennesker gør det hverken til kunst eller god kunst. Siden hvornår er markedet blevet en målestok for god kunst?
Jeg har siddet i en del censurkomiteer for censurerede udstillinger, og hvert år har der været en vognladning eller to af malere, der maler fupbarok, og de bliver alle som en afvist uden diskussion, og i og med jeg aldrig har set nogen repræsentanter for genren, bliver de afvist af alle censurkomiteer. Og det af en simpel grund: det er kitsch, det er tomt.
Det samme gør sig gældende for de kunstnere, som er forsøgt rehabiliteret eller bare habiliteret, i Merete Sanderhofs bog, men hverken Odd Nedrum, Ulrik Møller eller Peter Martensen bliver god kunst, bare fordi Sanderhof siger det. 
Faktisk har vi at gøre med en rigtig klassisk situation, som rammer rigtig mange billedkunstnere og alle mulige andre mennesker, at stor kommerciel succes ikke nødvendig følges af faglig anerkendelse, men der er altså ikke nogen, der er forpligtiget til at synes, at du laver fed kunst, bare fordi din bankbog er fed, for det følges ikke nødvendigvis ad. Så de pågældende kunstnere må være bitre hele vejen ned til banken.

