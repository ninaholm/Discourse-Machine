Voksne mænd forsvarer akademisk uhæderlighed
Derfor boycotter gymnasieeleverne eksamen i Almen Studieforberedelse


 I øjeblikket boycotter elever på 11 gymnasier eksamen i faget 'Almen Studieforberedelse'. Almen studieforberedelse (AT) er en konstruktion, der går ud på at skabe kunstige, tværfaglige forløb baseret på et videnskabsteoretisk fundament, som de studerende typisk først har overblik og faglighed til at arbejde seriøst med på andet eller tredje år af deres universitetsstudium, og som æder 10 pct. af undervisningstiden i gymnasiet. 
Til eksamen i AT eksamineres eleverne ikke udelukkende i deres faglige kundskaber, men i lige så høj grad i deres evne til at få to fag til at arbejde sammen. Et aktuelt eksempel: En elev vælger at gå til AT-eksamen i fagene naturgeografi og dansk med et projekt om forklaringsmodeller. I projektet inddrager hun som danskfagligt materiale den ældre Eddas fremstilling af fimbulvinteren og som naturgeografisk materiale den (ifølge mine geografikollegaer) forældede teori om svækkelsen af den såkaldte Grønlandspumpe, der i tilfælde af yderligere global opvarmning vil medføre koldere klima i Nordatlanten. Til eksamen vil eleven ikke have en eksaminator og en censor fra begge fag: Af spare- og logistiske hensyn vil kun den ene af elevens projektvejledere være til stede ved eksamen, mens censor repræsenterer det fag, min skole ikke skal (eller kan eller må) dække. Lad os sige, det bliver mig, der skal eksaminere: Det vil medføre, at elevens censor er geograf. Jeg vil kunne bedømme elevens danskfaglige præstation, og jeg vil ud fra elevens naturgeografiske fremlæggelse kunne bedømme sammenkædningen af de to forskellige fremstillinger af forklaringsmodeller. Men jeg ved intet om den naturgeo-grafiske fremstilling, ligesom censor ikke har begreb skabt om den litterære.
Lad os antage, at jeg ikke kan fordrage eleven. I givet fald vil jeg kunne pille den danskfaglige del af oplægget fra hinanden og anbefale en meget dårlig karakter, der i yderste konsekvens kan være afgørende for, om eleven kommer ind på sit drømmestudium eller ej, uden at censor kan stille noget op. Og vice versa. Censor er elevens retssikkerhed, men med den nuværende ordning er eleven i praksis retsløs: Hun har ikke længere en eksaminator og en censor men istedet to eksaminatorer, hvoraf den ene ikke har kendskab til det projekt, der fremlægges. Det er katastrofalt!
Ubegavede argumenter 
Derfor boycotter eleverne på 11 skoler som sagt konstruktionen, mens formanden for rektorforeningen, Peter Kuhlman, har valgt at gå ministeriets ærinde og forsvare ordningen med de fuldstændig uantagelige argumenter, at det dels vil blive for dyrt at have både eksaminatorer og censorer i alle involverede fag, dels at vi des-uden vil bedømme eleverne mildt. 
Det første argument er decideret ubegavet. Ja, gu' vil det blive dyrt, men det må man have været klar over, da man vedtog reformen: Hvis man vil have flerfaglige eksaminer, så koster det penge.
Det andet argument er réelt en politisk indrømmelse: Hvis vi skal 'bedømme eleverne mildt', må det være for at kompensere for den omstændighed, at konstruktionen er kunstig, og at vi derfor ser igennem fingre med, at det er noget nonsens, eleverne producerer.
Gry Möger Poulsen, formand for gymnasieelevernes sammenslutning DGS, udtrykker i Berlingske Tidende den 30. januar bekymring for både faglighed og retssikkerhed ved eksamen. Det er meget pinligt for både ministeren og Peter Kuhlman, at kravet om seriøsitet og faglighed i uddannelserne bliver rejst af en pige på 19, mens voksne mænd med en akademisk uddannelse forsvarer usaglighed, retsløshed og akademisk uhæderlighed.
Rune Munk-Jørgensen er adjunkt ved Allerød Gymnasium

