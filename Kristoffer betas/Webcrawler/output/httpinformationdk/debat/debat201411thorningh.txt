Thorning holdt sit løfte og skuffede vælgerne
Gang på gang er Helle Thorning-Schmidt blevet beskyldt for løftebrud. Men løftet om at gøre op med blokpolitikken har hun holdt. Desværre for hende er danskerne enten ligeglade eller direkte skuffede over det


 Valgkampen kørte kun på sin tredje dag, da et af de mere ikoniske øjeblikke i dansk politik indtraf. På forsiden af Berlingske trykkede de daværende ledere af Radikale Ventre, Margrethe Vestager, og Det Konservative Folkeparti, Lars Barfoed, hånd med budskabet om, at de var klar til at bryde blokpolitikken.
Denne sidste søndag i august 2011 delte Socialdemokraternes statsministerkandidat Helle Thorning-Schmidt røde roser ud til potentielle vælgere, som havde valgt at bruge fridagen på en tur rundt i Frederiksberg Have.
»Hvis jeg møder nogle konservative i dag, så vil jeg give dem en krammer,« lød Thornings begejstrede reaktion ifølge Ritzau, da hun kommenterede forbrødringen mellem de radikale og konservative, inden hun uddybede sin glæde ved udsigten til, at 10 års blokpolitik mellem Venstre, de konservative og Dansk Folkeparti kunne være brudt:
»Hvis man vil have mindretallet med, så må man acceptere mindretallets holdninger. Det er det, der er gået galt i dansk politik i 10 år. Så ja, vi er parate til at give og tage uden for det faste flertal,« forklarede Thorning.
Siden den søndag er meget gået galt for Helle Thorning-Schmidt. Godt nok blev hun statsminister, men beskyldningerne om løftebrud er regnet ned over hende og resten af regeringen gennem hele valgperioden, og snart kan socialdemokrater over hele landet se frem til, at de skal gennem en valgkamp, hvor vælgerne med rette vil spørge: Hvorfor lovede I alt muligt før valget, som I ikke har holdt efter valget?
Svaret kender vi allerede. De parlamentariske vilkår var ikke til stede.
Men måske har vi allerede glemt ’00’erne? Her blev finanslovene og mange større forlig indgået mellem VK-regeringen og Dansk Folkeparti. Det førte til Ny Alliances etablering i 2007 for blandt andet at minimere Dansk Folkepartis indflydelse. Det lykkedes som bekendt ikke, og da Analyse Danmark for Ugebrevet A4 i 2008 spurgte danskerne, hvad de mente om blokpolitikken, var beskeden entydig: To tredjedele af vælgerne mente, at VK-regeringen førte blokpolitik med Dansk Folkeparti og håbede på, at partiet blev sat ud på sidelinjen i dansk politik.
Allerede dengang lovede Helle Thorning-Schmidt et opgør med blokpolitikken, hvis hun kom til magten.
»Vi skal stræbe efter brede løsninger på de vigtigste samfundsproblemer. Og det gør vi ikke, hvis enhver forhandling indledes med et krav om, at man aflægger troskabsed til det herskende flertal ved døren,« lød hendes svada mod Anders Fogh Rasmussen og Pia Kjærsgaard i afslutningsdebatten i maj 2007.
Midt i al armoden over løftebrudene forsøgte Thorning syv år senere at score nogle point på, at hun trods alt havde leveret på et løfte hos partikammeraterne:
»Det er nu, vi skal holde fast i vores resultater. Vi har så mange. Men det er også fuldstændigt rigtigt, at vi ikke har fået gennemført alt det, vi gik til valg på. Forklaringen er ret enkel: Vi er en ægte mindretalsregering. Og med en ægte mindretalsregering mener jeg en regering uden ubegrænset kassekredit hos Dansk Folkeparti. Vilkårene for min regering – vores regering – har hele vejen igennem været, at vi skal finde flertal for vores politik. Hver dag. Året rundt. Det er ikke noget, jeg begræder. For vi ønskede jo at bryde med nullernes blokpolitik. Det har vi gjort,« forklarede Helle Thorning-Schmidt på Socialdemokraternes kongres i september i år.
Nu vides det ikke, hvor mange konservative Helle Thorning-Schmidt krammede tilbage i 2011, men i den konservative højborg Frederiksberg er det sikkert blevet til en del. På Christiansborg har hun i hvert fald knuselsket Det Konservative Folkeparti, så snart muligheden bød sig for at indgå brede forlig. Det er bare ærgerligt for hende, at hendes vælgere tilsyneladende er ligeglade – og faktisk ligefrem er blevet skuffede, når regeringen har valgt de borgerlige i stedet for Enhedslisten. Det har båret ved til opfattelsen af, at det var Blå Bjarne, der bestemte, og at regeringen bare var en light-udgave af VK-tiden. I hvert fald bliver Thorning-Schmidt og Socialdemokraterne ikke i meningsmålingerne belønnet for deres hemmelige succes, fordi vælgerne slet ikke ville belønne det, de ønskede sig, da det blev virkelighed.
Casper Dall er leder af Informations Christiansborg-redaktion.
Klummen er udtryk for klummistens egne holdninger

