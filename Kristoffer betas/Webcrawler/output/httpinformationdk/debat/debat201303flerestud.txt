Flere studenterjob skader fastansatte



 Regeringen vil lave en SU-reform, og Venstre vil hæve fribeløbet for studerende på SU. Konsekvensen af begge tiltag vil være, at studerende presses eller lokkes til mere erhvervsarbejde, hvilket på flere måder er uheldigt.
Når studerende skal supplere deres SU med erhvervsarbejde, går det ud over tid og kræfter til at studere. Især når arbejdet er af større omfang, som det er for mange studerende. Det vil også medvirke til at forlænge studietiden, hvilket er stik imod, hvad politikerne ellers prædiker. Samtidigt fungerer de studerende ofte som fleksibel, billig arbejdskraft, der fortrænger fastansatte. I nogle supermarkedskæder er efterhånden op imod to tredjedele af medarbejderne unge under 25 år, hvoraf mange er studerende med deltidsjob.
Også i staten er antallet af studenterjob stigende. I både ministerier og styrelser samt ikke mindst på universiteterne er antallet af studentermedhjælpere steget i de senere år. På Aarhus Universitet er der nu ansat 2.500 studentermedhjælpere, hvilket er knap 1.200 flere end for tre år siden. I centraladministrationen er antallet af studentermedhjælpere på fire år steget med knap 20 procent, og i nogle styrelser er der nu næsten lige så mange studentermedhjælpere som HK’ere.
Erstatter fastansatte
Specielt efter de seneste års store sparerunder i staten er studentermedhjælpere kommet til at erstatte ellers fastansatte medarbejdere, der er blevet afskediget eller har fået en fratrædelsesordning. Når veluddannede og erfarne medarbejdere erstattes af deltidsansatte studenter, går det ud over kvaliteten i sagsbehandlingen, så borgerne får en dårligere service. Det er bekymrende, ligesom det er kritisabelt, at staten som arbejdsgiver kaster medarbejdere ud i arbejdsløshed til fordel for løst ansatte studerende, fordi de er billigere.
Det kan i et vist omfang være nyttigt, at studerende har et job ved siden af studierne, men det bør fortrinsvist være studierelevante job, der fungerer som supplerende praksis til studiets teoretiske, faglige indhold – og ikke overtagelse af andre opgaver, så fastansatte fortrænges.
 
Peter Raben, næstformand HK/Stat

