Kunsten må møde sit publikum



Marianne Jelved, Kulturminister, Radikale VenstreBilledkunstner og cand.phil. Gorm Spaabæk (GS) opfordrer mig d. 10. juni i kronikken Billedkunstnerne er vor tids proletariat til at gøre op med det forhold, at danske billedkunstnere kun sjældent bliver betalt for deres arbejde i forbindelse med udstillinger på offentligt støttede kunstmuseer og i udstillingshaller og kulturhuse.Kronikøren opfordrer mig til ligefrem at boykotte udstillingsstederne og ikke længere åbne danske kunstudstillinger Så langt vil jeg dog ikke gå, og jeg tror heller ikke, at det vil være i kunstnernes interesse. Jeg forstår udmærket, at kunstnerne gerne vil have honorar for deres arbejde. Og spørger man danske billedkunstnere om, hvad der for alvor kunne forbedre deres arbejdsvilkår, svarer de: betaling for det arbejde, de leverer i forbindelse med udstillinger.Derfor vil jeg gerne opfordre museer og udstillingssteder til at prioritere honorering af kunstnerne. Men det er ikke rigtigt, når GS skriver, at der typisk ikke bliver betalt udstillingsafgift til kunstnerne. Det gør der, for det er der et lovkrav om. Dertil findes der en støtteordning til udstillingsvederlag, så institutionerne kan få deres omkostninger dækket. Vederlagsordningen sigter mod, at en kunstner bliver bedt om at udlåne sine egne værker til et statsligt museum eller udstillingssted. Her betales der op til 6.000 kr. om måneden til kunstneren, så længe udstillingen varer.Den ordning har et dobbelt formål: dels at håndhæve et princip om betaling til kunstnerne, dels at sørge for, at museerne og udstillingsstederne økonomisk set har råd til at arrangere udstillingerne.Kunst skal møde publikumStatens Kunstråd har også en støtteordning til udstilling og formidling, samtidig med at kunststøtten indeholder en lang række ordninger, som kommer den skabende kunst og dermed billedkunstnerne til gode, bl.a. i form af arbejdslegater fra Statens Kunstfond samt de livsvarige ydelser, som GS også selv nævner.Men der er en enkelt ting, som GS glemmer, nemlig at kunsten også skal møde sit publikum. Det sørger udstillingsstederne for. Og så giver det ikke mindst befolkningen adgang til at opleve og nyde kunsten og få den formidlet i gode professionelle rammer.Selvfølgelig skal vi støtte kunstnerne og princippet om, at kunstnerne får betaling, når de udstiller på statslige udstillingssteder. Men et væsentligt hensyn er også, at kunsten og publikum kan møde hinanden.
