Falsk utryghed
Politikerne fastholder et samfund, hvor der kan tjenes flere penge på at sove i sit hus om natten end ved at gå på arbejde om dagen


Uha nej, rør aldrig ved boligskatten. Hvilken regering vover at jage helt almindelige mennesker fra deres helt almindelige huse og hjem. Det velkendte omkvæd istemte senest skatteminister Morten Østergaard (R), da han i går afviste Produktivitetskommissionens anbefaling af at ophæve de tilbageværende dele af Anders Fogh Rasmussen-regeringens skattestop.Skatteministeren kan afvise forslaget, men ingen politikere kan forklare, hvorfor vi i dette land på 13. år har valgt at fastfryse netop – og kun – skatten på ejendomme, mens alt andet i samfundet løbende reguleres og revideres.Netop for at undgåbølger af insolvens og konkurser foreslår Produktivitetskommissionen, at ejendomsværdiskatten blot stiger til et niveau, hvor skattefordelene ved rentefradraget neutraliseres. Her er der tale om en ny variant af tidligere modeller bragt i forslag af blandt andre de økonomiske vismænd og Velfærdskommissionen. Vismændene foreslår eksempelvis en skatterabat til særligt udsatte boligejere, så de ikke skubbes ud over fallittens rand.Det burde berolige befolkningen og give skatteministeren mod til den nødvendige sanering, men nej. Uagtet mængden af gennem-regnede modeller, politikerne præsenteres for, så ender det altid med en afvisning. Heldigvis har det ikke fået Produktivitetskommissionen til at holde sig tilbage.Men hvorfor ønskerpolitikerne af fastholde et samfund, hvor der kan tjenes flere penge på at sove i sit hus om natten end ved at gå på arbejde om dagen? Hvorfor ønsker politikerne fortsat at give incitament til boligspekulation?Åbenlys er politikernes frygt for at gøre boligejerne utrygge, selv om der i de foreslåede modeller vil være tale om falsk utryghed. En regulering af boligskatten vil til gengæld kræve politisk ansvarlighed og enighed på tværs af Folketinget, hvilket desværre er en utopi.Tilbage står, at der ingen rationelle argumenter findes for fortsat at frede boligskatten. Der findes kun politiske. Og de to ting må i dette tilfælde ikke forveksles.
