Bedste fjender
Partiformænd udsætter sig selv for livsfare, hvis de ikke i tide indgår alliancer med modstanderne. Det er læren af de senere års politiske danmarkshistorie og SF’s formandsvalg


 Da jeg i 1998 interviewede Gert Petersen i anledning af erindringsbogen Inden for systemet – og udenfor, spurgte jeg ham til sidst, hvad han egentlig var mest stolt af i sin politiske karriere. Svaret faldt uden betænkning: SF’s medlemsdemokrati. En henvisning til, at medlemsdemokratiet havde SF’s stifter, den tidligere DKP-formand Aksel Larsen »det svært med«, som Gert Petersen formulerede det.
Et årti efter interviewet har formandvalget i SF endnu engang afsløret, at partiformænd m/k ikke bare bør inddrage såvel medlemmer som venner og fjender i partiets for deres blå øjnes skyld. I længden er det klogt, hvis partilederen har sit politiske liv kært.
Den nyere danmarkshistorie er fyldt med eksempler på populære partiledere, der pludselig ikke var så populære mere og ikke kunne komme igennem til 112, når de fem minutter i tolv hørte nogen pusle ved bagdøren.
Per Stig Møller var gået under jorden, da Hans Engells støtter efter hans spritkørsel i 1997 ringede rundt til medlemmerne af den konservative folketingsgruppe for at sikre opbakning til den tiltænkte afløser Anne Birgitte Lundholt. Poul Nyrup Rasmussen fik telefonsvareren, da han i 2002 en sidste gang forsøgte at sikre sig Mogens Lykketofts fortsatte opbakning. Og i 2011 sad Lene Espersen i Qatar og sms’ede forgæves hjem om hjælp til at fortsætte på posten som partiformand.
Alle partilederne har måttet sande det gamle mundheld fra amerikansk politik: Hvis du vil have en ven i Washington, så køb en hund.
I stedet tegner de fleste partiformænd deres livsforsikringer ved at dele magten med deres politiske modstandere i partiet, så disse både får medindflydelse og medansvar, hvis/når det går galt i meningsmålingerne.
Mest formaliseret er måske Socialdemokraternes magtdeling: Gruppeformanden skal være fra den gamle Nyrup-fløj eller Morgenmadsklubben, næstformanden fra den gamle Auken-fløj eller Rustbankerne – mens den politiske ordfører skal være fra den resterende midtergruppe eller Netværket.
Da Gert Petersen blev SF’s formand i 1973, delte han da også magten mellem SF’s venstrefløj og de såkaldte larsenister med deres ide om en »enhedsfront« i arbejderbevægelsen. Den afgående partiformand, Sigurd Ømann, blev formand for folketingsgruppen, hvor han og larsenisterne stadig havde flertal.
Og det blev atter Gert Petersen – »den store rorgænger«– som i 1970’erne og 80’erne forenede SF’s gamle venstrefløj med de nye strømninger i kvinde-, miljø- og fredsbevælgelsen.
Efter Gert Petersens afgang i 1990 kom det dog til et valg mellem disse to linjer i SF personificeret i »røde Holger« og »grønne Steen«.
Holger K. Nielsen trak sig sejrende ud af formandsvalget med Steen Gade – men igen uden at det blev winner takes it all. Steen Gade blev tilbudt gruppeformandsposten, og det store mindretal blev ikke majoriseret af Holger K. Nielsen.
En tradition med at give plads til taberne og afstå fra udrensninger, som Villy Søvndal i første omgang fulgte, da han blev formand i 2005 og blandt andet lod Ole Sohn fortsætte som gruppeformand, selv om denne aldrig havde meldt ud under formandsvalget.
I dag taler mange af Villy Søvndals tidligere støtter imidlertid om, at han netop endte med at glemme denne leveregel i politik – og ikke mindst i SF – om at dele magten med sine modstandere.
I stedet er Villy Søvndal og hans væbnere, Jesper Petersen, Thor Möger Pedersen og Astrid Krag, blevet overrasket over utilfredsheden i SF’s bagland mod sidstnævntes formandskandidatur og støtten til Annette Vilhelmsen.
Thor Möger Pedersen kom ellers engang for skade at fortælle Euroman, at han ikke alene altid havde været fascineret af Francis Ford Coppolas Godfather-trilogi. Filmene havde angiveligt lært Thor Möger Pedersen mere om organisationsteori og strategi end studierne på statskundskab på KU.
I så fald må Thor Möger Pedersen have glemt Michael Corleones formaning i Godfather 2 om altid at kende sine fjender. Som Michael Corleone fortæller, at hans far, Vito, fortalte ham:
»Hold dine venner tæt på dig, men dine fjender tættere«.
Kim Kristensen er journalist ved Informations Christiansborg-redaktion

