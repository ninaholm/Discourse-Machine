Dagbladene er fremtidens biblioteker
God journalistik er kulturbærende og en del af god dannelse på linje med store forfatteres værker. Derfor bør mediestøtten omlægges, så alle får gratis adgang til kvalitetsnyheder


 
	Så kom BerlingskeMedia med sit bud på en fremtidig forretningsmodel: En betalingsmur, der byder på dyrere og mindre lempelig adgang end den, størstedelen af konkurrenterne tilbyder.

	Samtidig erfarer vi, at Liberal Alliances nye medieordfører, Mette Bock, helt vil fjerne mediestøtten. Partiets stemmer er ikke afgørende, men tankesættet kan meget vel få en vigtig rolle i det næste medieforlig.

	Tilsammen kan de to forhold få alvorlig betydning for udviklingen af vores samfund. Med andre ord: Journalistikken står for fald – og udgiverne bag den er selv delvist skyld i det. Før rigor mortis indtræder, må vi tydeliggøre effekten af en potentiel dagbladsdød og pege på, hvordan man kan undgå den.

	Forretningsgrundlaget siver hastigt væk fra det publicistiske område, og betalingsmurene vil kun accelerere den tendens.

	Var det ikke tilfældet, ville vi allerede nu kunne se positive tal hos de dagblade, der i længere perioder har haft mure. Desperate forsøg på at få betaling for indhold kombineret med gratis uddeling af selvsamme indhold er opskriften på en dødelig cocktail. Alligevel er nyhedssites stadig nogle af de mest besøgte ifølge Danske Medier. Folk forbruger dagbladenes indhold som aldrig før, men jo højere mure desto flere frafald.

	Exodus mod gratis sites

	Bag den tendens lurer et nyt og større problem. Man skal bare kigge ét sted for at få øje på det: Dybt ind i Facebook-trådene. Her findes den skinbarlige sandhed: Der er masser af debat og nyheder, men journalistikken mangler.

	Jeg tror ikke, det er gået op for hverken politikere eller meningsdannere, at når betalingsmurene først står solidt, vil folket søge mod gratis sites, hvor indholdet alt andet lige vil være af dårligere eller af udenlandsk karakter. Vi vil derfor komme til at opleve et exodus mod sociale fora, og folk vil i endnu højere grad forbruge delte ’billige nyheder’ på Facebook.

	God journalistik er imidlertid ikke alene en kulturbærer, men også en dannelsesrejse på linje med vores store forfatteres filosofiske tanker. Det er en tråd med stavefejl og udokumenterede holdninger ikke.

	Journalistik er kunsten at føre et sagligt argument vinklet ud fra et uddannet menneskes overbevisning.

	Der findes indhold af meget høj karakter hos alle dagblade, men hvad nytter det, når de har vænnet os til at komme ind i en hule af blinkende bannere og overskrifter, der som stangvarer alle ligner hinanden?

	Lisbeth Knudsen (adm. direktør, BerlingskeMedia) forsøger at vække vores interesse ved at forsikre om, at der bag de nye mure bliver tale om journalistik af endnu højere kvalitet og med wau-faktor. Men argumentet ændrer simpelthen ikke på vores købsadfærd. Og et kæmpe ’desværre’ for det.

	Kopier biblioteksmodellen

	Skal vi vente på Jeff Bezos (direktør for Amazon.com), Springer Verlag og Liberal Alliance, før vi tør tage stilling?

	Eller skal vi betragte forbruget af digitalt superindhold som en så væsentlig del af dannelsesrejsen, at den skal være frit tilgængelig for alle?

	Vælger vi den sidste mulighed, skal den fremtidige mediestøtte se helt anderledes ud end den, vi har i dag. Der skal kigges i flere kasser for at finde de nødvendige midler. Midler, der skal sikre, at tilgangen til lødigt indhold bliver de næste generationers førsteprioritet. Midler, der skal sikre, at nyhedssøgningen ikke nødvendigvis flyder ud over landets grænser. Midler, der skal til, for den næste generation ikke bliver tabt i tråde af ligegyldigheder.

	Dagbladene skal være fremtidens sikkerhedsventil for superindhold, og det skal være muligt for enhver at slå alt gratis op.

	Omlæg derfor hele støtten, før den store skade indtræder og sørg for at sikre subsidier til alle dagblade. Det skal ske på linje med støtten til biblioteker. Biblioteker har i generationer tjent rollen som gratis tilbud til litteraturinteresserede. De har sikret kulturarvens udbredelse, men nu hvor vi ser folk søge væk mod digitale kanaler giver det mening at lade dagbladene tjene samme formål som biblioteker.

	Det må dog ikke ske på bekostning af det kommercielle. Der skal være en fin linje mellem det at modtage støtte og lave kvalitetsjournalistik. Hvor den skal drages, kunne man passende nedsætte et udvalg til at undersøge inden medieforliget 2014.

	 

David Beckmann er offentlig debattør, iværksætter og driver konsulentbureauet New Media Consulting

