Vi skal rengørings-myterne til livs
For os, der arbejder med rengøring på hospitalerne, er det ikke breaking news, når medierne fra tid til anden svømmer over med historier om dårlig hygiejne. Skal vi gøre noget ved problemet, er der brug for respekt om vores fag


 De dukker op med jævne mellemrum, historierne om ringe hygiejne på danske hospitaler. Det sker, hver gang borgere med det fornødne overskud siger fra.
Som for eksempel i sensommeren, da kronikør Jeppe Morgenthaler her i Information beskrev sin indlæggelse på Hvidovre Hospital: »Min indlæggelse fortæller mig, at der er et eller andet ret alvorligt galt. Hvidovre Hospital mangler midler. Masser af midler. Til rengøring, istandsættelse og … well, endnu mere rengøring. Nu.« Eller da forfatter og journalist Morten Sabroe om sin indlæggelse skrev følgende på Facebook: »Så skulle jeg på toilettet. Jeg åbnede døren. Der stank af urin. Der var blodpletter på sædet og på gulvet. Der var lort i tønden.«
I Tv-Avisen kunne man efterfølgende høre, at 31 ud af 37 hospitaler var dumpet i rengøring, da kontrollen var på besøg. På de tre hospitaler, der gjorde det dårligst, dumpede hvert fjerde rum.
For os, der beskæftiger os med rengøringen på offentlige institutioner, er ingen af de nævnte historier breaking news. For ja, der er – ikke altid, men alt for ofte – beskidt på landets offentlige institutioner.
Endnu mere syge
Måske kan man synes, at rengøringsmedarbejderne skulle tage sig lidt sammen. Oppe sig. Sige fra eller finde et andet job. Men det er ikke kun dem, der står tilbage med lorten i hånden eller toilettet, når mediestormen har bevæget sig videre til andre samfundsproblemer. Patienterne, som bliver indlagt på sygehuse – ja, fordi de er syge – risikerer at blive endnu mere syge og dø af deres ophold.
Hvert år får op mod 100.000 patienter det, man kalder en sygehusinfektion. Omkring 4000 af dem dør.
Infektionen har de udelukkende fået, fordi de mødte multiresistente bakterier, der har det som fisk i vandet på danske sygehuse.
Infektionernes hærgen på sygehusene skyldes naturligvis ikke alene manglende rengøring. Multiresistens er primært en behandlingsudfordring. Resistensen skyldes sjusket omgang med den medicin, der ville kunne slå bakterierne ned. Men flere af de undersøgelser, der ligger bag De Nationale Infektionshygiejniske Retningslinjer (NIR), viser, at kvalitetsrengøring vil formindske antallet af smittede
Det gælder om at nedbringe smitte og stoppe udbrud med f.eks. den frygtede MRSA.
Både på sygehuse og plejehjem er der indført metoder og standarder, der har fokus på at nedbringe infektionsfaren. Og serviceassistenterne er veluddannet i infektionsforebyggende rengøring.
Men hvad hjælper standarder og metoder, hvis ikke der er tid eller vilje til at følge dem?
Fundamentet
Vi bør fokusere langt mere på infektionsforebyggende rengøring. Det virker. På de offentlige institutioner, hvor man aktivt har valgt at fokusere på kvalitet, faglighed og trivsel, har resultaterne været slående. Det gælder f.eks. Praktisk Bistand i Vejle Kommune, rengøringskorpset i Køge kommune og på Gentofte Sygehus, hvor satsning på faglighed har ført til bedre kvalitet. Men sådan er det desværre ikke alle steder.
Myter om, at rengøringen er noget, alle og enhver kan finde ud af, er sejlivede? Rengøring, tøjvask, madlavning er stadig kompetencer, som ikke nyder den store respekt. Holdninger som ’Hvor svært kan det være, alle kan vel vride en karklud’ lever i bedste velgående.
Respekt om et fag, der udgør fundamentet i den velfærd, vi kender, er helt afgørende. Anerkendelse af at rengøring er et centralt redskab til at sikre rene offentlige institutioner. Og uddannelse og udvikling af kompetencer i velfærdens fundament er vigtigt, hvis vores velfærd skal udvikle sig og blive bedre og også mere rentabel.
Come on, politikere
En nærliggende løsning på de udbredte problemer med det offentliges hygiejne er at vælge faglighed frem for at løse økonomiske problemer med hovsaløsninger. Nedskæringer eller udliciteringer til de private udbydere, der kan tilbyde det billigste produkt, giver sjældent kvalitet. Det er jo helt tydeligt, at det overhovedet ikke betaler sig at spare på rengøringen, hver gang budgettet sprækker.
Skal samfundet få gavn af fremtidens nye supersygehuse, ny teknologi og nye organisationsformer kræver det, at de, der kan og skal gøre noget ved det, holder op med at putte sig. Der er behov for overblik, og for at de mennesker, der skal sikre ydelser af høj kvalitet, også er respekterede og har mulighed for og tid til at udføre deres arbejde. Sådan er det langt fra i dag.
Selv om rengøringsmedarbejder er blevet uddannet og efteruddannet til at varetage en rengøring på et højt kvalitetsniveau, og de nationale retningslinjer for, hvordan man skal gøre rent, er splinternye, har alt for mange ledere og politikere tilsyneladende stadig ikke forstået, at rengøring ikke er en økonomisk buffer, som kan bruges til hvad som helst.
Dem, der tager beslutningerne og prioriterer midlerne, må indse, at et rent og appetitligt miljø for patienterne på sygehusene, borgerne på plejehjemmene og børnene i institutionerne og skolerne er en meget bedre investering end de grisestier, vi tillader i dag.
Come on!
Gina Liisborg er formand for Kost- og Servicesektoren i FOA

