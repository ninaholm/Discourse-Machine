Modvækst er ikke svaret på arbejdslivets udfordringer
Det er indiskutabelt, at globaliseringen skaber usikkerhed om jobbene, at VK-regeringen har forstærket uligheden, og at dokumentations- og evalueringsræset på arbejdsmarkedet presser den enkelte medarbejder. Men løsningen er ikke den diffuse kapitalismekritik og nulvækst, som vækstfornægteren Ole Busck gjorde sig til talsmand for i gårsdagens kronik
Lønkamp vil fortsat være en kernedisciplin for fagbevægelsen. For mange er en høj løn lig med stor anerkendelse.


 I LO-fagbevægelsen er arbejdspladsen udgangspunktet for vores arbejde, vores politiske overbevisning og fælles værdigrundlag. Det er vores medlemmers hverdag. Det er her, vi udfordres som interesseorganisationer, og det er herfra, vi kender de forhold, vi regulerer gennem de overenskomster, som vi forhandler os til. Det er vores bidrag til den danske model, som gennem det 20. århundrede har været grundlaget for opbygningen af velfærdssamfundet.
Vores mangeårige strategi har været en kontinuerlig udvikling af rammerne for arbejdsmarkedet i et samarbejde med arbejdsgivere og det politiske system. I det arbejde har vi været fulgt af en lige så kontinuerlig kritik fra venstrefløjen om ikke at gå radikalt nok til værks.
Det er fair nok, men udfordringerne for arbejdspladserne i dag er så komplekse, at de ikke kan affejes med et økonomisk kursskifte i fagbevægelsen. I stedet for at spørge: 'skal vi have mere vækst?', 'skal vi have minusvækst?', 'Skal vi have nulvækst?', er det spørgsmål, vi svarer på: 'På hvilket grundlag vil vi skabe mere vækst?'.
Bæredygtig vækst, medarbejderdreven innovation og teknologiudvikling er både svaret på de store klimaudfordringer, vi står over for, og de forandringer der sker på arbejdsmarkedet.
I stedet for at smide miljøet ud med regnvandet, foreslår vi, at man renoverer det nedslidte kloaknet, styrker forskningen i miljøteknologi og bruger de mange erfaringer, medarbejderne gør sig i dagligdagen i den strategiske udvikling af produkter og service. Det er til gavn for samfundet, for udvikling af arbejdspladserne, og samtidig skaber det arbejdspladser til LO-medlemmerne. Det er ikke et enten-eller, hvilket Ole Busck kan forvisse sig om ved at tage en snak med de mange, der er blevet arbejdsløse under krisen.
Problemet med vækstfornægterne er, at de har meget svært ved at forklare, hvor arbejdspladserne skal komme fra, og det er unægtelig et meget svært udgangspunkt at have for en fagbevægelse, der skal skabe gode arbejdsliv.
Både mening og penge
Enten-eller er heller ikke vores syn på, om der skal penge i lønningsposen eller mening i jobbet.
Hvis man spørger til menneskers arbejdsliv og deres håb om indholdet i deres fremtidige job, vil de pege på personlige udfordringer som det vigtigste. Det er blevet et stadig vigtigere tema, og det udfordrer også de traditionelle arbejdspladser, når de skal afstemme jobmulighederne med de nye generationers forventninger til et tilfredsstillende arbejdsliv. Så vidt tror jeg, Ole Busck og fagbevægelsen er enige.
Men det betyder ikke, at penge ikke er vigtige, og da slet ikke i et land, hvor forskellen mellem direktørlønningernes himmelflugt og den almindelige lønmodtagers beskedne lønstigninger er uhørt høj. For nogle medarbejdere indebærer anerkendelse en pose penge for andre gælder det ikke.
SOSU'ernes kamp for ligeløn ved overenskomstforhandlingerne i 2008 bliver i Ole Buscks udlægning til »i virkeligheden« at have været et udtryk for frustration over den manglende mening i arbejdslivet og ønsker om større anerkendelse. Sådan var det ikke. Ligelønskampen på social- og sundhedsområdet var netop udtryk for, at mænd og kvinder i vigtige jobfunktioner udviste bevidsthed og stolthed over deres arbejdes vigtighed og nødvendighed. Netop derfor følte de sig trådt på, fordi aflønningen sammenlignet med ufaglærte job i industrien ikke virkede rimelig. Det vil de fleste kunne huske, hvis de tænker tilbage til dagene i Holstebro, hvor det hele startede. Medarbejderne var godt klar over, hvad de ville have: respekt og anerkendelse i form af en ekstra pose penge.
I LO-fagbevægelsen gør vi en del ud af at repræsentere vores medlemmer, og det er tydeligt, at løn og ligeløn fortsat er et vigtigt tema. At skabe tilfredsstillende og meningsfyldte job, som Ole Busck efterlyser, er ikke en mindre vigtig opgave, det er bare en anden opgave, som fagbevægelsen naturligvis også skal bruge ressourcer på.
Det gode arbejdsliv
Det gode arbejdsliv handler især om at have indflydelse på rammerne og indholdet af dit job. Overenskomsterne er LO-fagbevægelsens og medlemmernes redskab til at skaffe sig indflydelse. Det er her, rammer og vilkår for den enkelte er beskrevet. I de sidste 20 år er overenskomsterne på mange områder blevet decentraliserede.
Decentraliseringen af overenskomsterne har lagt mere indflydelse ud til ledere og tillidsrepræsentanter på arbejdspladserne. Det har givet rum til, at man i højere grad har kunnet tilrettelægge drift og produktion efter lokale hensyn, hvilket har virket tilfredsstillende.
LO lavede i 2010 en stor undersøgelse blandt 11.000 tillidsrepræsentanter på LO-arbejdspladserne. Den viste, at to tredjedele af tillidsrepræsentanterne havde indgået lokale aftaler med arbejdsgiverne. De kan handle om mange ting, men ofte er det arbejdstilrettelæggelse, ferieafvikling eller flekstid, det drejer sig om. Områder, som vi ved, er vigtige både for de unge på arbejdsmarkedet og for børnefamilierne, der med to udearbejdende forældre kan have brug for fleksibilitet.
Det er givetvis ikke godt nok alle steder, men det viser, at vi i modsætning til hvad Ole Busck opstiller har redskaberne til at udvikle rammerne for arbejdspladserne: Vi har overenskomsterne, og vi har tillidsrepræsentanterne. Vores opgave er, som altid, at få forventninger og drømme omsat ved forhandlingsbordene.
Job med mening
Indholdet i jobbene skal der også gøres noget ved. Og fagbevægelsen er faktisk længere fremme, end Ole Busck vil give os point for. Uddannelsesspørgsmålet er helt centralt for at skabe jobtilfredshed, alene fordi det giver flere muligheder for den enkelte. Vi taler ofte om uddannelse og efteruddannelse som strategier for at holde flest mulige længst muligt på arbejdsmarkedet. Men det er kun den ene side af sagen, for uddannelse og efteruddannelse er også i sig selv en forudsætning for at få et tilfredsstillende arbejdsliv. Uddannelse giver indsigt. Man lærer at mestre den ny teknologi eller at arbejde specialiseret og kvalificeret med nye patientgrupper. Man styrker sine almene kvalifikationer og får lejlighed til at uddanne sig til helt nye funktioner.
Derfor er uddannelse som strategi helt central for fagbevægelsen, når det handler om at give muligheder for medlemmerne i deres arbejdsliv. Og det er også derfor, vi må afvise Ole Buscks påstand om, at »mulighederne for at lave et ordentligt stykke arbejde, der er nyttigt, også for andre, bliver ringere i stort set alle professioner.«
Pointen er, at mulighederne er der, hvis vores medlemmer får lejlighed til at gribe dem. Desværre har den siddende regering i stort omfang forringet vilkårene for uddannelse og efteruddannelse af voksne. Men det kan der jo laves om på igen.
Tro på det
Det ny årtusind har udfordret fagbevægelsen. Særligt globaliseringen med den grænseoverskridende økonomi og arbejdskraft stiller krav til fagbevægelsen om at tænke i nye baner, når der skal findes redskaber til at regulere arbejdsmarkedet og skabe gode arbejdsliv. Vores strategi er, at det skal ske i takt med udviklingen på den enkelte arbejdsplads og af den enkelte medarbejder. I den forbindelse virker et forslag om at »tage kampen op med kapitalens sløseri med både menneskelige og naturlige ressourcer« nok en anelse abstrakt.
Ole Busck glemmer i sin opremsning af de dårligdomme, der rammer lønmodtagerne i disse år at vi har redskaber at arbejde med. Nuvel, økonomisk magt kan forskyde og fortrænge demokratiske processer, politisk magt kan svinde ind, og overenskomsterne kan man forsøge at omgå eller undergrave. Intet af det er vi blinde for. Men det er jo ikke en statisk situation. Det kan man jo lave om på: Nye tiltag i overenskomsterne, organisering gennem lovgivning og regulering. Det er både fagbevægelsens strategi og vilje: at tro på det!
 
Lizette Risgaard er næstformand i LO
Debatten Vækst eller modvækst? fortsætter med et læserarrangement onsdag den 7. september kl. 17. Læs mere og køb billet på ishop.information.dk

