Leder: De overvågede



 572 snurrende overvågningskameraer ophængt over det meste af landet havde vi i aftes modtaget. Vi siger tak for bidragene. Mange flere fotos kan vi forhåbentlig føje til i de kommende dage og uger, hvor vi vender kameraet mod alle dem, der dagligt overvåger os andre. Det gør nemlig ingen andre.
Vi ved, at Danmark er et af verdens mest overvågede samfund, men vi ved ikke, hvor meget og hvem der overvåger. Vi ved, at Folketinget i kampen mod bandekriminalitet har givet boligforeninger mulighed for at overvåge, men vi ved ikke, hvordan de forvalter ansvaret.
Vi ved til gengæld, at flertallet af danskerne går ind for overvågning, hvis det kan bekæmpe vold og hærgen på gader og stræder, så hvad er problemet?
Ingen kan fortænke landets boligområder i ønsket om at ophænge kameralinser, hvis det kan løse problemer med indbrud, væltede containere eller det, der er værre. Men det problem, overvågning måtte løse for den ene boligforening, sendes blot videre til naboforeningen.
Kameraovervågning har på den måde – ifølge en vicedirektør i sikkerhedsbranchen – træk til fælles med et korset: Den flytter bare rundt på det, man egentlig gerne vil af med.
Det kender boligforeningen AB Lersøgaard i København alt til. Da naboerne i Mjølnerparken monterede 800 kameraer, steg antallet af indbrud, tyveri og røveriforsøg markant.
»Bestyrelsen er derfor kommet til den konklusion, at vi også er nødsaget til at opsætte overvågningskameraer,« skriver foreningens formand, Troels Glismann, i sin ansøgning om overvågning til Københavns Politi.
»Vi er gået fra i 2010 at have 32 indbrud eller indbrudsforsøg til at have tre,« siger Troels Glismann.
Hvor AB Lersøgaards problem er flyttet hen, vides ikke, men løst er det naturligvis ikke. Det er ikke et problem for den enkelte boligforening, for den enkelte beboer, men spørgsmålet er, om vi er tjent med et samfund, hvor antallet af privat ophængte overvågningskameraer er afgørende for bekæmpelse af kriminaliteten?
Et flertal af danskerne synes at acceptere, at de lovlydige må finde sig i at få hvert et skridt, de tager, filmet i kampen mod de kriminelle.
Sikkerhedsbranchen anslår således, at 350.000 kameralinser 24 timer i døgnet registrerer vores færden. Som vi forleden afdækkede, så gennemførte Datatilsynet sidste år 13 tilsynsbesøg. Ingen kontrollerer altså reelt, om den kolossale mængde overvågningsbilleder havner i de forkerte hænder med risiko for misbrug.
Grund til at være rolig er der ikke, når seks ud af 10 boligforeninger i dag bruger optagelserne til at afsløre, hvem der hælder skrald ved siden af skraldespandene.
»Vi har i nogle situationer meget gavn af det tilbageskuende, for så kan vi finde ud af, hvem der har stillet en pose affald et sted,« som teamchef i Vollsmose torsdag udtalte.
Hvad, der skulle bekæmpe hårdkogt kriminalitet, er altså endt som løftede pegefingre ved skraldeskakten.
Her sælger vi altså det grundlæggende princip om retten til at færdes frit i bestræbelsen på at bekæmpe et marginalt problem. Derfor er det på høje tid, at de politikere, der har tilladt overvågning, nu sørger for at skabe et ordentligt tilsyn med det.
Norge har allerede vist en del af vejen. 30 dage før et videokamera monteres, skal der indsendes en anmeldelsesblanket til det norske Datatilsynet.
Under Datatilsynets kontrolbesøg afsløres ofte ulovlig brug af overvågningsfilm. Det kan være butiksejere, der på YouTube lægger billeder af formodede indbrudstyve eller hænger fotos op i butikken.
»Meget ofte oplever vi, at de har misforstået noget og hænger uskyldige mennesker ud,« udtalte informationsdirektør Ove Skåra forleden.
Men kontrolbesøgene viser også, at kun to-tre ud af 10 virksomheder overholder deres anmeldelsespligt. Norge har altså fundet et rigtigt kontrolsystem, der bruges forkert.
Men det er trods alt bedre end i Danmark, hvor intet sker. Derfor er det vores håb, at så mange som muligt vil tage mobiltelefon eller kamera frem og deltage i at overvåge dem, der overvåger os. På den måde kan du være med til at dokumentere udbredelsen af en overvågning, politikerne lukker øjnene for.

