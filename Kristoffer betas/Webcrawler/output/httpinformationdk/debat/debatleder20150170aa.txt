70 år senere
LEDER


Til alle tider er det et dårligt tegn, når lederne af de nationer, der befriede Europa fra nazismens åg i 1944-45, ikke kan enes om at samles og markere den dag, hvor tusinder af udmarvede fanger i koncentrationslejren Auschwitz blev sluppet ud af deres inferno. Det er desværre præcist, hvad der skete i forbindelse med 70-året for Den Røde Hærs indtagelse af den sydpolske by Oswiecim (på tysk: Auschwitz) den 27. januar 1945. I 2005 deltog den russiske præsident, Vladimir Putin. Det gjorde han ikke denne gang. Til stede ved ceremonien var derimod de franske, tyske, polske og ukrainske præsidenter.Man kunne indvende, at årsdage for befrielsen af nazisternes udryddelseslejre bør vies ofrene, de overlevende og deres slægtninge. At man frem for alt bør mindes de menneskelige tragedier &ndash; de 1,1 mio. individer, der blev elimineret i Auschwitz&rsquo; gaskamre &ndash; og at dette minde bør overleveres fra generation til generation for at forebygge en gentagelse af uhyrligheden i fremtiden. Men det argument ignorerer, at masseudryddelser er fortsat efter 1945.Derfor er det så fundamentalt, at de til enhver tid siddende politiske magthavere i Tyskland og de tidligere allierede nationer fra Anden Verdenskrig kan lægge deres aktuelle uoverensstemmelser og konflikter til side og samles om en ting, alle har til fælles &ndash; vores menneskelighed.Det var et faux pas for Polens udenrigsminister at begrunde en manglende invitation til Putin med den historisk ukorrekte påstand, at ukrainske soldater &ndash; underforstået: ikke russiske &ndash; befriede Auschwitz. Polens regering kan sige, hvad den vil &ndash; at det i år var Auschwitz-museets bestyrelse, der stod for indbydelserne, og at Putin kunne være kommet, hvis han havde ønsket det. Faktum er, at Warszawa lod konflikten i Ukraine overskygge et fredhelligt minde, der bør forene frem for at splitte, og dermed gav Putin et bekvemt påskud for blive væk. Det er en utilgivelig synd.
