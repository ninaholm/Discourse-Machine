Glem ikke Gaza

Goldstone-rapportens dokumentation må ikke forbigås. Der må ikke være straffrihed for krigsforbrydelser og forbrydelser mod menneskeheden. Arkiv


 I går var det et år siden, at Israel indledte angrebet på Gaza. I ugerne derefter chokeredes verden. Det førte kort efter til nedsættelse af FN's kommission for at finde fakta om Gaza-konflikten. Selv om Israel nægtede at samarbejde med Goldstone-kommissionen gav den endelige rapport på 452 sider en  omfattende dokumentation af krigshandlingene  og følgerne for det civile liv i Gaza.
I november vedtog FN's generalforsamling rapporten med 114 stemmer for, 18 imod og 44 lande, der undlod, og gav Israel og palæstinenserne tre måneder til at undersøge, om der har været alvorlige krænkelser af folkeretten. Samtidig bad man FN's generalsekretær om at sende Goldstone-rapporten til Sikkerhedsrådet og aflægge rapport om dens videre skæbne om tre måneder. Det skal derfor ske om få uger.
Undgå straffrihed
I dansk sammenhæng har regering og de politiske partier været meget afventende, ja næsten tavse om holdningen til Goldstone-rapporten. Danmark undlod i FN at stemme selv om en række danske ngo'er som FN-forbundet, Folkekirkens Nødhjælp,  Mellemfolkeligt Samvirke og Rehabiliterings- og Forskningscentret for Torturofre(RCT) har opfordret regeringen til selvstændigt og sammen med det øvrige EU aktivt i FN-regi at arbejde for, at de ansvarlige på begge sider for krigsforbrydelserne bliver retsforfulgt. Goldstone-rapportens dokumentation må ikke forbigås. Der må ikke være straffrihed for krigsforbrydelser og forbrydelser mod menneskeheden. Hvis overgrebene forbliver ustraffede, og en så vigtig FN-rapport ikke bliver fulgt op, betyder det straffrihed for krigsforbrydelser og at overgreb kan fortsætte uhindret.
Ofte er menneskerettigheder og folkeretten ofret for at fremme en såkaldt fredsproces. Det har vist sig at være en fejl. Den fortsatte udbygning af de ulovlige besættelser på Vestbredden, som umuliggør en palæstinensisk stat, er et udtryk for det. Overholdelse af internationale konventioner samt etablering af en international retsorden er fundamentalt for en proces hen mod en varig fred.
Da Danmark var formand for Sikkerhedsrådet, understregede Per Stig Møller (K) over for det  internationale samfund, at det har et ansvar for at sætte et stop for straffriheden, et ansvar for at de, der står bag forbrydelser mod menneskeheden og overtrædelse af folkeretten ikke går fri, men stilles til regnskab. Derfor må vi ikke glemme Gaza.
Tue Magnussen, advocacy-koordinator på Rehabiliterings- og Forskningscentret for Torturofre (RCT)

