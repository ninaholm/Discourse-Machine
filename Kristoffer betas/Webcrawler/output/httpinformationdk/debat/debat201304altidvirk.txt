Det, der (ikke altid) virker
Hvad betyder fokus på ’det, der virker’ for de lærerstuderendes evne til at reflektere kritisk over forskning og praksis?


 Evidensbølgen er over os! I både den private og den offentlige sektor synes efterspørgslen efter ’sand’ viden og ’sande’ metoder at brede sig – herunder i den nye læreruddannelse, der træder i kraft fra august 2013 som resultat af en reform indgået af regeringen, K, V og DF. Det overordnede sigte er at styrke fagligheden på læreruddannelsen, så denne, som det fremhæves af uddannelsesminister Morten Østergaard, matcher behovet i en styrket folkeskole. Den skolepolitiske dagsorden, der i en årrække har handlet om at styrke elevernes faglige niveau – herunder løfte de svageste elever og inkludere elever med særlige behov i folkeskolen – kræver således, ifølge uddannelsesministeren, et løft af læreruddannelsen.
Det, der virker
Fremover skal eleverne mødes af lærere, der dels er eksperter i de fag, de underviser i, og dels har en styrket grundfaglighed i ’pædagogik og lærerfaglighed’ samt ’almen dannelse’. Fra politisk hold vil man styrke fagligheden bl.a. ved i højere grad at basere undervisningen på det, der, med Østergaards ord, virker. Undervisningen i den ny læreruddannelse skal derfor i langt højere grad end tidligere baseres systematisk på den nyeste evidensbaserede og praksisrelevante viden.
Gennem et øget fokus på de studerendes konkrete færdigheder i det, der så at sige virker i praksis – det være sig færdigheder i blandt andet læseundervisning, undervisning af tosprogede og inklusion – forestiller man sig, at også elevernes faglige niveau styrkes.
De færreste kan vel være uenige i, at de nyuddannede lærere skal opnå kompetencer til at handle i praksis, og at disse kompetencer skal baseres på den nyeste forskningsmæssige viden. Når jeg alligevel stiller mig kritisk over for det øgede fokus på evidens i den ny læreruddannelse, er det ud fra en bekymring for, hvad et sådant fokus vil betyde for de studerendes evne til at reflektere kritisk over såvel den forskning, de præsenteres for på uddannelsen som over den praksis, de mødes med og skal være medskabere af i folkeskolen.
Som censor på læreruddannelsen er jeg enig i, at der er brug for et øget fokus på ny forskningsbaseret viden om bl.a. læring, pædagogik og børns udvikling. Når dette fokus imidlertid kommer til at handle om, hvad der virker ud fra en forestilling om, at der eksisterer sande former for viden, der kan omsættes til metoder, der virker i alle kontekster og overfor alle elever, frygter jeg, at læreruddannelsen kommer til at basere sig på en ureflekteret gennemgang af ’best practices’ med en udgrænsning af den kritiske refleksion til følge.
Evidensskeptiker
Hvis forestillingen om en god og faglig læreruddannelse indebærer, at der findes sand viden og sande metoder ’derude’, er der ingen grund til at forholde sig kritisk til hverken forskning eller praksis. Godt nok står det et enkelt sted i kompetencemålene for den nye læreruddannelse at de studerende skal være i stand til kritisk at vurdere og anvende forskningsmetoder- og resultater, og det er da også mit håb at underviserne på læreruddannelsen, på trods af det uddannelsespolitiske fokus på evidens og konkrete færdigheder, vil betone den kritiske stillingtagen i uddannelsen.
Som evidensskeptiker vil jeg argumentere for, at der findes mange former for sand viden og brugbare metoder afhængig af den kontekst og de elever, man står overfor. Hvis vi skal gøre os forhåbninger om at uddanne lærere, der formår at styrke elevernes faglige niveau og inkludere de svageste, kræver det derfor, at lærerne rustes til at agere i en folkeskole, der netop er præget af en mangfoldighed af elever, arbejdsopgaver og situationer. Dette opnås ikke ved at betragte lærerfaglighed som udøvelse af ’best practice’, men derimod ved at uddanne lærere, der er i stand til både at tænke og handle mangfoldigt på baggrund af kritisk stillingtagen til og refleksion over såvel viden som handling.
Stine Helm er ph.d.-studerende ved Institut for Psykologi og Uddannelsesforskning

