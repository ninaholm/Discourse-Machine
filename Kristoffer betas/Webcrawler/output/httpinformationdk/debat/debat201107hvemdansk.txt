Hvem var de danske spioner?
Mens de fleste vestlige lande har afsløret sovjetiske spioner i hobetal højt oppe i deres embedsapparatet, var der tilsyneladende ingen højtstående danskere i KGB's tjeneste under Den Kolde Krig. Kan det virkelig passe? Hvorfor må almindelige mennesker ikke få adgang til arkiverne, så vi kan se efter?
Svingede Stalin også taktstokken over for danske beslutningstagere?


 Var der spioner i Danmark under Den Kolde Krig, som ikke er kommet frem i lyset? Den debat raser med fornyet styrke i forbindelse med den nye rapport fra Center for Koldkrigsforskning. En debat, der bl.a. handler om, hvorvidt vi danskere skal have kendskab til vores fortid på både godt og ondt.
Foreløbig kan det konstateres, at Danmark udgør en markant undtagelse i forhold til andre lande i den vestlige verden ved stort set at være fri for storspioner. Hvad der har kunnet afsløres af PET-udredningen i 2009 var yderst beskedent og knap værd at skrive om.
Det er derfor interessant at se på, hvor omfattende spionagen til fordel for Sovjet var i de vestlige lande op til og under Den Kolde Krig. Måske kan det give et fingerpeg om, hvad man burde kunne finde hertil lands, hvis man åbnede arkiverne.
Netop pga. åbning af væsentlige arkiver i USA i 1995 fik offentligheden et vigtigt indblik i, hvor omfattende informantvirksomheden og spionagen til fordel for Sovjetunionen var i USA i 1940'erne og 1950'erne.
I Franklin D. Roosevelts præsidentperiode (1933-1945) vrimlede det med sovjetspioner i Det Hvide Hus, og resten af administrationen var stærkt præget af prosovjetiske sympatier  det vi i dag kalder 'nyttige idioter'.
I dag er det svært at forestille sig, i hvor høj grad Sovjet var i stand til at få informationer om USA's politik, og i hvor høj grad russerne har været i stand til at påvirke den. Mange ledende medarbejdere var sovjetiske informanter. Herunder USA's viceudenrigsminister Alger Hiss, vicefinansminister Harry Dexter White og økonomisk rådgiver Lauchlin Currie.
Og det havde en afgørende indflydelse på amerikansk politik, at centrale rådgivere og ministre havde dybe sympatier for Stalin og Sovjetunionens samfundssystem, som de gerne så udbredt.
Hemmeligheder til Stalin
Alger Hiss (1904-1996) havde været med i Roosevelt-administrationen siden 1933 og sad ved præsidentens side ved Jalta-konferencen. Historikerne har ikke kunnet vise, at Hiss påvirkede konferencens udfald, men det skyldes delvis, at også Roosevelt var naivt sympatisk indstillet over for Stalin. Om end han var ved at miste tilliden til slut. Hiss var til gengæld aktiv i dannelsen af FN og fungerede som dets første, midlertidige generalsekretær.
Harry Dexter White (1892-1948) kunne i slutningen af Anden Verdenskrig informere Sovjet om, at USA's præsident  modsat de offentlige tilkendegivelser  ikke ville modsætte sig anneksionen af de baltiske lande. Så det var ikke nogen risikofyldt beslutning for Stalin at okkupere Estland, Letland og Litauen og tvangsindlemme dem som sovjetrepublikker. Resultatet kender vi: 45 års totalitær undertrykkelse af tidligere frie stater.
White forhindrede økonomisk støtte, som det var Roosevelts agt at yde til Chiang Kai-sheks kinesiske nationalistregering. Det bidrog til at svække kampen mod det kinesiske kommunistparti i borgerkrigen. Resultatet kender vi: mangeårigt og blodigt kommunistdiktatur.
White var sammen med John Maynard Keynes hovedarkitekten bag Bretton Woods-aftalen, der regulerede efterkrigstidens monetære samarbejde, og var også med i udformningen af IMF, efterkrigstidens internationale monetære samarbejde.
Lauchlin Currie (1902-1993) kunne fra Det Hvide Hus fortælle Sovjet, at Roosevelt for at vise god vilje var parat til at acceptere Sovjets annektering af det halve Polen efter krigen, som det havde overtaget med Stalin-Hitler-pagten i 1939. Og at Roosevelt var parat til at lægge pres på den polske eksilregering for at få den til at acceptere annekteringen, hvilket var i modstrid med Roosevelts tilkendegivelser i den amerikanske offentlighed og ikke mindst løfter til de polsk-amerikanske vælgere ved præsidentvalget i 1944, hvor Polen-spørgsmålet begyndte at spøge. Med den viden kunne Stalin uforstyrret udvide Sovjetimperiet.
Mange afgørende beslutninger, som kom til at præge efterkrigstidens politiske verdenskort helt frem til i dag, blev altså til i et samspil med spionage og påvirkning.
Nyttige idioter
Lige så afgørende for USA's politik var de mange nyttige idioter, som i en blanding af naivitet og kommunistsympati førte en sovjetvenlig politik.
Det gjaldt f.eks. Roosevelts vicepræsident, Henry Wallace, der udviste en pinlig mangel på evne til at gennemskue det kommunistiske Sovjet. Wallace rejste i Sibirien i slutningen af krigen og blev præsenteret for potemkinkulisser og troede, at Gulag-lejrene var en russisk variant af New Deal.
Vores egen atomforsker Niels Bohr hørte også til de naive, der ville dele atomhemmeligheden med Sovjet. Det ville svare til, at man i dag ville udveksle opskrifter på masseødelæggelsesvåben med Nordkorea, Iran eller Hamas. I øvrigt var forslaget ligegyldigt, da Stalin på grund af spionagen vidste alt om atombomben.
Efterkrigstiden blev til ved politiske beslutninger. Det var ingen selvfølge, at de østeuropæiske lande skulle blive kommunistiske. Det var ingen selvfølge, at de baltiske lande ikke skulle være frie. Det var ingen selvfølge, at Mao skulle regere Kina frem for en borgerlig-nationalistisk regering.
Det skyldtes alt sammen beslutninger, og spionagen til fordel for Sovjet spillede i mange tilfælde en vigtig rolle.
Andre lande havde også deres storspioner. I Storbritannien stod Kim Philby (1912-1988) i spidsen for den britiske efterretningstjeneste, samtidig med at han var spion for fjenden. Hvilken skade, Philby har udrettet gennem årene, er endnu ikke ordentligt klarlagt.
I Vesttyskland var forbundskansler Willy Brandts højre hånd DDR-spion, og Brandt måtte gå af til fordel for Helmut Schmidt.
Loyale danskere?
Når vi vender blikket mod den danske andedam, har alle officielle udredninger, DIIS-kommissionen i 2005 og PET-redegørelsen i 2009, imidlertid fastslået, at ingen nævneværdige spioner pippede rundt her.
Det er måske rigtigt. Danmark er på mange måder en undtagelse. Stalinfascinationen betog mange danske venstreintellektuelle fra 1930'erne og frem og er veldokumenteret, men den forblev i forhold til statsmagten uden særlig betydning  så vidt det vides i dag. Ingen ministre eller departementschefer har beviseligt gået fjendens ærinde  så vidt vides. Stalinfascinationen havde stor indflydelse i litterære miljøer og kunstneriske kredse og så selvfølgelig på den yderste politiske venstrefløj, men officielt var der ikke et informantnet som i USA under Roosevelt eller i England med Philby og hans kreds.
Alligevel bør hemmelighedskræmmeriet omkring Den Kolde Krigs arkiver efterhånden høre op. Arkiverne bør åbnes for historikerne. Det nærmer sig det skandaløse, at beretningerne om Den Kolde Krig kommer som statsbestilte kommissioner, hvorefter arkiverne lukkes af eller destrueres, så der kun bliver en officielt statshistorie tilbage for al fremtid.
Da USA i 1995 valgte at åbne centrale arkiver fra Den Kolde Krig, afsløredes 349 personer i USA med skjulte forbindelser til sovjetiske efterretningsorganer. Det er langt flere end de 205 navne, som senator Joseph McCarthy i 1950 uden at have beviserne påstod, var russiske spioner.
Den Kolde Krig er slut. Og den endte lykkeligt. Vi undgik atomragnarok. I dag er kommunismens forbrydelser er i den internationale historieforskning ved at blive grundigt og solidt afdækket. Så meget desto mere grund er der til at åbne arkiverne fra den tid, så historieforskerne kan få adgang, undersøge og dokumentere, hvad der faktisk skete. Den Kolde Krig er en afsluttet epoke, men dens historie skal ikke afgøres ved statshistorieskrivning.

Henrik Gade Jensen er projektleder i CEPOS

