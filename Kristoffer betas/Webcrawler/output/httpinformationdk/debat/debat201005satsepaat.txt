Vi skal satse på tillid frem for tvang
Uddannelse kan få mange ufaglærte tilbage på arbejdsmarkedet, men hvordan motiverer vi dem til det? Noget af svaret findes i jobcentrene


 Langtidsledigheden stiger. Og stiger. Og stiger. Det viser tal fra Beskæftigelsesministeriet. Næsten 70 procent flere danskere blev langtidsledige i 2009. Det betyder, at der i dag går tæt på 43.000 rundt, som har modtaget kontanthjælp i 80 procent af tiden det seneste år.
Derfor glæder det mig, at beskæftigelsesminister Inger Støjberg (V) er på vej med en plan, der skal bekæmpe langtidsledigheden.
Mange langtidsledige er ufaglærte, hvis job er nedlagt og flyttet til udlandet. På et år er 14 procent af jobbene i industrien forsvundet. Ifølge en analyse fra Arbejderbevægelsens Erhvervsråd falder behovet for ufaglært arbejdskraft med op til 190.000 personer de næste 10 år, mens efterspørgslen efter uddannede stiger. Det problem ser jeg kun et svar på: uddannelse.
Vi taler om, at unge skal have en uddannelse, og vi laver efteruddannelsescentre for beskæftigede. De eneste, der tilsyneladende ikke skal uddannes, er de voksne ledige. Det er da et paradoks, når tallene viser, at de ufaglærte oftest bliver fyret.
Det kan tage år, før en ufaglært får en faglært uddannelse. Men vi må indse, at vi har gang i et langsigtet projekt. Hvis vi ikke udnytter en ledighedsperiode til at sætte skub i det, så er vi for hjernelamme.
Danmark er begyndt at halte efter, når man måler på uddannelsesniveauet. Vi må handle nu, hvis vi ikke vil kalde os selv for en neandertalerstat om få år.
Fra undersøgelser ved vi desuden, at social arv spiller en rolle i forhold til, om unge får en uddannelse. Derfor mener jeg, at jo bedre uddannelse forældrene har, jo bedre vil de kunne bistå deres børn i at gennemføre en ungdomsuddannelse.
Ufaglærte vil uddannes
Trepartsudvalgets rapport om Livslang læring fra 2006 viser, at en stor del af de voksne danskere har svage almene kompetencer. Selv om flere uddanner sig under finanskrisen, er det ikke nok.
Rapporten siger nemlig også, at dem, der deltager mindst i voksen- og efteruddannelse, er kortuddannede og ufaglærte. De kan dog godt se fordelene ved at uddanne sig. En undersøgelse fra Capacent Epinion i efteråret 2008 viste, at ufaglærte tit fortryder, at de ikke fik en uddannelse. Denne bevidsthed får dem desværre ikke til at gå i gang. Hvorfor?
Begge undersøgelser peger på en række årsager til, at ufaglærte vælger uddannelse fra. Blandt andet forbinder mange uddannelse med nederlag, og derfor har de ikke har lyst til at vende tilbage til skolebænken. Men hvordan motiverer vi dem så?
Vejledning hjælper
Tit viser det sig, at gensynet med uddannelsessystemet byder på bedre oplevelser, end dem man husker fra folkeskolen. Et positivt møde med uddannelse kan motivere mange til at fortsætte.
Svaret ligger også i høj grad i god vejledning. Den er afgørende for, at en borger kan se perspektiv i sin uddannelse. Derfor bør vi se mod jobcentrene, hvor der er en stor vejledningsekspertise.
Ekspertisen bliver desværre brugt forkert en del steder. Problemet er, at samfundet har den tilgang til de ledige, at de nok ikke gider arbejde. Det er uheldigt, for i virkeligheden vil ledige helst have et job. Mest af alt fordi det giver en følelse af at høre til og bidrage til samfundet. Men når den ledige viser sig på jobcentret, oplever han at blive mødt af folk, der skal holde øje med, om han aktivt søger job.
I stedet bør vi anerkende, at der er dygtige folk på jobcentrene, som kan hjælpe ledige videre. Både ved at finde jobåbninger til dem, men også ved at vise den ledige, at en uddannelse vil give kvalifikationer, som kan føre til job. Den ledige skal møde åbenhed på jobcentret og føle, der er tillid frem for tvang.
Den gordiske knude
Når man bruger en solid portion offentlige ressourcer i Danmark, så vil der altid være tilsyn med, hvad pengene går til. Vi skal altså have løst en gordisk knude, der handler om, hvordan vi efterser uden at kontrollere. Lad os fokusere på en åben vejledningsindsats, hvor folk kan få den relevante hjælp.
Vi må skabe strukturer på jobcentrene, hvor kontakten til de kortuddannede ledige bliver skabt, så snart de står med fyresedlen. De har et massivt behov for uddannelse, hvis de skal tilbage i job.
Det er også afgørende at fokusere på, at medarbejderne på jobcentrene har de rigtige vejledningsfaglige kvalifikationer. De ansatte skal kunne afdække lediges kvalifikationer og ønsker og samtidig motivere ufaglærte til at gå ombord i en uddannelse.
Motivationsbarriererne for at uddanne sig har vi fået et godt indblik i. Vi ved også meget om, hvad der motiverer. Men vi skal endnu dybere ned i det, der virker. Lad os samle al viden og udbrede den til alle, der har kontakt med kortuddannede ledige. Sådan kan vi kvalificere den samlede indsats.
Kære Inger Støjberg, jeg er spændt på at se din plan, der skal sænke antallet af langtidsledige. Jeg håber også, at du vil sætte gang i forskning, der kan klarlægge og udbrede, hvordan vi får ufaglærte gennem en uddannelse og ud på arbejdsmarkedet. Uddannelsesforbundet står altid til rådighed.

Hanne Pontoppidan er formand for Uddannelsesforbundet

