Irrelevant sammenligning med 70'er-krisen
At vi er verdensmestre i højteknologi og derfor vedvarende vil være blandt verdens rigeste, er en skrøne


 Information udråber på forsiden 4. juli, at den økonomiske situation i dag minder om oliekrisens tid i 1970'erne, og bringer over to sider inde i bladet interviews med overvismand Peter Birch Sørensen og forhenværende finansminister Knud Heinesen, der begge drager sammenligninger ud fra de konventionelle økonomiske nøgletal. Men der er intet i verdensøkonomiens reale grundlag i 2008, der har nogen som helst lighed med 1974-1985. Og dansk økonomi er som bekendt siden da blevet integreret i den nye globale økonomi i en sådan grad, at det alene gør sammenligningen irrelevant.
I dag bliver størstedelen af den overflod af isenkram, tøj, osv., vi forbruger, fremstillet af billig arbejdskraft i Kina og andre asiatiske lande. De milliarder, der er sat i omløb ved belåning af husejernes voksende friværdier, er ikke kommet ud af den blå luft. De er kommet, fordi vi ikke længere selv skal fremstille alle disse varer og derfor har opnået et økonomisk overskud, der bl.a. fordeles ved belåning af friværdier. At vi er verdensmestre i højteknologi og derfor vedvarende vil være blandt verdens rigeste, er en skrøne.
Endnu højere op
Det er rigtigt at olie i dag - med en råoliepris på omkring 140 dollar pr. tønde - er overordentligt billigt og i forhold til gennemsnitsdanskerens købekraft billigere end i 1970'erne. Prisen skal højere op, før økonomisk recession tvinger de velhavende storforbrugere i OECD-landene til at nedsætte deres forbrug væsentligt. Så det kommer den snart, fordi den stagnerende olieproduktion ikke længere kan dække den stadigt stigende efterspørgsel i især Kina - hele verdens store energislugende fabrik.
Men olieprisstigningen er ubærlig for fattige landes økonomier, der også er blevet hårdt ramt af fordoblingen af priserne på basale fødevarer, der ifølge Verdensbanken hovedsageligt (75 pct. af stigningen; galt nok hvis det kun var 50 pct.) skyldes brug af afgrøder til produktion af bioethanol til biler. Ifølge det Internationale Energiagentur havde sidste års forbrugsstigning ikke kunnet dækkes uden denne produktion af brændstof til biler i stedet for mad til mennesker. Klimaændringer forværrer de fattiges situation yderligere.
Det er aldeles irrelevant at sammenligne denne situation med situationen i 1970'erne, hvor oliepristigningen alene skyldtes, at OPEC-landene skruede ned for hanerne og op for priserne. Og Knud Heinesens betragtning, at de stigende oliepriser forbedrer den danske betalingsbalance, er overordentligt kortsigtet. Om få år vil danske nordsø-produktion ikke længere kunne dække det danske forbrug, og så vil hver krone af statens og Mærsks olieindtægter blive betalt af de danske forbrugere. 
Overfladisk
Spørgsmålet er i dag, hvordan tilpasningen af OECD-landenes økonomier - heriblandt den danske - til en noget i retning af en halvering af olieforbruget i løbet af de næste 10-15 år kommer til at ske. En nedgang som, når markedet råder, vil ske i kraft af oliepriser, der er så høje, at de slår bunden ud af de fattigere landes økonomier, og flytter resterne af den økonomiske verdensmagt til Kina, Mellemøsten og Rusland.
Det er en helt anden situation end i 1970'erne. Tilbageskuende overfladiske sammenligninger af de konventionelle økonomiske nøgletal fremmer ikke forståelsen af situationens alvor.
Klaus Illum er M.Sc.ph.d og har analysefirmaet ECO Consult

