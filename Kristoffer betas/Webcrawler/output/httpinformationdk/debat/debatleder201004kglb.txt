Kgl. budgetsminke



 SKØNHEDSPLETTER eller ej. Det er ikke let at udregne Det Kongelige Teaters økonomiske tilstand. Der er både balletskolen og kapellet og operaakademiet - og de uforudsete varmeudgifter i de tre huse. Men noget må regnes på tværs, hvis man skal forstå, hvordan Det Kgl. Teater sidste år tabte 125.000 solgte billetter - eller næsten 20 procent i forhold til året før.
Og hvis man skal fatte, hvordan teaterchefen nu kan udsende en veltilfreds årsberetning. Glæden skyldes, at sponsorstøtte i sidste sekund har sikret et overskud på 3,5 millioner kroner.
Men resultatet har krævet 35 fyrede medarbejdere. Og overskuddet skal ses i forhold til statsstøtten på 551 mio. kroner.
TOPÅRET FOR Det Kgl. Teater var 2008. Her var billetindtægterne 130 mio. kroner. I 2009 faldt tallet helt til 119 mio. kroner, men alligevel budgetterer teatret med at sælge billetter for 172 mio. kroner her i 2010. Tilsyneladende vil Det Kgl. Teater sælge sig ud af krisen. Helst med udsolgt til både My Fair Lady og til De Tre Musketerer. Ikke fordi der er noget galt med at sminke et budget smukt. Men denne gang virker sminken lovlig tyk. Skuespillet alene er budgetteret til at sælge 244.000 billetter her i år, hvilket er dobbelt så mange som de 121.000 solgte billetter sidste år.
Teaterchef Erik Jacobsen udtrykte godt nok sin bekymring i Børsen i fredags. »Mange virksomheder har haft problemer, så de har ikke inviteret deres kunder og medarbejdere med i teatret, som de gjorde tidligere,« sagde teaterchefen. Alligevel har teatret valgt at skrue billetpriserne yderligere i vejret med 20-50 kroner pr. billet. Så nu koster de dyreste billetter til Operaen 895 kroner, til Gamle Scene 695 kroner - og i Skuespilhuset 495 kroner.
I STEDET BURDE Det Kgl. Teater sætte billetpriserne ned. Så kunne det være, at der kom flere almindelige danskere på nationalscenen. Og at der blev solgt nogle flere billetter.       

