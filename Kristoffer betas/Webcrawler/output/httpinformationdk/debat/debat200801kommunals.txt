Er du kommunal, så kan du få - er du ikke, så må du gå
Som privat og selvejende aktør, der leverer forskellige serviceydelser til velfærdsstaten, kan man lige så godt skyde en hvid pind efter at få støtte. Der er intet at komme efter
Hvorfor har frit valg-tankerne på det sociale område reelt ikke fået fodfæste i virkeligheden, spørger dagens to kronikører.


 Som nonprofit-organisation for 200 selvejende daginstitutioner oplever vi hver dag, at der er forskel på at være privat frem for offentlig. Og i slutningen af 2007 kunne vi så høre, at det frie valg af hjemmehjælpen nu definitivt var en illusion. Direktøren for den største private aktør på det marked, Forenede Care, kastede håndklædet i ringen. Det var for svært at få økonomien til at hænge sammen, men direktøren lod os også forstå, at den enorme mængde bureaukrati fra kommunernes side i praksis gør opgaven umulig. 
I Menighedernes Daginstitutioner kan vi godt forstå Forenede Care og deres direktør. Vi har været til i 100 år og blev skabt af mennesker med tilknytning til en mangfoldighed af kirkelige kredse, der ville gøre noget godt for børnene, længe før velfærdsstaten blev opfundet. Man skulle tro, at kommunerne var glade for, at sådan nogen som os fandtes. Men nej - både vi og de øvrige cirka 1.000 selvejende daginstitutioner, der i dag er tilbage i Danmark, oplever fortsat vanskeligere eksistensvilkår. 
Vi vil ikke slås ihjel
Hvor er det dog mærkeligt, at den velfærdsstat vi selv var med til at sætte spadestikket til fra Menighedernes Daginstitutioners side, nu er ved at slå os ihjel. Normalt definerer man et monopol, som når en virksomhed har 40-50 procent af markedet. Med kommunernes markedsandel på ca. 80 procent på daginstitutionsområdet, må de siges at have et endog meget stærkt monopol, der burde give anledning til politisk eftertanke. Når lovgivningen tilmed er indrettet, så den yderligere favoriserer dette monopol ved, at kommunen både bestiller opgaven, selv udfører den som nærmeste konkurrent til det selvejende miljø og endelig også kontrollerer opgavens kvalitet, burde de røde lamper simpelthen lyse og blinke. Havde det været Arla, der lovgivningsmæssigt havde fået en sådan position, ville lamperne været sprunget i luften, og der ville have været grebet ind for længe siden. 
På trods af at hver fjerde daginstitution er selvejende og altså ikke kommunal - og det er en hel del børn, forældre, pædagoger (og penge) - har vi som selvejende daginstitutioner også vores store udfordringer med kommunerne. Vi oplever et voldsomt og ressourcekrævende bureaukrati om selv småting, som f.eks. kommuner der nægter at anerkende, at en selvejende daginstitution ønsker kommunikation om løn og regnskab med paraplyorganisationen, at det er vanskeligt at få de økonomiske midler, der skal til for at drive vores arbejde med og for daginstitutionerne på niveau med de kommunale, og som vi ifølge lovgivningen har krav på, og at der kan gå måneder og endog år, før vi får svar på de henvendelser, vi retter til kommunerne. Vores institutioner er rundet af et særligt værdigrundlag men det kan være utrolig vanskeligt at få plads til at være anderledes inden for de kommunale rammer. 
Tallene siger det hele
Det værste er den underliggende monopolstrategi, der hele tiden er i spil fra kommunernes side. Den systematiske kommunale klapjagt har gennem de sidste 20 år reduceret det selvejende marked på daginstitutionsområdet fra at udgøre 50 procent til i dag at være på omkring 20 procent. Havde det været dansk erhvervsliv, der kørte frem med bare tilnærmelsesvis en lignende aggressivitet som kommunerne og Kommunernes Landsforerning (KL), hvor der tages ressourcer i brug, de selvejende slet ikke har til rådighed, var der blevet grebet ind. Tallene taler deres eget sprog, og en mangfoldighed af cases, der blev afleveret til den tidligere forbruger- og familieminister i forsommeren, dokumenterer dette.
Absurd lovgivning
Der er selvfølgelig kommuner, der gerne vil, at der skal være andet end kommunale dagtilbud, men de er få. Den kommunale fristelse til at misbruge det vakuum, der lovgivningsmæssigt er på det sociale område, er simpelthen for stor, for der gælder hverken konkurrencelov eller anden erhvervslovgivning, der kan beskytte den lille leverandør som den selvejende daginstitution over for det kommunale monopol. Med folketingets politiske takter om frit valg, mangfoldighed m.m. er det absurd, at sociallovgivningen og dagtilbudsloven er indrettet således, at det kommunale Danmark reelt ikke er i stand til at håndtere andet end kommunale virksomheder på det sociale område. Der er ikke noget incitament herfor - tværtimod. 
Nu kunne det jo være helt i orden med et kommunalt monopol på velfærdsområdet, hvis det virkelig var det, vores land, børn og befolkning havde bedst af. Som nonprofit-organisation skal man ikke være bleg for at kunne besinde sig på, at missionen er fuldført, og at det fornuftigste rent faktisk er at takke af for denne omgang. Trods alt er der altid områder, der har brug for gode gerninger, og blikket skulle måske nu rettes et andet sted hen? Det er bare ikke rigtigt i denne sammenhæng. 
Ud med monopolerne
Ethvert marked har godt af at have dynamikker, der udfordrer både det økonomiske, politiske og værdimæssige blik - og når det gælder det sociale område, er det fint for et samfunds sammenhængskraft, hvis det også kan mobilisere civilsamfundets engagement. Skal vi som borgere i dette velfærdssamfund have mest ud af de mange penge, der investeres i det, er det utrolig vigtigt, at der ikke accepteres monopoler - så er det ligegyldigt, om de er kommunale, kommercielle eller non-profit. På den lange bane er monopoler simpelthen for ineffektive, viser al erfaring. 
Men hvorfor har frit valg-tankerne på det sociale område reelt ikke fået fodfæste i virkeligheden? Hvorfor er borgere bedre beskyttet mod monopoler og magtmisbrug, når det gælder sko og fladskærme, end når det gælder udvikling og drift af børnehaver? Trods alt er det jo ikke så svært at lave håbløs lovgivning om, der slet ikke fremmer målet? 
Et tiltrængt serviceløft
Måske skyldes det fraværet at store, professionelle erhvervsorganisationer til at lobbye mangfoldighedens dagsorden igennem? Og vi må ærligt indrømme, at vi i den frivillige sektor ikke har været gode nok til at give kommunerne og deres indflydelsesrige organisation KL, regulært modspil. Det er som om, at frivilligt engagement, værdier og traditionelle lobby-dyder umiddelbart ikke rigtig går hånd i hånd. Måske skyldes det også, at konsekvenserne af markedsgørelsen af den offentlige sektor også betyder, at den opfører sig som enhver anden kommerciel virksomhed over for sine konkurrenter. Det er bare ikke rigtigt sunket helt ned i maven på det politiske miljø i Danmark? Eller også er der måske i virkelighedens politiske Danmark slet ikke den velvilje til frit valg og mangfoldighed på leverandørsiden, som der ellers tales så meget om?
Glade blev vi nu alligevel, da der på finansloven for 2007 blev afsat penge til en uvildig undersøgelse af de selvejende daginstitutioners ramme- og konkurrencebetingelser, men her små halvandet år efter pengene blev politisk bevilget, er der ikke skrevet noget endnu. Nu skal vi så til at starte forfra på undersøgelsen med en ny minister. Vi håber virkelig, den denne gang kan komme ordentlig fra bredden og holde det fokus, der er det helt centrale: At se på det hensigtmæssige i den lovgivning, vi har i dag, i forhold til, om den fremmer en ligeværdig konkurrence mellem kommunale og selvejende daginstitutioner - og når den ikke gør det - så har modet til at anbefale et opgør hermed.
Med oprettelsen af det nye superministerium, Karen Jespersens Velfærdsministerium, er det selvejende område flyttet dertil fra det nu nedlagte Familieministerium. Vi håber, hun vil gå grundigt til værks og give vores sociallovgivning og dagtilbudslovgivning det helt overordnede serviceløft og den reform, der er behov for, og som ingen minister endnu har turdet røre igennem de seneste årtier. 
Charlotte Biil er generalsekretær i Menighedernes DaginstitutionerPeter Birch er sognepræst ved Vor Frelsers Kirke

