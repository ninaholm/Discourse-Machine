Ingen kommunale shariadomme

Istahil Mohamed Hussein fra Holbæk har mistet sit børnebidrag, fordi kommunen ikke tror på, hun er enlig.


 At overdrivelse fremmer forståelsen, er vist et alment anerkendt princip i dansk debatkultur. Men at overdrivelse også kan fremme misforståelsen, er Informations dækning af kontrolarbejdet i kommunerne et glimrende eksempel på.
Den 14. marts skrev avisen på forsiden, at »Kommunerne bruger sharialov til at afvise sociale sager.« Det er naturligvis ikke sandt. Vi anvender hverken kristne, buddhistiske, islamiske eller andre trosretningers læresætninger i vores daglige arbejde — her gælder udelukkende den danske lovgivning.
Lovgivningen sætter nogle rammer for, hvordan velfærdsydelserne skal fordeles. Vi må i kommunerne konstatere, at der er nogle mennesker, som enten ikke kender de rammer, eller som er ligeglade med dem og derfor ønsker at snyde og bedrage for at få fingrene i offentlige ydelser. Kontrolgruppernes arbejde er især rettet mod den sidste gruppe mennesker.
I min egen kommune, Odense, afslørede vores kontrolgruppe sidste år snyd for mere end 13 millioner kroner, så det er selvsagt et område, som vi har fokus på.
En stor del af arbejdet i kontrolgruppen består i at undersøge de henvendelser, som den får fra almindelige borgere, samarbejdspartnere og kolleger i andre forvaltninger.
Mange af henvendelserne handler om ydelser, der bliver udbetalt til enlige forsørgere, som anmelderne ikke mener reelt er enlige.
Der er ofte tale om sager, hvor borgeren er en kvinde, og hvor det etniske tilhørsforhold antyder, at der kan være tale om et parallelt muslimsk ægteskab, selv om kvinden på papiret er skilt efter dansk lovgivning.
Kulturforståelse
Det var netop for at blive klogere på kulturen hos disse borgere, at kontrolgruppen for snart tre år siden havde en samtale med en lokal imam. Jeg hæfter mig da også ved, at jurist og lektor i Offentlig Forvaltning ved Aalborg Universitet, Nina von Hielmcrone den 14. marts anerkender, at »det kan være relevant for kontrolgrupperne at indsamle viden om kulturelle forskelle.«
Det er præcis det, vi gør her, ligesom vi i andre sager søger viden om rockere, prostituerede, ejere af pizzeriaer eller hvilke grupper, vi nu konkret arbejder med at undersøge.
I øvrigt kan det være relevant for Informations læsere at vide, at Det Sociale Nævn i tre ud af fire konkrete tilfælde har stadfæstet Odense Kommunes afgørelser, hvor der var brugt oplysninger om islamisk ægteskab som dokumentation for socialt bedrageri.
Jeg vil understrege, at der altid indgår en række forskellige oplysninger i en given sag. I de tilfælde, jeg har nævnt, indgik i alt henholdsvis 13, 13 og 6 oplysninger i sagen.
Peter Rahbæk Juel, rådmand i Social- og Arbejdsmarkedsforvaltningen, Odense Kommune

