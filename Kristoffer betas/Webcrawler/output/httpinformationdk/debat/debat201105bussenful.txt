Bussen er fuld af bullshit
Arriva og Movia har forført os til at tro, at kampagnen 'Bedre Bustur', der skal få os til at smile i bussen, løser problemer som stress og manglende integration. Den form for markedsføring afspejler en tendens til forførende bullshit, der ikke er så uskadelig, som den ser ud
Et smil fjerner næppe den kendsgerning, at jobbet som buschauffør er slidsomt.


 Knap tre millioner verden over har set Youtube-videoen om buschaufføren Mukhtar, der bliver overrasket på sin fødselsdag i linje 3A. Mukhtar sidder bag rattet og passer sit job, da bussens passagerer træder ud af deres indesluttede hverdagsboble og i fællesskab hylder ham med musik og sang. Der er ikke et øje tørt hos hverken Mukhtar eller videoens publikum, når en demonstrerende gruppe unge sortklædte bøller, der har barrikaderet linje 3A's vante rute, vender sig om og  bryder alle fordomme ved at svinge med bannere med påskriften 'Tillykke Mukhtar'.
Mukhtars fødselsdag er en del af Arriva og Movias kampagne Bedre Bustur. Med flash mobs og en viral videokampagne opfordrer de to busselskaber os til at smile i bussen  for fællesskabets skyld, og fordi der ikke er nogen grund til at skjule, »at vi lykkelige danskere også tør være lykkelige sammen i bussen.« Med plusord på plusord kan vi på bedrebustur.dk læse om, hvordan vi med et så simpelt og gratis kneb som at smile kan forsøde en ellers stressende og grå bustur. På samme hjemmesides blog fortæller en glad Marianne, at vi sågar kan bruge bussen som platform til at udvide vores horisont: »Mød en nationalitet« og bliv »hip med falafel og fajita«, skriver hun med henvisning til den styrke, der ligger i, at Arrivas medarbejderstab består af hele 63 nationaliteter.
Budskabet er enkelt, velmenende og ukontroversielt: 'Smil  det betaler sig'. Alligevel er der noget, der skurrer. Harmløsheden er så iøjnefaldende, at den skriger til himlen og næsten kalder på, at en mavesur passager en dag rejser sig op, peger af flash mobben og ødelægger den gode stemning ved at råbe bullshit!
Selviscenesat bullshit
Arriva og Movia har imponeret vidt og bredt med denne kampagne. I november sidste år fik de endda overrakt Integrationsministeriets integrationspris 'Vækst gennem mangfoldighed' af kronprinsesse Mary.
Men med deres imponerende selviscenesættelse har busselskaberne også gjort sig fortjent til at få et par velreflekterede ord om bullshit med på vejen. Kampagnens indhold er nemlig varm luft og lægger sig besnærende tæt op ad den amerikanske filosof Harry G. Frankfurts betragtninger om fænomenet bullshit.
Bullshit er Frankfurts betegnelse for den form for kommunikation, der ene og alene søger at forføre sit publikum uden at kere sig om, hvordan tingene egentlig forholder sig. Kampagnens afsendere, Movia og Arriva, er bullshittere, fordi de iscenesætter positivt ladede og helt ukontroversielle begreber som mangfoldighed og almindelig venlighed på en sådan måde, at de bliver svar på tyngende samfundsproblemer som stressende arbejdsforhold og integrationstruende fremmedfjendtlighed. Det er himmelråbende banalt og ren og skær overfladebehandling, og det prøver ikke engang på at være andet.
Det problematiske ved bullshit består ifølge Frankfurt i bullshitterens lemfældige omgang med sandheden. Sandheden bliver ligegyldig, for målet for bullshitteren er at stille sig selv i et godt lys. Ved at ytre en decideret løgn risikerer man at blive grebet på fersk gerning og sætter således mere på spil end bullshitteren. Hvis hans ordskvalder bliver gennemskuet, trækker folk blot  på skuldrene.
Langtfra harmløs
Kampagnen Bedre Bustur har i al sin umiddelbare harmløshed nogle mindre harmløse konsekvenser. Den slører de problematiske strukturer, der er kimen til den dårlige stemning i bussen. Mukhtar får stadig dårlig løn og har et lidet prestigefyldt og uattraktivt underklassejob. Folk arbejder stadig under stressende forhold, der gør dem irritable og snæversynede. Og vi har stadig ikke bekæmpet fremmedfjendtligheden i Danmark, fordi vi får øjnene op for, at der er 63 nationaliteter i Arrivas medarbejderstab.
Når vi bliver rørt over Mukhtars fødselsdag, glemmer vi, at det hele er iscenesat og gennemtænkt  at folkene bag kampagnen nøje har udvalgt Mukhtar pga. hans etnicitet og milde udtryk. Arrivas incitament til at fremme trivsel hos chaufførerne er overskud, afkast og god omtale, snarere end det er medarbejdernes trivsel som sådan.
Problemet med denne subtile form for bullshit er, at den kommer til at dække over de forretningsmål, som Arriva naturligvis også er ganske bevidste om.
Bundlinje i fokus
Det er da også kampagnens afkast, busselskaberne belønnes for, når alt kommer til alt. Arriva får nemlig ikke kun integrationsprisen for at have fået os danskere til at elske Mukhtar og dermed potentielt de 62 andre nationaliteter, der også gider køre vores busser. De får den for at have brugt gode, integrationsvenlige værdier som katalysator for vækst.
Ganske som tidligere integrationsminister Birthe Rønn Hornbech (V) selv formulerede det i begrundelsen for Arrivas integrationspris, sker der nemlig det, at »virksomheder, der satser på mangfoldighed, kan se det på bundlinjen.«
Arriva og Movias kampagne er da heller ikke alene om at lugte af bullshit. Den er et rammende billede på den ånd, der har hersket, siden daværende videnskabsminister Helge Sander (V) slog et slag for at bygge en solid bro mellem humaniora og den private erhvervssektor.
Helge Sander ville gøre noget ved problemet med de ubrugelige humanister, der ender som en arbejdsløs byrde for samfundet. Han tildelte humanisterne en ny rolle, hvor deres evner som storytellers skulle bringes i forgrunden. Nu skulle de hjælpe virksomheder med at brande de produkter, som de hårde videnskaber og forretningsuddannelser frembringer, så folk også gider købe dem.
De kreative humanister bruges derfor nu til at støbe virale kampagner for erhvervslivet og trimme deres ansigt udadtil, så det fremstår venligt og velmenende. Man kan med andre ord sige, at humanisterne oplæres til at bullshitte. Mens man tidligere har kunnet fodre svin med filosoffer og kunst- og litteraturvidenskabelige akademikere, skolet i fordybelse og lærd refleksion over tunge teorier, kan de selvsamme kandidater nu omsætte deres dannelse til målbare resultater og vækst. I dag har vi i trit med Helge Sanders vision derfor en betragtelig mængde akademiske kommunikatorer og konsulenter, der markedsfører den kreativitet og innovation, der er blevet strategisk og forceret i sit krav om nytteværdi.
Fattigt mod
Som københavnsk buspassager bliver man bombarderet med multietniske smil på busselskabernes plakater,    magasiner og på bussens tavse tv-skærme. Mod, lykke og mangfoldighed går hånd i hånd, synes Marianne at kvidre på kampagnens hjemmeside.
Men mangfoldigheden har længe eksisteret hos buschaufførerne, rengøringshjælperne og andre lavstatusjobs, som de færreste danskere vil røre med en ildtang. Det er derfor ikke et resultat af en modig satsning, at Arriva har en multietnisk og mangfoldig besætning bag rattet. Det er snarere et udtryk for, at de lukrerer på de strukturer, der danner grund for denne arbejdsfordeling.
Kampagnen Bedre bustur afspejler en samfundstendens til at institutionalisere positivt ladede værdier med et særligt afkast for øje. Den er et symbol på, hvordan tom bullshit ikke er harmløs, men en foruroligende afspejling af vores symptombehandlende måder at løse dybereliggende samfundsproblemer på.
I stedet for at putte venlighed og mangfoldighed på kampagneformel, kunne vi prøve at arbejde for at bekæmpe den ulighed og de dårlige arbejdsforhold, der i første omgang har ødelagt den gode stemning i bussen. Indtil da handler det ikke om, at vi ikke 'tør være lykkelige i bussen'. Det handler om, at vi med jubelidiotiske kampagner som Bedre Bustur er forført til ikke at turde andet.
Mads Hansen er cand.mag. i filosofi, og Ida Meisling er cand.scient.soc. i internationale udviklingsstudier.

