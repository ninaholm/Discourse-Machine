Ekseuropæerne
LEDER


 Mennesket har fødder, ikke rødder. Bevægeligheden og evnen til at tilpasse sig forskellige vilkår, klimatisk som kulturelt, er et menneskeligt særkende. Derfor var bestræbelsen på at indgå i »et kosmopolitisk samfund« ifølge Immanuel Kant den »mest sublime idé«, mennesket kan dyrke.
Ved at gøre fri bevægelighed til et kerneprincip forsøgte EU’s forløber, Det Europæiske Kul- og Stålfællesskab, midt i al sin merkantile logik faktisk at leve op til dette høje oplysningsfilosofiske ideal.
Underskriverne af Rom-traktaten fra 1957 forpligtede sig således til at fjerne en række forhindringer for arbejdskraftens fri bevægelighed. Hvor FN’s Verdenserklæring om Menneskerettighederne fra 1948 havde stadfæstet ethvert individs ret til at »forlade et hvilket som helst land, herunder sit eget«, gik Rom-traktaten skridtet videre og stadfæstede fællesskabets borgeres ret til at tage ophold i de andre medlemslande. Dermed brød EU’s urform også nationalstatens monopol på at producere individuelle rettigheder.
Konstruktionen af den overnationale retsstat fortsatte med indarbejdelsen af EU’s Charter om Grundlæggende Rettigheder i Lissabon-traktaten (2009). Unionsborgerskab er nu »et supplement til det nationale statsborgerskab« og ikke som tidligere blot »afledt« af dette.
Det næste skridt ville være, hvis man kunne blive unionsborger uden at være statsborger i et af medlemslandene. Men på grund af masseindvandring og eurokrisen går det nu i den stik modsatte retning. EU-landene vil ikke længere være laboratorier for udviklingen af den postnationale borger. Asyl- og udlændingepolitikken er stadig et nationalt anliggende og bliver fortrinsvis ført som en afvejning af individuelle rettigheder og økonomiske interesser.
På den ene side ser vi stramninger af reglerne om asyl, familiesammenføring, sociale ydelser, politiske rettigheder, indfødsret osv., og på den anden side tilbyder landene hurtig sagsbehandling til bestemte faggrupper. Den famøse liste på internettet med sammenligninger af regler og ydelser i forskellige modtagerlande, som den danske regering bruger til at argumentere for stramninger og besparelser, er blot et symptom på en udbredt tendens til kun at anerkende rettigheder, hvis det kan betale sig.
I dagens avis kan man læse om de bådflygtninge, som i flere måneder har protesteret på grænsen mellem Italien og Frankrig. De såkaldt illegale immigranter agerer her og i lignende situationer som borgere med politiske rettigheder. Med deres krav om fri bevægelighed – »We must pass« – og om et fælleseuropæisk asylsystem – »European Asylum« – holder de EU’s grundværdier i hævd og insisterer mere end europæerne selv på realiseringen af idealet om en retsorden, der ikke kun omfatter nationalstaten og dens indfødte borgere. De gør krav på deres rettigheder som kosmopolitiske borgere.
I de sydeuropæiske lande har man under finanskrisen således for første gang set migranter, som EU-landenes politik altså har forvandlet til »illegale«, stå sammen med studerende, arbejdsløse og lønmodtagere i en kamp for retten til at nyde rettigheder – uanset nationalitet.
Der er noget galt, når nogle få hundrede tusinde flygtninge og migranter kan skabe panikreaktioner på et rigt kontinent med en halv milliard indbyggere. En overskuelig praktisk udfordring er blevet til det mest kontroversielle spørgsmål i europæisk politik. Den danske regerings plan om at advare flygtninge mod at søge til landet med annoncer i udenlandske aviser betyder stort set det samme som franske højrefløjsorganisation Génération Identitaire råb mod de flygtninge, der kræver netop europæisk og ikke italiensk, fransk eller dansk beskyttelse: »Europa bliver ikke jeres hjem«.
Så er Europa ingens hjem, for en central del af projektet var jo netop retten til at gøre et andet land til sit hjem. EU’s eksistensberettigelse var og er at danne institutionel ramme om menneskets evne til at flytte sig og indgå i flere forpligtende fællesskaber. Det provokerende ved de fremmede er bare, at de holder et spejl op og spørger os, hvem vi er. For er vi ved at blive ekseuropæere?

