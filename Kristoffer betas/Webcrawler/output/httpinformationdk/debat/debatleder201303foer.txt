Først jordskredssejr, så reformer?



 Hvis Folkets Store Hal, den kinesiske regeringsbygning i centrum af Beijing, havde en skorsten, så ville der i går være kommet rød røg ud af den. Kina har fået ny præsident. Og man kan vælge at kalde hans politiske mandat yderst solidt. For Xi Jinping blev valgt med 99,86 procent af stemmerne – han var jo sådan set også det eneste navn på stemmesedlen. Ud af de 2.963 delegerede i Den Nationale Folkekongres var der kun én enkelt person (modig, dumdristig eller blot forvirret?), som stemte imod Xi Jinping.
Resultatet »afspejler folkets lykkelige skæbne og deres forventninger«, fik en ekspert sagt i går på kinesisk stats-tv. Men samtidig var det også et resultat, som kun diktatorer i lande som Nordkorea og Syrien kan hamle op med i deres egne pseudovalg, og gårsdagens seance var da også blot en formssag. Det var resultatet af en årelang magtkamp bag kommunistpartiets kulisser, som har ført Xi Jinping til tops – først med overtagelsen af den afgørende post som partiets generalsekretær i november og nu med den mere ceremonielle titel som præsident.
Partielitens tiltro til Xi Jinping lader til at være stor. Nu skal han overbevise en kinesisk befolkning, som bliver stadig mere åbenmundet i sin kritik. Siden han blev partiformand, har han godt nok scoret en del image-point ved at tale om sin drøm om et stærkt Kina og sit ønske om at slå ned på korruption og fjerne den hæmningsløse luksus, som landets ledere – høj som lav – ellers har omgivet sig med. Men Xi kommer til magten på et tidspunkt, hvor kineserne vil have et lederskab, der kan håndtere den kinesiske vækstmaskine, som viser svaghedstegn, og samtidig den uretfærdig, ulighed og magtmisbrug fra styrets side, som skaber voksende vrede. Derudover har en ekstrem forurening af luften, vandet og jorden tilføjet endnu en alvorlig trussel mod samfundets stabilitet.
Tiden under Xi Jinpings forgænger, Hu Jintao, er blevet kaldt et ’spildt årti’, fordi der ikke har været gennemført stærkt tiltrængte økonomiske reformer – og slet ikke politiske af slagsen. Det skader kommunistpartiets legitimitet. Og hvis Xi Jinping skal rette op på det, så skal han hurtigt vise, at de næste 10 år med ham ved magten vil medfører mærkbare ændringer. Udviklingen inden for tre grundlæggende områder vil vise, om Kina er på rette vej.
For det første skal partiet genoprette troen på, at det er i stand til at gennemføre økonomiske reformer. Den statsejede sektor er for stor og for monopoliserende og kvæler derved den private sektor; der er for meget fokus på statsfinansierede infrastrukturprojekter som vækstmotor; og på grund af for tætte bånd mellem det politiske system og de statsejede virksomheder ender for stor en del af den økonomiske gevinst hos medlemmerne af den politiske elite – og dermed forværres de i forvejen store kløfter mellem rig og fattig i landet. Der er derfor et presserende behov for, at partiet opgiver mere af sin kontrol med det økonomiske system.
For det andet skal partiet holde op med at betragte folket som sin politiske modstander, som det skal fastholde kontrollen med. I Kina er der for længst opstået en kritisk offentlighed, som har en voksende interesse i at diskutere landets udvikling. For Xi Jinping skal det ses som en mulighed og ikke en trussel: Korrupte lokale kadrer, der misbruger deres position, eller fabrikker, der tilsviner miljøet, er allerede i dag bange for, at deres synder afsløres på internettet eller af modige kinesiske medier. Mindre censur af internettet og medierne ville være et signal om, at den nye ledelse mener sin ord om at ville bekæmpe korruptionen og beskytte miljøet.
For det tredje skal Xi Jinping definere Kinas rolle på den internationale scene på ny. Kina er en ensom stormagt, der kun har få allierede og ingen venner. Måske er angsten for Kinas vokseværk overdrevet, men mange bekymringer er velbegrundede: Kinas naboer er ængstelige over de nationalistiske toner og den militaristiske sabelraslen, der lyder fra Beijing. Det er op til Xi Jinping at finde en ny måde at tale på, som ikke skræmmer, så Kina ikke i fremtiden betragtes som en trussel. I hvor høj grad Xi Jinping fortjener respekt afhænger af, hvor meget han er i stand til at ændre. Reformer vil skabe mere legitimitet end gårsdagens jordskredssejr.

