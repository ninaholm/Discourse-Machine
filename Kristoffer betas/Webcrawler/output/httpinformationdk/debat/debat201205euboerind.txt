EU bør indgå en pagt om beskæftigelse
Franskmændene har netop valgt Keynes til fordel for Friedman. Og efter et par år hvor monetarismens nedskæringspolitik har sat væksten i stå og fået arbejdsløshed og ulighed til at stige, er resten af EU måske parat til at følge Frankrig. Første skridt kunne være en EU-beskæftigelsespagt som supplement til finanspagten
Det spørgsmål, der reelt blev stemt om i Frankrig, var hvordan beskæftigelses- og budgetkrisen kan overvindes: gennem fortsatte besparelser på de offentlige budgetter eller gennem en kombination af vækstorienteret økonomisk politik og mindre social ubalance.


 Valget i Frankrig stod mellem neoliberalisten Nicolas Sarkozy og socialisten François Hollande. I deres politiske programmer benytter de sig dog begge af såkaldt ’borgerlige’ økonomer, henholdsvis Milton Friedman og John Maynard Keynes. Men borgerlig økonomi kan føre til afgørende forskellig økonomisk politik både på nationalt og europæisk plan.
Friedmans monetarisme passer som fod i hose til neoliberal ideologi. Derfor var det helt selvfølgeligt for Nicolas Sarkozy at benytte den monetaristiske argumentation i valgkampen: Markedskræfterne skulle styrkes, og de offentlige budgetter bringes i balance som en forudsætning for fornyet vækst. Den ideologi, deler Sarkozy med regeringslederne i Tyskland, Spanien, Holland, Italien, Portugal og ikke at forglemme i Storbritannien.
Men det problem, som disse politikere alle står overfor, er, at den monetaristisk inspirerede økonomiske politik endnu ikke har sat gang i væksten. Tværtimod har de fortsatte nedskæringer på de offentlige budgetter bremset væksten og øget uligheden markant.
Det er i modsætning til denne monetaristiske stagnationsteori, at Maynard Keynes’ økonomiforståelse gør en forskel. Keynes’ videnskabelige ambition var at forstå og forklare arbejdsløshedens årsager: Hvorfor den ikke forsvinder af sig selv. Den problemstilling er kernen i den aktuelle krise. Socialisten Hollande havde brug for en realistisk økonomisk teori, der kan afdække årsagerne til den i dag vedvarende arbejdsløshed og den stigende ulighed. Netop på dette punkt adskiller Keynes’ realisme sig fra Friedmans monetarisme.
Gensyn med 1930’erne
Den aktuelle situation i Europa minder i uhyggelig grad om krisen i 1930’erne, da Keynes skrev sit hovedværk. I de første år efter det finansielle krak i 1929 blev der som nu praktiseret en monetaristisk politik. Det havde katastrofale konsekvenser i USA og i Europa, hvilket førte til voldsomme politiske omvæltninger. I USA blev Roosevelt valgt til præsident. I Tyskland tog Hitler magten.
Roosevelt var inspireret af Keynes. Det er Hollandes 60 punktsprogram også: en ny New Deal politik for Frankrig og muligvis også for Europa.
Franskmændene skulle i søndags vælge mellem endnu fem år med en økonomisk politik, der var baseret på Milton Friedmans monetarisme eller en New Deal politik baseret på Keynes’ realisme. Det spørgsmål, der reelt blev stemt om i Frankrig, var hvordan beskæftigelses- og budgetkrisen kan overvindes: gennem fortsatte besparelser på de offentlige budgetter eller gennem en kombination af vækstorienteret økonomisk politik og mindre social ubalance. Med andre ord en styrkelse af samfundets sammenhængskraft.
Franskmændene sagde nej til fortsatte besparelser, fordi de notorisk havde vist sig ikke at løse problemerne – end ikke budgetkrisen. De seneste to års sparepolitik har været anskuelsesundervisning i, hvor omkostningsfyldt det er – også for EU – at spare sig til balance på de offentlige budgetter. Arbejdsløsheden er fortsat steget og ligger nu på det højeste niveau i hele efterkrigstiden. Det har medført, at budgetforbedringerne er blevet langt mindre end forudset.
Det har den simple forklaring, at offentlige besparelser øger arbejdsløsheden, hvilket uvægerligt fører til øgede udgifter andre steder på budgettet. Hertil kommer, at den negative effekt forstærkes, når besparelserne gennemføres samtidigt i alle EU-lande. Landene trækker gensidigt hinanden ned – en politik, der i 1930’erne meget betegnende kaldtes beggar your neighbour-policy. Selv Tyskland har måttet sande, at det nu går trægt med eksporten til de øvrige EU-lande, hvilket har gjort den tyske finansminister mere lydhør over for euro-realisme i den økonomiske politik.
Arbejdsløshed i centrum
For Keynes var det en reduktion af arbejdsløsheden, som var nøglen til en bedre samfundsøkonomisk balance. I en situation med mere end 10 pct. arbejdsløshed er yderligere besparelser simpelthen dårlig samfundsøkonomi – spild af ressourcer og samtidig arnested for social uro.
Arbejdsløshed er et udtryk for, at der spares mere op i den private sektor, end der investeres. Her må staten træde til med offentlige investeringer, der kan finansieres gennem lån og/eller beskatning af overopsparingen. Keynes sammenfattede sin anbefaling til Roosevelt i en enkel sætning: »look after unemployment and the budget will look after itself« (Hold øje med arbejdsløsheden, så klarer finanserne sig selv).
I 1930’erne var den nærliggende løsning på beskæftigelseskrisen at øge de offentlige investeringer, øge beskatningen på kapitalgevinster og høje indkomster og samtidig begrænse arbejdsugen til 40 timer og reformere bankvæsnet. Der er ikke overraskende mange lighedspunkter mellem Roosevelts New Deal-politik og Hollandes program: Massive investeringer i infrastruktur og vedvarende energi, en fastholdelse af 35 timers arbejdsugen, en reduktion af pensionsalderen til 60 år for personer, der har været mere end 40 på arbejdsmarkedet, udbygning af undervisningen med bl.a. 60.000 lærere og moderate skatteforhøjelser med en social balance.
Roosevelt fik reduceret arbejdsløsheden – om det vil lykkes for Hollande afhænger i høj grad af, hvordan de øvrige EU-lande reagerer – naturligvis navnlig Tyskland.
Det store spørgsmål bliver, hvordan genforhandlingen af finanspagten vil forløbe. Det ville være helt naturligt, hvis Hollande krævede, at den blev suppleret med en beskæftigelsespagt. At EU-landene forpligtede sig til at reducere arbejdsløsheden – og navnlig ungdomsarbejdsløsheden, når den overstiger fem pct.
Den høje arbejdsløshed er et så åbenlyst spild af menneskelige ressourcer, at alle EU-lande burde kunne enes om en sådan beskæftigelsespagt. Den ville yderligere have den fordel, at jo flere lande der går sammen om at øge beskæftigelsen, desto mindre omkostningsfyldt bliver det for det enkelte land. Her kan EU-landene trække hinanden ud af krisen i fællesskab.
Gryende euro-realisme
Det er et punkt, hvor realismen så småt synes at trænge frem selv i Tyskland. Den tyske finansminister, Wolfgang Schaüble, gav allerede den 6. maj i et interview til Financial Times udtryk for en vis forståelse for, at lønningerne i Tyskland burde stige hurtigere end hidtil. Det gjorde han med den begrundelse, at det var nødvendigt, at den tyske vækst blev holdt oppe, uden det blev en yderligere belastning for nabolandene. Det kunne et øget privat forbrug i Tyskland bidrage til. Det er således ikke kun franskmændene, der har forstået, at den neoliberale økonomiske tænkning ikke beskriver virkeligheden. Det er et argument for, at finanspagten suppleres med en gensidig forpligtigelse til at mindske arbejdsløsheden. Det springende punkt er naturligvis, hvor langt solidariteten rækker i EU.
Også her kan der hentes inspiration fra Keynes. Da han i 1944 designede det internationale valutasystem (IMF), var en vigtig del af forslaget, at lande med betalingsbalanceoverskud (dengang var det USA, i dag er det Tyskland) skulle indbetale en solidaritetsafgift til Valutafonden. Det sagde USA ikke overraskende nej til. Kort efter tilbød amerikanerne dog Europa en betydelig Marshall-hjælp.
Det er således ikke kun Frankrig, der med fordel kunne tage ved lære af Keynes’ økonomiske realisme. Det kunne hele EU; for det haster med at bremse de opløsningstendenser, som den monetaristisk inspirerede finanspagt har udløst.
 
 
Jesper Jespersen er professor i økonomi ved Roskilde Universitet. I juni udgiver han bogen: ’Euroen – Hvorfor gik det galt, og hvordan kommer vi videre?’
PAGE
 
 
PAGE 1

