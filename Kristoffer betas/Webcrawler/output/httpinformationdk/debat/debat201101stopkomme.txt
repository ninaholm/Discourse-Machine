Stop kommerciel uddannelseseksport
Danske universiteter bør ikke deltage i kapløbet om at kommercialisere uddannelsesområdet, når de opretter filialer i udlandet. I stedet bør de eksportere den danske indstilling, at uddannelse er en samfundsmæssig forpligtelse til gavn for hele samfundet


 Det seneste årti har vi været vidne til en fundamental ændring af universiteternes samfundsmæssige rolle. Universiteternes centrale og unikke funktion som leverandører af uafhængige kritiske korrektiver til gængse opfattelser, er tilsyneladende gået helt i glemmebogen.
Ganske vist betoner universitetsloven stadig universiteternes rolle som kulturbærende institutioner, men at det er en rolle, der ikke skal tages alt for alvorligt, demonstreres gang på gang af ændringer i det politiske og økonomiske grundlag for deres virke.
Der er tale om en international tendens, som her i landet for alvor tog fart med universitetsloven af 2003 og den universitetspolitiske hvidbog Fra tanke til faktura fra samme år. Universiteterne er blevet virksomheder, hvis eksistensberettigelse beror på deres kommercielle nytteværdi.
Information har i den seneste tid beskrevet det næste skridt i den fremadskridende kommercialisering af uddannelse og forskning i Danmark. Danske universiteter får nu mulighed for at udbrede den allerede eksisterende mulighed for at udbyde uddannelser i udlandet.
Risiko for underskud
Dansk Magisterforening (DM) har et tæt samarbejde med universitetslærerorganisationer i en række lande, hvor universiteterne længe har haft mulighed for at oprette udenlandske afdelinger og i mange tilfælde har bygget deres økonomiske overlevelse på salg af uddannelser. Og de erfaringer, vores kolleger har gjort sig, indbyder ikke til efterfølgelse. Risikoen for underskud er nærliggende.
Det er ikke mere end et par år siden, at et af de større australske universiteter lukkede sin campus i Singapore på grund af et voldsomt underskud. Hvis en sådan virksomhed skal give det overskud, som politikere og universitetsledelser drømmer om, kan det blive svært at opretholde de høje kvalitetskrav. F.eks. er det ikke sikkert, at uddannelserne vil være forskningsbaserede, sådan som vi kræver det af universitetsuddannelser ved danske universiteter.
Ringe ansættelsesvilkår
Samtidig viser de udenlandske erfaringer, at etablering af universitetsafdelinger i udlandet - med henblik på at generere et overskud til modervirksomheden - fører til underminering af løn og ansættelsesvilkår for forskerne. Tidsbegrænsede ansættelser adskillelse af forskning og undervisning er normen.
Vi burde kunne forvente, at danske universiteter, uanset hvor i verden de måtte ønske at slå en handel af, vil leve op til de krav, vi stiller til   ansættelsesvilkårene for underviserne ved danske universiteter. Desværre tyder Informations artikler ikke på, at de kommende aktieselskabsejere kan eller vil give os en sådan garanti.
Der er fastsat en grænse for tabsrisikoen i det fremlagte lovforslag på fem millioner kroner om året. Og det er godt. Men i en situation, hvor mange universitetslærere i Danmark bliver præsenteret for en fyreseddel på grund af faldende bevillinger, virker iveren efter at sætte gang i økonomisk risikable uddannelsesaktiviteter som et slag i ansigtet på både studerende og ansatte.
Det er da højst usandsynligt, at danske universiteter skulle have større chance for at score overskud på salg af uddannelser i udlandet end universiteter i en stor engelsksproget nation som Australien, der har et stort og oplagt marked lige uden for døren.
Gå andre veje
I DM har vi altid været stærke tilhængere af internationalisering af uddannelserne, og vi har arbejdet aktivt for mindre bureaukrati og bedre muligheder for danske studerende og ansatte for at studere og arbejde ved udenlandske universiteter.
Socialdemokraternes forskningsordfører, Rasmus Prehn, citeres for, at forslaget giver optimale muligheder for at tiltrække udenlandske studerende og forskere. Der findes imidlertid andre veje til det. Der er flere eksempler på, at danske universiteter indgår strategiske samarbejdsalliancer med andre universiteter i verden, som opfylder dette formål.
Øget kommercialisering er ikke den bedste vej til at opnå international mobilitet. Tværtimod betyder det, at man bevæger sig bort fra den danske velfærdsmodel, hvor uddannelse og forskning anses for at være til gavn for hele samfundet og derfor ikke kun skal være til rådighed for dem, som har mulighed for at betale på et marked.
Fra politisk side og fra universiteterne selv burde man derfor hellere forsøge at fremhæve de danske kendetegn om videregående uddannelse som en samfundsmæssig forpligtelse til gavn for hele samfundet, og så forsøge at udbrede denne model i udlandet frem for at følge i andres lidet opmuntrende fodspor.
Ingrid Stage er formand for Dansk Magisterforening

