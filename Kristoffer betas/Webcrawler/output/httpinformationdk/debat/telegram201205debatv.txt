Debat om vuggestuer bygger på forkerte tal
Ph.d.-afhandling konkluderede elendige forhold i danske vuggestuer. Men tallene holder ikke, lyder kritikken.


 - Danske vuggestuer er så elendige, at en stor del af dem burde lukke, lød konklusionen, da ph.d.-stipendiat Ole Henrik Hansen fra DPU, Aarhus Universitet, for to uger siden sparkede vuggestuedebatten i gang.
Hans ph.d.-afhandling dokumenterede "rystende forhold i mange vuggestuer" på baggrund af videooptagelser, godt 8000 observationer i ni vuggestuer i Storkøbenhavn og spørgeskemaer til 40.000 pædagoger i hele landet.
 Men talmaterialet viser sig nu at være stærkt overdrevet, skriver Dagbladet Information.
 Ifølge pædagogernes fagforening, Bupl, der har lavet spørgeskemaundersøgelsen sammen med ph.d.-stipendiaten, er spørgeskemaerne kun sendt ud til 5000 pædagoger.
 Af dem har 1300 svaret, og heraf arbejder kun 400 i en vuggestue. Resten arbejder i integrerede institutioner, så de i princippet også kan være børnehavepædagoger. Uanset hvad, er der meget langt op til de 40.000.
Dion Sommer, der er professor i psykologi på Aarhus Universitet, har set spørgeskemaundersøgelsen, og han er målløs over, hvor lidt dokumentation, der er for de bombastiske påstande om offentligt omsorgssvigt.
- Det er den tyndeste videnskabelige undersøgelse, jeg har set. Den består af sølle tolv spørgsmål, som der ikke kan koges meget suppe på, siger Dion Sommer.
Sammen med tretten andre pædagogiske forskere har han skrevet et åbent brev i dagens Information, der problematiserer Ole Henrik Hansens konklusioner.
Der findes slet ikke 40.000 vuggestuepædagoger i Danmark, men kun omkring 11-12.000, skønner Bupl. Derfor har formand Henning Pedersen også undret sig over, om det virkelig kunne være deres undersøgelse, der blev refereret til.
- Jeg har i den grad undret mig over det tal, der har floreret om 40.000 pædagoger. Jeg har ikke kunnet forstå, hvor det kom fra, siger han.
 40.000 er i stedet det samlede antal ansatte i vuggestuer og integrerede institutioner, der altså også rummer børnehavebørn. Og det er endda kun, hvis man tæller ledere, køkken- og rengøringshjælpere med.
