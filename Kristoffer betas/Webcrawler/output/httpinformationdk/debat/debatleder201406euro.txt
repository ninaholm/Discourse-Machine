Europæiske værdier i bådsæsonen
LEDER


 Det giver næppe mening at tale om en humanitær nødsituation, når strømmen af bådflygtninge over Middelhavet er konstant og har medført dødsfald i årtier. Men for alle dem, der er på flugt fra f.eks. borgerkrig i Syrien eller politisk forfølgelse i Eritrea, har EU-landenes håndtering af flygtningespørgsmålet skabt en katastrofal situation.
Det fremgår af de seneste tal, som viser en markant stigning i tilstrømningen til de sydeuropæiske kyster. Det fremgår af beretningerne om stadig mere desperate handlinger – syriske forældre, som sender deres helt små børn af sted på egen hånd i håbet om, at nogen på den anden side af havet vil passe på dem; eller de hyppige og farlige forsøg på at forcere indhegningerne omkring de spanske enklaver i Marokko. Og det fremgår af de daglige meldinger om nye dødsfald – i forgårs omkom mindst tre migranter i forbindelse med en bjærgningsaktion; i sidste uge blev 17 migranter begravet på Sicilien.
Den europæiske offentlighed har dog vænnet sig til situationen og reagerer kun, når den af og til kræver i hundredvis af dødsofre.
Der er flere årsager til udviklingen. For det første bliver forholdene i Syrien ved med at producere nye flygtninge. For det andet har den libyske stats sammenbrud privilegeret menneskesmuglerne og gjort det endnu vigtigere for migranter og flygtninge på gennemrejse i det nordafrikanske land at komme så hurtigt som muligt af sted mod Europas kyster. For det tredje har EU-landenes lappeløsninger givet bagslag.
Som reaktion på en række store drukneulykker i efteråret har Italien iværksat tæt patruljering på grænsen til libysk territorialfarvand. Det afskrækker dog ikke flygtninge og migranter, som i forvejen ikke har noget at tabe. Den såkaldte Mare Nostrum-operation opmuntrer tværtimod menneskesmuglerne til at søsætte deres kunder i stadig mere synkefærdige og overfyldte både, fordi de alligevel kan regne med at blive samlet op undervejs.
De facto agerer den italienske stat således som menneskesmuglernes forlængede arm, men en politisk kursændring kan næppe gennemføres uden et større tab af menneskeliv.
Modtageforholdene i Sydeuropa er måske det tydeligste tegn på, at den europæiske flygtninge- og indvandrerpolitik er slået fejl. Ifølge de gældende regler skal flygtninge søge om politisk asyl eller humanitær beskyttelse i deres første ankomstland i EU. I praksis ankommer de, der har ret til og akut behov for hjælp, dog sammen med fattigdomsflygtninge fra f.eks. Vestafrika. Selv om de alle er ofre for global ulighed, er der nogle, vi på forhånd har tilkendt rettigheder i henhold til Flygtningekonventionen. Men på grund af det samlede pres og nationale problemer af politisk-økonomisk karakter har modtagerlandene i Sydeuropa sværere og sværere ved at garantere disse rettigheder.
En tilværelse som flygtning er alt for ofte blevet ensbetydende med et liv som hjemløs.
Derfor kræver Grækenland og Italien, som i år begge har formandskabet i EU, en solidarisk fordeling i Europa. Italiens indenrigsminister, Angelino Alfano, har endda truet med at bryde reglerne og lade flygtningene rejse videre uden identitetstjek.
Det sker faktisk allerede. I går udsendte FN’s flygtningehøjkommissariat, UNHCR, en pressemeddelelse om, at 400 flygtninge fra bl.a. Syrien og Somalia, som i forgårs ankom til den syditalienske havneby Taranto, straks var blevet kørt i turistbusser til Rom eller Milano, hvor de fik besked på at klare sig selv.
Det kræver altså mere end en ekstraindsats af typen, man yder i nødsituationer, hvis skaderne fra mange års indvandringspolitiske skræmmekampagner i EU-landene skal kunne afhjælpes. Det kræver, at medlemslandene erkender, at de har brug for en fælles udenrigspolitik for at kunne påvirke udviklingen i nabolandene, og at de sætter de eksisterende institutioner til debat: Varetages europæernes geopolitiske interesser f.eks. stadig bedst i NATO?
Situationen i Libyen kunne tyde på det modsatte. Men hvis EU skal leve op til forpligtelserne over for dem, der lige nu har krav på hjælp, er der brug for et opgør med gældende europæisk asylpolitik. For EU kan ikke krænke retten til asyl uden at krænke sit eget værdigrundlag.

