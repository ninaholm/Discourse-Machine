Folkeskolens læseundervisning befinder sig stadig i antikken
Når danske skoleelever dumper Pisa-testen i læsning, skyldes det ikke kun mangel på disciplin og ringe lærer­kræfter. Problemet er i høj grad, at vi praktiserer læseundervisning som om, der er en entydig forbindelse mellem bogstaver og lyd, selvom dansk ikke er et lydret sprog. Nutidens undervisning minder i skræmmende grad om den, børnene i det gamle Rom skulle trækkes med


 Finske elever indtager en andenplads i læsning i Pisa-testen, danske elever ender som nummer 18. Forskelle i læreruddannelse, kultur og historie nævnes ofte som forklaring på forskellen. Derimod nævnes forskelle i læsemetoden sjældent.
Her kan man ellers gøre interessante iagttagelser, når man ser på landenes indbyrdes placering. Én af grundene til, at de finske elever klarer sig godt, er, at det finske skriftsystem er langt mere lydret end det danske. Alligevel underviser vi i Danmark, som om forholdet mellem tale og skrift var ligesom i finsk. Som om bogstaverne havde en entydig forbindelse til alle talesprogets lyde. Men det har de ikke. Det har de heller ikke i engelsk eller fransk. Alligevel underviser man også i Storbritannien og Frankrig efter lydmetoden. Begge lande ligger da også på linje med Danmark i Pisa-testen, og det er jo ikke imponerende.
Som i antikken
Men hvor stammer lydmetoden fra? Svaret er, at dens rødder findes helt tilbage i antikken. Når de gamle romere skulle læse, så de en ubrudt række af bogstaver foran sig: DENGANGVARDERINGENADSKILLESEMELLEMORDENEITEKSTEN. Derfor så de stakkels romere aldrig ordbilleder, de kunne genkende visuelt og udnytte i læsningen, sådan som den moderne avislæser, der nok kan genkende flere ord inde i scriptura continua-teksten. Skriften havde kun en lydkode med et bogstav for hver lyd, skrevet i læseretningen fra venstre mod højre. Læseren måtte møjsommeligt omsætte de enkelte bogstaver til lyde og så sætte lydene sammen, først til enkeltord og efterhånden til forståelig tale. Romerne læste altså mere med øret end med øjet.
Derfor fik det kolossal betydning, da bogstavskriften i Europa fik adskillelse mellem ordene o. 1200 e. Kr. Nu kunne tekster læses stille, kun ved hjælp af øjnene. Og læseren kunne koncentrere sig om selve indholdet.
Skriften var nu ikke længere kun en bogstavrække med en lydkode, men var blevet et skriftsprog med to koder: en lydkode-bogstav - og en betydningskode - ord-betydning - i form af visuelt identificerbare ord. Dermed var det blevet muligt for læseren og for den pædagogiske formidling at tage udgangspunkt i de betydningsbærende skrevne ord.
Men her otte hundrede år senere er det endnu ikke slået igennem i skolens undervisning. Her tales der fortsat kun om én kode i skriften, bogstav-lydkoden, og den første indlæring er træning i bogstav-lydforbindelser. Moderne skoleelever lærer altså at læse, som om var det antikkens scriptura continua, de var oppe imod.
Normbrydere
Sådan er det ikke i alle lande. For hvordan kan f.eks. engelsksprogede lande som New Zealand og Australien med præcis de samme sproglige forhold som i Storbritannien ligge i Pisa-toppen som nummer fire og seks?
Det kan de, fordi de har ladet sig inspirere og rådgive af andre læseforskere end fortalere for lydmetoden. I den newzealandske og australske skole introducerer man ikke skriftsproget for børnene som en bogstav/lyd-teknik, men som meningsfulde tekster der læses op for og sammen med børnene af den voksne.
Man har overført udviklingsfaserne i moder-barn læsesituationen til klasseværelset med en model, hvor det er læreren, der er den aktive læser i de første stadier (Reading aloud), for gradvis at lade først gruppen overtage dele af læsningen (Shared reading) og efterhånden de enkelte børn (Guided reading og Independant reading). Det er en direkte anvendelse af princippet i talesprogsstøtten, hvor det tilsvarende er den voksne der taler, og barnet der efterhånden hænger på.
To veje i læseforskningen
I 1969 skrev den newzealandske læseforsker Marie Clay sin skelsættende afhandling Emergent Reading Behaviour som blev starten på en helt ny forskningsretning, Emergent Literacy (forskning i tidlig læsning og skrivning, red.) der hurtigt fik fortalere i USA og Storbritannien. Disse forskere bestræbte sig på at glemme alle medbragte teoretiske forudantagelser, når de studerede børnene, for i stedet at se på skriftsproget fra børnenes synsvinkel. De brugte deres iagttagelser til at revidere hidtidige opfattelser af, hvordan man bedst hjælper børn i gang med at læse og skrive.
Deres resultater var en bombe under den hidtidige opfattelse af, at det er nødvendigt for børnene, at de voksne opdeler skriftsproget i elementer og så sætter dem sammen igen på en måde, som efter de voksnes mening må være den mest hensigtsmæssige for begynderen.
Tværtimod viste det sig, at børn i gunstige tekstsprogsmiljøer rask væk tager dele fra skriftsproget i den rækkefølge og i de sammenhænge, de møder dem, og bruger dem på de tidspunkter og i de sammenhænge, der fænger her og nu. Når børnene selv kan vælge, bruger de skriftsproget til noget, de finder meningsfuldt, og dét betyder en samtidig brug af enkeltelementer og meningsfulde sproglige enheder.
Forskningen i tidlig læsning og skrivning har til overflod dokumenteret tilfælde, hvor børn er begyndt at læse og skrive, før de begynder i skolen. Når dét kan lade sig gøre, er det fordi de skrevne ord umiddelbart kan bruges som praksissprog i dagligdagen, kan udpeges og genfindes i tekster og kan skrives af, kort sagt bruges som et visuelt sprog.
Det er denne viden, der ligger til grund for de læsepædagogiske anbefalinger i New Zealand og Australien. Og det er disse anbefalinger, som har medvirket til at give de to lande gode Pisa-resultater.
Skævvridning
Men hvorfor er denne forskningsretning så ikke slået mere igennem internationalt?
Svaret er, at forskerne bag lydmetoden arbejder efter naturvidenskabelige metoder og har lettere ved at vinde uddannelsespolitikernes bevågenhed med stort anlagte tests i skolen og statistiske beregninger. De etnografiske læseforskere søger derimod naturalistiske data ved at studere autentisk brug af skriftsprog i naturlige dagligsituationer: voksen-barn, barn-barn.
Ikke mindst i USA har lydmetoden haft held til at vinde politisk og økonomisk gehør, så statslige anbefalinger og forskningsbevillinger helt ensidigt gives til forskere der 'arbejder videnskabeligt'.
Ironisk nok har dette ramt en internationalt anerkendt læseforsker som Ken Goodman, der mere end nogen anden er manden bag de flotte læseresultater i New Zealand! Et andet offer for den videnskabelige og skolepolitiske skævvridning er Frank Smith, en internationalt kendt kritiker af lydmetoden.
Tendensen til en lignende ensretning breder sig i Europa, selv om vi heldigvis endnu ikke har fået 'amerikanske tilstande' herhjemme og forhåbentlig heller ikke får det. Men når danske politikere vil løse læseproblemer, retter de fortsat kun blikket mod skolens undervisning. De overser helt, at der kunne være andre oplagte steder at sætte ind.
Små børn og læsning
At op til 20 pct. af befolkningerne i mange vestlige lande har læseproblemer, kan selvfølgelig skyldes flere forhold, såvel strukturelle som individuelle.
Men ud over den udbredte brug af lydmetoden, har vi en anden arv fra fortiden, som er værd at hæfte sig ved. Børnenes læseudvikling bremses nemlig af den udbredte opfattelse, at børn kun kan lære at læse og skrive i skolen - En forestilling, der stammer fra en tid hvor skriftsproget var forbeholdt kirke, konge og adel.
Selv om alle de voksne omkring barnet i dag kan læse og skrive, udnyttes og anerkendes dette ikke i samfundets skriftsprogsopdragelse. For det hjælper jo ikke barnet, at far og mor kan læse og skrive hvis det aldrig bliver inddraget i disse aktiviteter.
Heldigvis er der da også mange voksne som i hjemmet og i dagtilbud giver børnene nogle værdifulde erfaringer med skriftsproget. Håbet om en fremtid uden læsekrise ligger i, at dette arbejde anbefales og anerkendes uddannelsespolitisk. Thi hvad man i barndommen nemmer, man i alderdommen ej glemmer.
kronik@informaiton.dk
Kjeld Kjertmann er ph.d. og tidligere lektor i dansk sprog og læsning ved Danmarks Pædagogiske Universitet

