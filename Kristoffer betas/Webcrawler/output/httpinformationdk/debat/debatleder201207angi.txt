Angivercentralen
Virksomheder bør ikke have retssikkerhed på bekostning af den anonymitet, der er afgørende for, at samvittighedsfulde ansatte tør bryde tavsheden i sagen om fusk og magtmisbrug


 Vi elsker den danske fortælling om retfærdigheden, der hverken afhænger af magt eller penge. I Danmark behandles alle – høj som lav – lige ved domstolene såvel som i den offentlige forvaltning.
Denne grundantagelse drages imidlertid i tvivl af en aktuel sag om Miljøstyrelsens behandling af en laborant ansat hos Mærsk. Gentagne gange følte laboranten et pres for at fuske med opgørelser over olieudslip fra Mærsks boreplatforme i Nordsøen. Til sidst valgte den laboranten ifølge Politiken at gå til Miljøstyrelsen med sin viden.
Det burde alle – og Miljøstyrelsen først og fremmest – straks have takket hende for. Laboranten gjorde, hvad alle vi andre forhåbentlig også vil gøre, hvis vi møder snyd på vores vej: melde det.
Men nej! Miljøstyrelsen valgte i stedet at fortælle Mærsk om ’borgerhenvendelsen’, og med en aktindsigt hos selvsamme styrelse fik Mærsk hurtigt kendskab til laborantens identitet.
Men skal alle og enhver kunne anklage hvem som helst for hvad som helst uden bagefter at kunne drages til ansvar for det? Nej, selvfølgelig ikke.
Miljøstyrelsen burde selv have tjekket, om der er hold i oplysningerne, så den efterfølgende kunne afgøre sagen på grundlag af egne undersøgelser og ikke laborantens udsagn.
Dermed have Miljøstyrelsen levet op til sit ansvar som tilsyns- og kontrolmyndighed. I dag står styrelsen nærmere tilbage som en angivercentral.
Miljøstyrelsens kritisable håndtering dækker imidlertid over et langt større overordnet problem. Med den nuværende lovgivning er offentlige myndigheder forpligtet til at oplyse virksomheder om den slags anklager. Det er galt. For virksomheden bør ikke have sin retssikkerhed på bekostning af den anonymitet, der er afgørende for, at samvittighedsfulde ansatte tør bryde tavsheden i sagen om fusk og magtmisbrug.
Virksomhedernes retssikkerhed bringes jo alene i fare, hvis myndigheder ikke evner at udøve den kontrol, de er ansvarlig for.

