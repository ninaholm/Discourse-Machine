Hverdagssolidaritet med de hjemløse søges
Når vi har råd til bankpakker og landbrugsstøtte, har vi vel også råd til en fattigdomspakke


 Det er godt med at mærke interessen for de hjemløse i denne kolde tid. Det er godt at mærke, at nogen vil fællesskabet med de hjemløse og ønsker at gøre noget for andre mennesker.
Jeg ønsker ikke at være den, der drysser malurt i bægeret. Men som leder af Kirkens Korshærs natvarmestue for hjemløse i Stengade 40 på Nørrebro er jeg i den seneste tid blevet ringet op af flere journalister, som ønsker en udtalelse om fænomenet 'Overnatning for hjemløse'.
Det er dejligt, at der er mennesker, som interesserer sig for de svage og viser offervilje, og ja: Vi mangler huer, vanter, varmt tøj - og frivillige, der vil engagere sig i arbejdet.
Men journalisterne og andre glemmer, at selvom det er koldt for de hjemløse netop nu, så er de stadig hjemløse og bor også på gaden om en måned og om et år.
Ja, bare der dog også var lidt hverdagssolidaritet resten af året. Jeg har arbejdet i Stengade i 19 år blandt hjemløse, siden 1995 med nødovernatning i varmestuen, som huser misbrugere, psykisk syge og det man ofte betegner som udstødte grupper. Det er en broget gruppe, som lever på gaden og udfolder deres liv på gaden. Og det billiger almindelige mennesker normalt ikke. De synes, hjemløse sviner, og de ser ikke pæne ud. Det skæmmer Folkets Park og medfører, at normale borgere på Indre Nørrebro føler sig afskåret fra at bruge parken eller lade deres børn lege på legepladsen.
Jeg har fået mange knubbede ord med på vejen de første mange år fra beboergrupper, som gerne ville vise samfundssind 'just not in our backyard.' De senere år er folk gået mere korporligt til værks og har tævet de svageste hjemløse eller smadret vores vinduer. Det har heller ikke skortet på vredesudbud fra kommunale vej- og park folk, som i hvert fald ikke er sat til at rydde op efter hjemløse, der har haft fest. Og både de hjemløse og vi forsøger ellers efter bedste evne at holde skidtet nede.
Fattige udlændinge
Under bydelsforsøget 1997 - 2001 blev vi skældt ud for at underminere det sociale budget på Indre Nørrebro. I kraft af vores beliggenhed havde de hjemløse krav på hjælp til forsørgelse fra Indre Nørrebro, hvor de opholdt sig i. Det er meget længe siden og ikke noget problem i dag, hvor de fleste af dem, som overnatter hos os, enten ikke ønsker hjælp på de præmisser, som hjælpen gives på, eller slet ikke har krav på nogen økonomisk hjælp.
I dag har vi lært at se på os selv i en meget større sammenhæng, og det er ikke længere udstødte mennesker fra Esbjerg og Skive, som opsøger os, men folk og fattigdom fra det tidligere Østeuropa, der søger lykken og undervejs tager ophold i Stengade, eller det kan være afrikanere, som har udsat sig for mange farer for at nå Europas forjættede arbejdsmarked.
Og vi har mødt kritik for at hjælpe udlændinge, for de skal klare sig selv. De udenlandske hjemløse fortrænger de danske hjemløse fra værestederne - en påstand, der skriger til himlen, da de danske hjemløse i den sammenhæng er stillet langt bedre, fordi de faktisk har ret til hjælp fra det danske sociale system: De har krav på økonomisk hjælp og tag over hovedet i modsætning til de fremmede
Men så blev det koldt, og de hjemløse dør i kulden, derfor hjælper vi dem nu - og det er godt.
De dør hele året
Men jeg ville ønske, at man gemmer lidt samfundssind og hverdagssolidaritet til foråret og sommeren, hvor danskerne igen kommer ud af deres boliger og tager byen i besiddelse. For det er der, en af prøverne skal bestås, for hvor meget vil man dele byen og parkerne med de fattige, som med deres tilstedeværelse gør opmærksom på deres elendighed - og ofte på en meget pågående måde?
Husk så på, at de hjemløse ikke bare dør af kulde om vinteren, de dør også om sommeren, og de lever af at indsamle alle de flasker, vi smider rundt om os.
Husk på, at de lever et liv uden mulighed for på nuværende tidspunkt at få del i de velfærdsgoder, som vi andre har adgang til, og at mange af dem drømmer om en tilværelse, der svarer til vores.
Husk også på, at for hvert år de hjemløse bliver fastholdt på gaden, fordi vi ikke har boliger nok eller vil bestemme, hvilken måde mennesker skal leve deres liv på, jo sværere bliver det at inkludere de hjemløse i samfundslivet. Det koster mange penge, bostøtte og overførselsindkomster.
Når vi har råd til bankpakker og landbrugsstøtte, har vi vel også råd til en fattigdomspakke til såvel indenlandske hjemløse som til EU fattige - det kan svare sig økonomisk på sigt.
Annemette Nyfos er Korshærsleder på Nørrebro i København

