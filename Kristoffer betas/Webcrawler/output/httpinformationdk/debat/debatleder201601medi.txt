Mediemagt
LEDER


I medierne anser vi det for en journalistisk kerneopgave at gå særligt kritisk til magten, når magten samles på få hænder.Vores egen verden ingen undtagelse. Derfor er der grund til instinktiv vagtsomhed over for det køb af dagbladet Børsen, som Danmarks i forvejen største mediekoncern, JP/Politikens Hus, i går annoncerede.Med det opkøb har mediemagten i Danmark definitivt fået fast bopæl på Rådhuspladsen, hvor der tidligere var en reel konkurrence med Berlingske-koncernen.Men den magtakse er blevet forskudt med Berlingskes nylige frasalg til deres regionale aviser til Jysk Fynske Medier, der med sammenlægningen af en række regionale medier i dag er Danmarks næststørste mediehus.I sig selv en interessant lokal bevægelse i en tid, hvor mediemagten ellers globaliseres og monopoliseres med aktører som Google og Facebook.Det er nærliggende at kalde gårsdagens JP/Politikens køb af Børsen for et anslag mod pluralismen i den danske samfundsdebat. Og det er bestemt en risiko.Antallet af stemmer, synsvinkler og positioner i medierne er en afgørende forudsætning for, at så mange danskere som muligt kan føle sig hørt og repræsenteret i den offentlige debat, der i sidste ende udgør grundlaget for demokratisk oplysning og inddragelse.Derfor hviler der nu et kolossalt samfundsansvar på skuldrene af ledelsen i JP/Politikens Hus, hvis konkurrencemyndighederne som forventet godkender salget til 800 mio. kr.Men her er det værd at huske på, at JP/Politikens Hus siden fusionen i 2003 nærmest har gjort det til en forretningsmæssige kerneydelse at holde den interne pluralisme imellem titlerne i hævd.Ingen kan beskylde Jyllands-Posten og Politiken for at have samstemt holdninger om noget som helst spørgsmål af politisk-ideologisk karakter.Tværtimod har de to aviser vel aldrig stået mere stejlt over for hinanden end under eksempelvis den standende debat om ytringsfrihed og Muhammed-tegninger.For slet ikke at nævne de to morgenavisers rutinemæssige forargelse over linjen på søsteravisen Ekstra Bladet.Afgørende bliver det derfor, at JP/Politikens Hus formår at opretholde de interne forskelligheder og uenigheder for dermed at sikre den nødvendige mangfoldighed i den demokratiske samtale, som medierne er hovedleverandør til.
