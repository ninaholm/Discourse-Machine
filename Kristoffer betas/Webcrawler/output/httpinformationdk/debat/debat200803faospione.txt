FAOS er pionerer



Det var med stor undren, jeg læste artiklen om Forsk-ningscenter- for Arbejdsmarkeds- og Organisationsstudier (FAOS) på forsiden af Information i går. Artiklen insinuerer med overskriften 'Eksperter bliver betalt af arbejdsmarkedets parter', at de udtalelser, der kommer fra medarbejdere ved FAOS om aktuelle arbejdsmarkedsspørgsmål, er præget af de finansierende parter. Det er ikke mindst de udtalelser, som Jesper Due og Jørgen Steen Madsen er kommet med under de igangværende offentlige overenskomstforhandlinger, som er genstand for mistænkeliggørelse.Hovedproblemet er angiveligt, at FAOS' forskning er eksternt finansieret af de samme arbejdsmarkedsorganisationer, som er de direkte aktører i overenskomstforhandlingerne. Samtidig insinueres det, at vores placering ved Sociologisk institut på Københavns Universitet så at sige kamuflerer denne direkte forbindelse til arbejdsmarkedets parter. Hertil er blot at sige, at det bestemt ikke er nogen hemmelighed, hvordan FAOS er finansieret. Det fremgår direkte af vores hjemmeside, vores egne og Københavns Universitets årbøger, og vi forsøger altid at få journalister til at skrive vores præcise tilhørsforhold. Så det er medierne, der er ansvarlige for den forkortede form 'arbejdsmarkedsforsker og professor ved Københavns Universitet'.Her må det også understreges, at alle FAOS-forskere er direkte ansat ved Københavns Universitet, og derfor er det en simpel kendsgerning, at vi dermed følger de samme regler og har de samme forpligtelser, som alle andre medarbejdere - uanset om de er internt eller eksternt finansierede. Det hænger sammen med, at Københavns Universitet og andre højere læreranstalter i dag er åbne institutioner med udbredte kontakter til omverdenen og en omfattende ekstern finansiering. Det er med andre ord et tilstræbt mål at skabe tætte forbindelser med omverdenen og udvikle en mere dialogbaseret forskning. Da rektor Ralf Hemmingsen holdt åbningstalen ved en FAOS-konference den 27. april 2006 nævnte han, at da FAOS blev udviklet, var denne forskningsaktivitet udtryk for noget meget nyt. Han forsatte: "I dag er det blevet en almindelig del af Københavns Universitets virksomhed". Det nye, som er blevet en almindelig del, handler her om ekstern finansiering af forskning, som kan bruges konkret, men også indeholder elementer af grundforskning. Ralf Hemmingsen tilføjede, at FAOS har været pionerer på dette område med forskningsvirksomhed over snart tre årtier.På grund af pladsmangel kan et svar fra Jesper Due og Jørgen Steen Madsen på Informations artikel onsdag ikke bringes i avisen i dag. Svaret kan læses på www.faos.dk og i Information fredag
