For lige at minde om virkeligheden
Oven på dronningernes taler


 »Selv kolde år er nu varme«.
Sådan lyder nytårsbudskabet fra DMI’s (Danmarks Meteorologiske Instituts) hjemmeside på 2011’s sidste dag i lørdags.
Ganske vist blev det globale vejr en stor del af sidste år domineret af fænomenet La Niña — særligt ekstremt eksemplificeret ved oversvømmelserne i Australien i begyndelsen af året og tørken på Afrikas Horn i slutningen af sommeren. Men af et La Niña-år at være var 2011 temmelig usædvanligt. For »når der forekommer La Niña-tilstande, er vandet i det tropiske, østlige Stillehav koldere end normalt. Det resulterer i en global temperatur, der typisk ligger nogle tiendedele af en grad under den normalperiode, vi plejer at sammenligne med,« fortæller seniorforsker ved Danmarks Klimacenter Martin Stendel. Men »på trods af La Niña slutter 2011 på omkring en 10. plads over varme år, siden globale observationer begyndte i midten af 1800-tallet.«
Ser vi kun på La Niña-år, er 2011 med stor sandsynlighed det varmeste La Niña-år, siden observationerne begyndte.
»Konklusionen: det varme, kolde år — står ikke til at ændre.« Ifølge Stendel.
Svarende til julebudskabet fra forskningsstationen Amundsen-Scott på Sydpolen: »Vi sætter varmerekord«.
»Temperaturen krøb helt op på 12,3 minusgrader 1. juledag 2011,« skrev netavisen Antarctica Sun. »Den højeste temperatur, der er målt på pol-punktet, siden målingerne begyndte i januar 1957.« Dermed var temperaturen første juledag lidt over én grad varmere end den hidtidige varmerekord fra julen 1978, hvor kviksølvet viste minus 13,6 grader.
De fleste vil formentlig ikke betegne kuldegraderne som mildt vejr. Men på Sydpolen ligger gennemsnitstemperaturen på minus 32 grader i sommermånederne, som går fra slutningen af oktober til begyndelsen af februar. Den årlige gennemsnitstemperatur er minus 49,4 grader. Så 12,3 minusgrader er ganske simpelt for en hedebølge at regne.
Også fra Danmark lyder — når bare vi ser bort fra dronningerne Margrethe den II og Helle Thorning-Schmidt den I, 99,5 procent af deres undersåtter og 99,9 procent af deres toneangivende forstå-sig-på-kommentatorer — jule- og nytårsbudskabet om virkeligheden klart og tydeligt:
Ikke siden man begyndte at foretage daglige vejrmålinger i 1874, har 2. juledag været så varm, som den var i 2011 — for nogle dage siden. Varmest var det i Karup i Midtjylland, hvor man fik hele 11,2 grader. Altså plusgrader.
På top 10
Gennemsnitstemperaturen på Jorden sidste år er endnu ikke beregnet, men det er den for forrige år. Ikke overraskende — når bare vi holder os til naturvidenskabens udsagn om virkeligheden og ser bort fra dronningerne Margrethe den II’s og Helle Thorning-Schmidt den I’s jule- og nytårsbudskaber, 99,5 procent af deres undersåtters og 99,9 procent af deres toneangivende forstå-sig-på-kommentatorers ditto — nåede gennemsnitstemperaturen på Jorden i 2010 et usædvanligt højt niveau.
Og skønt denne fortsatte globale opvarmning af selve naturgrundlaget for alt liv — selv cheføkonomernes, ja, selv EU’s og den finansielle krises toneangivende forstå-sig-på’eres liv — ikke slog helt så tydeligt igennem i Danmark forrige år, blev selv 2010 dog varmere end for 15 år siden
Konklusionen: selv det kolde er nu varmt — står ikke til at ændre.
Hvad angår sidste år, er Danmark som antydet fra 2. juledag nu igen helt og fuldt med i den globale trend:
Både 2011 som helhed og december måned for sig endte for Margrethe den II’s kongerige og Helle Thorning-Schmidt den I’s nationalstat i top 10 over de varmeste år, der nogensinde er registreret i rigets og statens annaler. Uden at give anledning til en eneste bemærkning i dronningernes belæringer af det danske folk forleden.
Den gennemsnitlige temperatur på ni grader i 2011 er 1,3 grader varmere end klimanormalen på 7,7 grader. »2011 møver sig med de ni grader op ad listen over varme år i Danmark«, siger klimatolog Mikael Scharling. Umiddelbart er der tale om det niende varmeste år, siden målingerne begyndte 1874. »At vi ikke oplever det som mere ekstremt, skyldes nok, at der har været mange varme år de senere år; specielt de tre år 2006, 2007 og 2008. Det var de varmeste, vi overhovedet har registreret i Danmark,« siger han. 2007 holder rekorden med 9,5 grader. På en delt andenplads er 2008 og 2006, som begge sluttede på 9,4 grader. Derefter følger 1990 med 9,3 grader.»Det koldeste år er 1879 med 5,9 grader,« siger Mikael Scharling.
Men da var det moderne gennembrud i sine allermest moderne former med stærkt øget forbrug af de materielle naturgoder og stærkt øget økonomisk vækst år for år også kun lige begyndt at slå rigtig igennem.
På globalt plan slutter 2011 trods La Niña på omkring en 10. plads over varme år, siden globale observationer begyndte i midten af 1800-tallet. For Danmarks vedkommende var sidste år faktisk så varmt, at det tangerer de hidtidige varmerekorder fra 1998 og 2005.
Alle inden for de senere år, da den kapitalistiske industrialisering slår helt, globalt og hjemligt, igennem. Med sine fremskridt — som dronning Schmidt i sin nytårstale i søndags talte så glødende varmt om.
Selv det kolde er nu varmt.

