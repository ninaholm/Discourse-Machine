Dans som pensum



 Er danskerne vilde med dans? Over en million seere følger med i de populære tv-udsendelser, hvor kendisser danser og får karakterer af nogle kyndige. Da de påbegyndtes i 2005, var der en kortvarig fremgang i medlemstallet på danseskolerne, men den holdt ikke længe. Danskerne er vildt dårlige til at danse, og dans er blevet en perifer kultur, lyder det samstemmende fra de eksperter, som Information har talt med. De taler om de klassiske pardanse.
Engang var dans en folkelig kultur, hvor alle var på gulvet til kroballerne, når der kunne bydes op til Rheinländer Polka, Fodtur til Vejle og Den toppede høne – danse, som fremkaldte både sved og megen munterhed. Men med jazzen og hippiekulturen indfandt en anden slags dans sig. Den er stadig gængs på diskoteker og til private fester. Man går bare ud på gulvet og bevæger sig rytmisk, så godt man nu kan, og ikke nødvendigvis med en partner.
Det gælder om at more sig eller se sej ud – og om at score via dansen. En fri og demokratisk dans, hvor enhver kan være med, hvis man vil, men ikke en rigtig dans i danseskoleforstand.
Bør vi indføre dans i folkeskolen? har Information spurgt fire kulturordførere. Socialdemokraternes mener ja, Enhedslistens synes, at man i hvert fald bør overveje det. Dansk Folkeparti svarer ja, men ikke som selvstændigt fag. Der bør være mere musik og bevægelse ved siden af det boglige. De Konservative mener nej, men hvis den enkelte lærer kan integrere noget dans i idrætstimerne, er det okay.
At der ligefrem skal lovgives om dans og indgås forlig på området er nok svært at forestille sig. Nogle elever, som ikke er så rytmiske, vil gå bag af dansen, og sådan set er det vel udmærket, at lige som enhver fugl synger med sit næb, danser enhver med sine fødder. Hvad siger Radikale Venstre ?Bjørk

