Har regeringen glemt verdens fattige?
Dansk udviklingsbistand falder, efter at den nye regering er trådt til – trods løfter om det modsatte. Finanslovsforhandlingerne er en fremragende mulighed for at gøre de gamle løfter til virkelighed
Op gennem nullerne er militærudgifterne steget mere end udviklingsbistanden. Samtidig er udviklingsbistanden blevet udhulet af, at flere og flere andre udgifter er blevet en del af udviklingsbistandsbudgettet.


 Regeringen vil opjustere udviklingsbistanden, så den over en årrække kommer tilbage på én procent af BNI (bruttonationalindkomst, red.)« Således står der optimistisk i regeringsgrundlaget fra 2011. Og valget af en af bistandslandsmiljøets mangeårige aktører, ChristianFriis Bach, til udviklingsminister, gav det gode humør endnu en tak opad. Her kom en regering, der for alvor ville gøre noget ved Danmarks skrantende omdømme.
Det har været interessant at følge udviklingen i regeringens første leveår.
Foråret bød på en ny lov om udviklingssamarbejde til afløsning af den gamle fra 1971, og en ny strategi for udviklingsarbejdet. Men hvordan gik det med pengene, der skal danne basis for de fine erklæringer? Knap så godt, må det korte svar desværre foreløbig lyde.
Danmark i top
Danmark har i årtier satset meget på den bløde udenrigspolitik i form af en omfattende og professionel udviklingsbistand. Den har ydet solid støtte til udvikling rundt i verden og giver stor goodwill og respekt i mange sammenhænge.
Vi har i en lang årrække ligget blandt verdens fem højest ydende lande, og nogle år som nummer ét, når det gjaldt udviklingsbistand.
Udgifterne til forsvar og til udviklingsbistand i Danmark har været nogenlunde ligeligt fordelt, indtil Danmark begyndte at deltage i krigene efter 11. september.
Op gennem nullerne er militærudgifterne steget mere end udviklingsbistanden. Samtidig er udviklingsbistanden blevet udhulet af, at flere og flere andre udgifter er blevet en del af udviklingsbistandsbudgettet.
For at fremme gennemskueligheden har den nye udviklingsminister opdelt budgettet i en fattigdomsorienteret ramme og en global ramme. Sidstnævnte omfatter stabiliseringsindsatser og udviklingsbistand, der ikke er direkte fattigdomsorienteret, herunder en pulje til ny sikkerhedspolitik samt udgifter til flygtninge i Danmark. Den fattigdomsorienterede bistand udgør i forslaget til finansloven 12,4 milliarder kroner og den globale bistand udgør 2,9 milliarder kroner.
Internationalt måles og sammenlignes landenes udviklingsbistand i procent af BNI – det viser, hvor stor en del af et lands rigdomme, hvert land er villig til at give i udviklingsbistand. Det internationale mål som Danmark støtter og skubber på for at gennemføre er, at alle lande skal yde 0,7 pct. af BNI.
Det er derfor ekstra kedeligt og pinligt, at den andel, Danmark yder af BNI til udviklingsbistand, falder i 2012 og for tredje år i træk er mindre end året før. Ikke mindst når man sammenligner det med år 2000, hvor Danmark indtog en international førsteplads og udviklingsbistanden brutto lå på 1,06 pct. af BNI. Meget tyder på, at der også sker et fald, efter at den nye regering er trådt til. Beløbet til udviklingsbistand er godt nok i kroner øget med 230 millioner kr. i 2012, og regeringen har foreslået at øge med yderligere med 371 millioner kr. for 2013 i forhold til det finanslovsforslag, den tidligere regering havde fremlagt.
Det vil betyde, at udviklingsbistanden ender på 0,83 pct. i 2012 og samme procent i 2013.
Bistanden er under VKO-niveau
Christian Friis Bach begrunder det med, at der er krise i økonomien, og derfor er det sværere at finde penge til udviklingsbistand. Den argumentation holder dog ikke, da krisen betyder afdæmpning i udvikling af BNI – og gør det lettere for regeringen at holde procenten. Procenten risikerer endda at falde igen fra 2012 til 2013, hvis den økonomiske vækst bliver bare lidt højere i 2013, end regeringen på nuværende tidspunkt forudser: Hvis BNI bliver højere og bistanden den samme, ja, så falder procenten – for fjerde år i træk – og ryger måske endda helt ned under niveauet i 2008.
Den nye regering lægger ud med et niveau for udviklingsbistanden, der er lavere, end det VK-regeringens sidste tre leveår. En regering, der lægger offensivt ud i regeringsgrundlaget, og som udnævner en udviklingsminister med mange års indsigt i og erfaring med de danske bistandsorganisationer bør have et højere ambitionsniveau.
Udviklingsminister Christian Friis Bach har foreslået, at der oprettes en international klub af lande, der betaler mere end 0,7 pct. af BNI til udviklingsbistand. Det er i øjeblikket en overskuelig kreds af lande.
Hvis vi alene kiggede på den fattigdomsorienterede del af dansk udviklingsbistand, udgør den kun 0,63 pct. af BNI. Det vil gavne Danmarks overbevisningskraft over for de andre lande, hvis vi sørgede for, at den del af bistanden lå over 0,7 pct., før vi forsøger at overbevise andre. I 2010 lå vi på en 4.-plads blandt de lande, som vi sammenligner os med. Der er et stykke op for at genvinde førstepladsen.
En hjælpende hånd
Der er god brug for en fortsat stærk indsats, hvis uligheden i verden skal bekæmpes, og fattigdommen skal udryddes. Danmark skal igen op i toppen.
Regeringens forsigtige start kan forbedres. Vi føler os i Enhedslisten forpligtet til at hjælpe regeringen med at leve op til de ambitiøse mål i regeringsgrundlaget.
En start kunne være:
At der bevilges et yderligere beløb på minimum 200 millioner kr. for 2013, så vi kommer over 2011-niveauet.
At den del af udviklingsbistanden, der går til den fattigdomsorienterede bistand kommer op over FN’s anbefaling på 0,7 procent.
At der fastsættes en plan for, hvornår målet på én pct. af BNI til udviklingsbistand kan nås.
At stigende udgifter til flygtninge i Danmark kompenseres med ekstra penge til udviklingsbistand, så det ikke er de fattige i udviklingslandende, der skal betale.
De igangværende finanslovsforhandlinger er en fremragende mulighed til at gøre løfterne om en højere udviklingsbistand til virkelighed. Det er aldrig for sent at gøre en ekstra indsats for de mest udsatte.
Christian Juhl er MF og udviklingspolitisk ordfører for Enhedslisten

