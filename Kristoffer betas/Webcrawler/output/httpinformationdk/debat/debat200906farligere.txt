Det er farligere at dele nødhjælp ud end at være international soldat
I 2008 var antallet af dræbte nødhjælpsarbejdere større end antallet dræbte blandt FN s fredsbevarende styrker. For at komme problemet til livs skal man lade være med at forklæde militære auktioner som værende  humanitære
Christopher Stokes, direktør for den belgiske afdeling af Læger uden Grænser, og Stephan Goetghebuer, operationel koordinator, fortæller til en pressekonference, at Læger uden Grænser overvejer at trække sig ud af Darfur, efter tre nødhjælps-arbejdere blev kidnappet i marts. Et af problemerne er, at de lokale militser har svært ved at skelne mellem de humanitære og de militære operationer.


 En ny international undersøgelse om nødhjælpsarbejderes sikkerhed dokumenterer de tilfælde, hvor nødhjælpsarbejdere er blevet udsat for drab, kidnapninger eller alvorlige angreb. Det årlige gennemsnit af tilfælde er næsten fordoblet de seneste tre år. I 2008 var der 155 tilfælde af vold, med 260 ofre. 122 nødhjælpsarbejdere blev dræbt.
Antallet af nødhjælps arbejdere er steget på verdensplan, men det relative antal dødsfald er også steget. Nationale medarbejdere er de mest udsatte, men antallet af angreb mod internationale medarbejdere er også steget væsentligt.
I 2008 var de farligste områder for humanitært arbejde Sudan (Darfur), Afghanistan og Somalia, hvor mere end 60 pct. af angrebene fandt sted.
I disse lande er vestlige politiske eller militære interesser involveret og humanitær hjælp bliver i stigende grad opfattet som en del af den vestlige verdens  komplot  mod nationale regeringer eller oprørsgrupper. I 2003 var 29 pct. af alle angreb på nødhjælpsarbejdere på globalt plan politisk motiverede, i 2008 var tallet steget til 49 pct.
Forskerne bag undersøgelsen mener, at nødhjælpsorganisationer bliver angrebet, fordi deres blotte tilstedeværelse opfattes som en del af en vestlig politisk dagsorden.
Sammenblanding
Dette er en del af en nyere udvikling, som de vestlige lande til dels selv bærer skylden for. Når vestlige regeringer, militærstyrker og civile myndigheder i konflikt områder ikke vil skelne mellem politiske og humanitære aktiviteter og aktører, betaler de humanitære nødhjælpsarbejdere, og de mennesker som de hjælper, prisen.
Politiske aktiviteter kan have et nobelt formål: at etablere sikkerhed i et område, at opbygge et retsvæsen, at få flere piger i skole. Men de er aldrig upartiske. Humanitære aktiviteter derimod skal pr. definition være upartiske og uafhængige. Eneste formål er at redde liv og hjælpe de mest nødstedte uden skelen til tilhørsforhold, køn, race eller religion, og uden at tage parti.
Vestlige regeringer og militærmagter   herunder Danmark   samtænker i stigende grad militære, civile og humanitære aktiviteter. Det gør det sværere at skelne mellem aktørerne. Samtænkningen sker på flere måder:
1) Militære og civile myndigheder arbejder tættere sammen. Civile administratorer kører for eksempel rundt sammen med militæret i militærkonvojer.
2)Vi har tidligere set, at synlige skel mellem militære og humanitære organisationer modarbejdes   bevidst eller ubevidst. I Afghanistan kørte dansk militær i uafmærkede, hvide biler   en farve, der symboliserer neutralitet og upartiskhed. Protester fra Læger uden Grænser fik militæret til at ændre praksis.
At agere uafhængigt
3) Militæret gennemfører i stigende grad aktiviteter, der ligner de humanitære. Militære enheder i Afghanistan og Irak udfører projekter, som de kalder humanitære, hvor de sørger for vandforsyning til en landsby. Umiddelbart sympatisk, men formålet er ikke at udrette humanitært arbejde efter princippet om størst behov, men derimod at skabe sympati hos befolkningen og understøtte den militære operation.
4) Begreberne sammenblandes. Vestlige regeringer forsøger at  sælge  en militær intervention til egne befolkninger ved at kalde den  humanitær , uagtet at en militær intervention pr. definition er politisk. Det var tilfældet med de militære interventioner i Kosovo, Irak og Afghanistan   uagtet om man har sympati for disse eller ej. Her brugte man sågar begrebet  humanitære bombninger .
5) På internationalt plan udformer man politikker, der ensretter indsatserne. Aktører i et konfliktområde pålægges at arbejde sammen og udveksle oplysninger. Dette kan lyde nok så tilforladeligt. Man  samtænker  indsatserne og forebygger overlap og effektivitetsspild. Men konsekvensen er også, at det bliver sværere for de humanitære organisationer at agere uafhængigt. Adgangen til den nødlidende befolkning begrænses og fordelingen af den humanitære hjælp skævvrides og hjælpen gives i højere grad til områder og parter, der sympatiserer med koalitionen, og ikke nødvendigvis til de mest nødlidende.
Større sikkerhed
I Læger uden Grænser insisterer vi på, at politisk motiverede aktiviteter adskilles fra de humanitære aktiviteter. Vi påstår ikke, at vores hjælp til mennesker i nød løser konflikter eller garanterer varig udvikling. Vores opgave i konfliktområder er begrænset til den humanitære at redde liv nu og her uanset hvis liv det er. Vi er ikke en pacifistisk organisation. Men vi nægter at vælge side   fordi det kun er gennem upartiskhed, at vi kan arbejde. Omvendt ønsker vi, at aktører som militærstyrker, regeringsmyndigheder, udviklings-ngo er, og politistyrker anerkender deres respektive mandaters begrænsninger, og afstår fra at forsøge at fremstå som  humanitære .
Det bliver hele tiden sværere at sikre nødhjælpsarbejdere i de mest risikofyldte områder. Det har alvorlige konsekvenser for, hvor og hvordan humanitære organisationer som Læger uden Grænser kan arbejde, og for de personer, der har behov for hjælp.
Desværre er der grænser for, hvor meget vi som enkeltstående organisation kan gøre for vores medarbejderes sikkerhed. På sigt kan vi kun opnå større sikkerhed for nødhjælpsarbejdere, hvis alle internationale aktører arbejder bevidst med det på globalt plan. De humanitære og civile organisationer skal sikres plads til uhindret at udføre deres arbejde. Det står allerede i Genève-konventionerne, som alle verdens stater har underskrevet. Det opnår man kun ved, at parterne   militæret, politiske aktører og humanitære aktører   forstår og respekterer hinandens roller med det endelige og styrende formål at få hjælpen frem til den nødlidende befolkning.
Michael G. Nielsen er direktør, Læger uden Grænser (MSF)

