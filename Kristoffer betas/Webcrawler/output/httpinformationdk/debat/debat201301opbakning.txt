Opbakning afgørende for reformsucces i folkeskolen
Forskning viser, at inddragelse og indflydelse til de fagfolk, der i sidste ende skal føre visionerne ud i livet, er afgørende, hvis reformer skal lykkes. Det gælder også for skolereformen


 Hvordan udlever vi den fælles ambition, at alle børn bliver dygtigere? I debatten er der fra regeringens og KL’s side stor fokus på rammerne. Det handler om timetal, undervisningsprocenter, ledelsesrum, længden på skoledagen osv. Men de undervurderer betydningen af, at lærerne kan se en mening med forandringerne.
Professor ved Aarhus Universitet, Lotte Bøgh Andersen, har forsket i effekten af aftaler mellem kommuner og lærere. Hun konkluderer, at en aftale står og falder med, om lærerne oplever mere motivation end tvang.
»I de kommuner, hvor det lykkes at lave aftaler med gensidig tillid og forståelse, viser det sig, at det er muligt at få lærerne til at forbedre indsatsen, så eleverne får højere karakterer. Men hvis lærerne i udgangspunktet føler sig skældt ud for ikke at lave noget, kommer der heller ikke noget godt ud af det. I så fald kan vi komme i en situation, hvor der bliver mere undervisning, men ikke mere læring,« skrev hun i Kristeligt Dagblad den 14. august 2012.
I Aarhus har vi indgået en arbejdstidsaftale, der bygger på tillid. Aarhus Kommune, skolelederne og lærerne bakker op om aftalen, som er kommet i hus ved, at parterne har anerkendt hinandens udgangspunkt og lyttet til hinandens ønsker. Derfor indeholder den mærkesager fra både den ene og den anden side, men mere markant er den et stærkt udtryk for en fælles insisteren på, at gode løsninger findes via dialog. Der er tillid til, at vi vil det bedste for, at folkeskolen lykkes med sin opgave.
Uden dialog og en grundlæggende tiltro til hinanden kommer der ikke en holdbar aftale mellem KL og Danmarks Lærerforening. Regeringen kan med et lovindgreb tvinge lærerne til at rette ind. Det vil dræbe al tillid og kvæle lærernes motivation. Resultatet vil blive mere undervisning, men ikke mere læring. Flere timer giver ikke i sig selv bedre kvalitet. Kvalitet kommer af undervisning ledet af motiverede og engagerede lærere.
Folkeskolen tilhører os alle. Vi som lærere er ansat til at uddanne og danne børnene. Det er en vigtig opgave, som vi gerne påtager os hver dag.
Regeringen er ikke tilfreds med folkeskolens evne til at levere resultater. Vi skal gøre børnene dygtigere og flere skal have en ungdomsuddannelse.
Ambitionen om at alle børn skal blive dygtige og få en uddannelse, kan alle kun være enige om.  Lærernes arbejdsglæde afhænger meget af, hvorvidt børnene får succes.
Søren Aakjær er kredsformand for Århus Lærerforening
 

