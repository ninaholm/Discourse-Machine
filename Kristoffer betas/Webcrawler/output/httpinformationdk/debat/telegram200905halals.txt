Halal-strid skaber dansk dyrevelfærdsdebat



 Muslimsk halalslagtning og jødisk kosherslagtning skal tillades i alle EU-lande.
 Det mener et flertal i EU-Parlamentet, som ikke længere vil give medlemslandene lov til at forbyde rituelle slagtemetoder uden bedøvelse.
 Sagen sætter gang i en skarp dyrevelfærdsdebat mellem Venstre og Socialdemokratiet. Venstres medlem af EU-Parlamentet, Niels Busk, beskylder Socialdemokraterne for at " gøre knæfald for religiøse hensyn, der går foran principperne om dyrevelfærd", fordi de har stemt for det EU-forslag.
 - Hykleriet når nye højder, når Dan Jørgensen og hans disciple i går stemte for at forbyde handel med sælskindsprodukter, fordi de mener at jagtmetoderne på sælerne er uetiske. Hvilke forestillinger gør Dan Jørgensen sig egentlig om religiøse slagtemetoder, hvor dyrene bliver aflivet uden bedøvelse?, spørger Niels Busk.
  Socialdemokraternes Dan Jørgensen afviser, at han slækker på dyrevelfærden.
 - Det her forslag skaber samlet set meget bedre dyrevelfærd, fastholder Dan Jørgensen.  Han kalder i stedet Venstres kritik for "et forsøg på at skabe polemik i en valgsituation" og vender hykleri-beskyldningen 180 grader.
 - Hvis man kigger på, hvordan Niels Busk har stemt gennem tiden, så er der vist ingen tvivl om, hvem der går mest ind for dyrevelfærd, siger Dan Jørgensen.
 Danmark har ikke noget egentligt forbud mod de rituelle slagtemetoder, men ingen danske slagterier udfører halalslagtning uden bedøvelse. 
Til gengæld vil Sverige blive tvunget til at droppe deres halal-forbud, hvis EU's medlemslande senere siger god for parlamentets forslag.
