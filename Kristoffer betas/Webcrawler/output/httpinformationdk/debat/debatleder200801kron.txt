En kronprins i klemme



 "Efter min opfattelse skal man ikke blande sport og politik." 
Statsminister Anders Fogh Rasmussen (V)
Det er noget forfærdeligt rod, den danske kronprins Frederik - Danmarks kommende konge - har bevæget sig ind i. Prinsen agter - bakket op af den danske regering - at dukke op til åbningsceremonien for at kaste glans over De Olympiske Lege i det kinesiske diktaturs hovedstad senere på året. Hans britiske kollega, eller hvad den slags hedder på royalt, prins Charles, har for sit vedkommende takket pænt nej til at lade sig fedte ind i de kinesiske værters propagandashow. Og det samme burde den danske kronprins naturligvis gøre. Kinas brud på menneskerettigheder og overgreb på Tibet er veldokumenterede, og de løfter, som landet har givet Den Internationale Olympiske Komité om at ville forbedre forholdene, er ikke blevet opfyldt. Og en så højt rangeret repræsentant for Danmark bør ikke med sin tilstedeværelse medvirke til at understøtte et velpoleret vrangbillede af en magtfuld diktaturstat.
Kronprinsen og hans rådgivere skal i stedet sætte sig ned og forestille sig, hvad det er, han kommer til at medvirke i. Kronprinsen og hans ligemænd vil blive modtaget med al den pragt og ære, som det kinesiske system kan frembyde. Etpartistyret i Beijing er med De Olympiske Lege interesseret i at vise et velpoleret glansbillede af Kina. Kronprinsen vil med sin tilstedeværelse udgøre sin egen lille del af det glansbillede, og spørgsmålet er, om han - om vi, om Danmark - er interesseret i det. Statsministeren, som jo har god næse for den slags, ved formentlig godt, at den her sag er rigtig dårlig - både for regeringen og kongehuset. Derfor forsøgte han sig tirsdag på sit pressemøde med den gamle skrøne om, at sport og politik ikke skal blandes sammen. Til det er der ikke andet at sige, end at Legene historisk har været en lang sammenblanding af sport, enorme økonomiske interesser, national profilering og storpolitik. Lige fra OL i Berlin i 1936 til Moskva i 1984 til Beijing i 2008. Men i kongehuset var der lettelse. Her kvitterede man i går for Anders Fogh Rasmussens blåstempling af Kronprinsens deltagelse i OL: "Vi har noteret os, at statsministeren ikke fraråder kronprinsen at deltage ved OL i Kina, og vi følger disse anbefalinger," sagde kongehusets informationschef Lene Balleby til Ritzaus Bureau. 
Problemet eller dilemmaet for kronprins Frederik ligger tydeligvis et helt andet sted. Under normale omstændigheder ville kongehuset ikke have de store problemer med den beskedne markering af forbehold, som prins Charles har valgt at udvise ved sin udeblivelse fra OL i Beijing. Det ville endda ligge fint i forlængelse af Danmarks høje internationale profil, når det gælder menneskerettigheder. Når kronprinsen er havnet i en klemme, er det fordi han af uransagelige årsager gerne vil og er blevet opfordret til at blive medlem af Den Internationale Olympiske Komité, IOC. Og for et kommende prominent IOC-medlem ser det ikke godt ud at udeblive fra den store fest for at markere en reservation over for De Olympiske Lege og en indirekte kritik af IOC's valg af værtsby. Det vil være det samme som at droppe sit kandidatur. Og det vil ærgre det afgående danske medlem af komiteen, Kai Holm. Han har fået det arrangeret sådan, at IOC's kongres næste år skal finde sted i København. Som kronen på værket skal Danmarks kommende royale overhoved overtage hans plads. Det vil kronprins Frederik gerne, og han har fastholdt sit kandidatur gennem længere tid trods utallige advarsler. IOC er ikke noget repræsentativt forum, hvor alle verdens lande har sæde, rekrutteringen er logeagtig og lukket, og beslutningsgangene er uigennemskuelige. Komiteen, der har som vigtigste opgave at udpege værtsbyer for OL, har i årevis været omgivet af et væld af beskyldninger og formodede sager om korruption og bestikkelse. Hvad den danske kronprins ønsker at bidrage med i det selskab, er ubegribeligt og svært foreneligt med den upolitiske status, som det danske kongehus har. Kronprinsen vil igen og igen blive stillet i politiske dilemmaer som det, der nu udfolder sig om hans deltagelse som dansk repræsentant ved OL i Beijing. 
Venstremanden Søren Pind udtrykte i går sin uenighed med statsministeren i spørgsmålet og opfordrede kongehuset til at tænke sig godt om. "Er det nu klogt," spurgte Pind og sammenlignede OL i Beijing med Legene i 1936 i det nazistiske Berlin. Det danske medlem af IOC var dengang prins Axel, fætter til kong Christian den X. Sammen med atleter og repræsentanter for den danske sportsverden medvirkede han i Hitlers propagandashow uden et gran af kritisk sans. Kina er ikke Nazi-Tyskland, men mange vil have en rigtig dårlig smag i munden ved synet af den danske kronprins på en af det olympiske stadions hæderspladser. De vil tænke på de hundredtusinder, som fortsat sidder i arbejds- og genopdragelseslejre uden rettergang eller de systemkritikere og hjemløse, som i disse måneder stuves af vejen eller sættes i husarrest for at gøre glansbilledet af det kinesiske mønstersamfund endnu mere skinnende. 

