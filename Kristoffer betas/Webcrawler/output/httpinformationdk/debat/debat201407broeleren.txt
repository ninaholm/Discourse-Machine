Brøleren Bendtner
Når man sætter kendisser foran mikrofon og kamera, fordi man tror, at navnet alene vil skaffe seere, tager man alt for ofte fejl. Nicklas Bendtner som medkommentator under VM-finalen var sådan en fejltagelse


 DR-sportens chef Jakob Kwon står bag flere besynderlige beslutninger og handlinger. Han var ansvarlig for DR’s valgdækning, da beslutningen om den katastrofale exitprognose ved kommunalvalget blev trumfet igennem. Det var ham, der gennemførte den kammeratlige samtale med deadlineværten Adam Holm, som resulterede i den advarselsskrivelse, som Folketingets Ombudsmand senere beskrev som direkte grundlovsstridig.
Som chef for 21 Søndag stod han i spidsen for tabloidisering af DR’s mest sete nyhedsmagasin – og nu er han igen kommet i medierne, fordi han hyrede Nicklas Bendtner som Henrik Linigers medkommentator under VM-finalen søndag aften. Et par aftener før sad Bendtner i DR’s VM-studie på Islands Brygge og bød ind med klicheer og banaliteter. En klar fejldisposition i et felt, der talte erfarne og vidende folk som landstræner Morten Olsen, Frank Arnesen og måske landets bedste fodboldkommentator, Viasats Niels Christian Frederiksen.
Jeg er en trofast tv-seer, men har ikke andet end gennemsnits- seerens basale forhold til fodbold. Jeg bruger timer på det og bliver konstant positivt overrasket over, hvordan den nyeste tv-teknik og dygtige producere kan forvandle 22 menneskers boldspil til et tv-drama af høj kvalitet.
Der er dog en kendsgerning, de digitale video-ekvilibrister ikke kan ændre på: Den menneskelige faktor. De kan ikke få et dårligt hold til at spille godt, og de kan ikke gøre dårlige kommentatorer eller værter gode. To ting gør værter og kommentatorer gode: Føler vi os som seere godt tilpas i deres selskab, og kommer de med analyser og kommentarer, der bibringer gennemsnitsseere som mig ny viden og nye, overraskende vinkler?
Da den argentinske angriber Gonzalo Higuain brændte en såkaldt direktør foran det tyske mål søndag, var det Niels Christian Frederiksen, der udvidede min begrænsede fodboldhorisont ved kort og koncist at give et rids af den argentinske spillers karriere og grunden til, at Real Madrid solgte ham til Napoli – nemlig at han for ofte i afgørende målsituationer brændte chancen. Og det var en fornøjelse at høre både Morten Olsen og Frank Arnesen øse af både vid, erfaring, fodboldglæde og interessante analyser.
Det var noget helt andet med Bendtner. Ikke på noget tidspunkt bidrog han med andet end almindeligheder. Ja, jeg er ikke dummere, end jeg kan se, at en lang og præcis aflevering på tværs og langt fremad er »fantastisk« og jo, jeg kan også forstå, at Lionel Messi er en fremragende spiller. Og så opfandt Bendtner et nyt ord, nemlig »skabechancende«.
Bendtner er en nutids-kendis, hvis internationale fodboldkarriere har gjort ham mere kendt i Danmark end i udlandet. Han er fast inventar i ugebladene, hvilket i den moderne tv-verden kan skabe det indtryk, at han også kan sælge billetter som tv-kommentator. Det kan han ikke.
Men alligevel valgte Jakob Kwon at sende ham fra lænestolen på Bryggen til finalen i Brasilien. Ikke fordi han havde forstand på at kommentere, men som Kwon fortalte Ekstra Bladet: »Fordi han er en af vores førende angribere og en af vores førende fodboldprofiler – også i udlandet – altså når han nu igen får sig en klub. Jeg mener, at han kunne bidrage med sin store viden til kampen.«
Fordi man er en kendt sportsmand, bliver man dermed ikke automatisk en god tv-vært. Men selvfølgelig kan det lade sig gøre, det er DR’s Peter Møller et godt eksempel på. I den modsatte ende er Peter Schmeichel, som TV 2 købte som det store trækplaster i efteråret 2013.
Han er med rette internationalt berømt som Manchester Uniteds (og det danske landsholds) gigant-keeper, men hans karriere som tv-vært har balanceret på grænsen mellem det uengagerede og det arrogante. Han er, som det hedder i tv-verdenen, en deler, ikke en samler.
TV-værter skal have x-faktor. De skal både udstråle troværdighed og viden og få os til at føle os godt tilpas. Når man sætter kendisser foran mikrofon og kamera, fordi man tror, at navnet alene vil skaffe seere, tager man alt for ofte fejl.
Det handler mere om drømmen om seertal end et sagligt ønske om at perspektivere og videreudvikle den direkte tv-oplevelse. Det handler om at være smart. Men Bendtner i DR og Schmeichel i TV 2 var ikke smart.
Lasse Jensen er vært på P1-programmet ’Mennesker og Medier’

