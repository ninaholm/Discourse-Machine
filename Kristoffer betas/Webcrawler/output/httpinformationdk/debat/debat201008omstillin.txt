Omstilling til bæredygtighed - hvordan?
Skal vi følge vore ledere, når vi det ikke. Hvis vi hver især selv skal gøre arbejdet med omstillingen, batter det ikke tilstrækkeligt. Men slutter vi os sammen i nye fællesskaber og arbejder på at etablere robuste lokalsamfund med bæredygtighed, så kan det være, det kan nås


 Den multidimensionale krise tilføres hver dag nye aspekter. Nogle med større systemkonsekvenser end andre. Et af de markante var i dette forår, da USA's Militære Sikkerhedsråd meddelte, at overskuddet i olieproduktionskapaciteten kan forsvinde inden for to år, og at det vil kunne føre til massive mangler på olie og olierelaterede produkter i 2015 med signifikante økonomiske og politiske konsekvenser.
Forestillingen om økonomisk vækst er blevet en 'religion'. Rom-klubbens advarsler i 'Grænser for Vækst' (1972) blev ikke hørt. I et forsøg på at gøre noget konkret mødtes i Storbritannien i maj en kreds af kunstnere og andre kreative borgere i organisationen Uncivilisation for bl.a. at fortsætte afkodningen af de fortællinger vi er indhyllet i, når vi taler om fremskridt, økonomisk vækst og udvikling. I et manifest afvises det blandt andet, at den omsiggribende krise kan reduceres til at finde løsninger på enkelte politiske og tekniske problemer.
Det er også med udgangspunkt i Storbritannien, at det nye Transition Netværk (Omstilling) spørger: Hvordan kan vort samfund finde svar på udfordringerne fra fremtiden og finde nye veje, når det drejer sig om
peak-oil(med nedgang i olieressourcerne med højere oliepriser) og klimaændringer?
Mulig og nødvendig
I omstillingsinitiativerne arbejdes på at opnå følgende:
•Indsigt i
peak-oil,klimaændringerne og behovet for at iværksætte en af lokalsamfundet ledet proces for at genopbygge robusthed og reducere CO2-udslippet.
•Påbegynde samarbejde med eksisterende grupper i lokalsamfundet.
•Etablere bånd til kommunen.
•Indlede et samarbejde med andre Transition-initiativer.
•Danne grupper for at se på nogle af livets hovedområder (føde, energi, transport, sundhed,
heart&soul,økonomi, livsstil mv.).
•Danne projekter med det formål at udvikle borgernes forståelse for betydningen af robusthed og reduktion af drivhusgasserne samt betydningen af lokalsamfundets engagement.
•Eventuelt at påbegynde en af lokalsamfundet defineret og af lokalsamfundet gennemført 'energineddroslingsaktionsplan' for de næste 15-20 år som en slags udvidet kommuneplan.
Dette vil resultere i en sammenhængende række af projekter på tværs af alle livets områder, for at (1) genopbygge den robusthed, som vi har mistet som et resultat af billig olie, for at (2) reducere samfundets CO2-udslip afgørende og for at (3) udvide fokus til en kreativ, demokratisk proces i opbygning af nye fællesskaber.
I dag findes mere end 300 Transition-initiativer og flere tusinde er godt på vej. For mange mennesker med mange erfaringer fra grønne organisationer, der i årevis har arbejdet for 'En anden verden er mulig og nødvendig', udgør Transition- modellen en proaktiv, non-governmental, bottom-up, praktisk og netværksbaseret udviklingsmulighed.
Politisk økologi
Transition-modellen appellerer til 'hoved-hjerte-hånd' og udgør en mulighed for en videreudvikling af miljø- og økologibevægelsen som en politisk økologi med følgende punkter:
1. Klimaforandringerne og
peak-oil-problemet kræver umiddelbar handling.
2. Et liv med mindre energi er uundgåeligt, og det er bedre at planlægge efter det end at blive taget på sengen.
3. De industrielle samfund er ikke længere robuste. De kan ikke klare et energichok.
4. Vi må handle i fællesskab, og vi må handle
nu.
5. Planeten (naturen) tillader ikke i længden det nuværende forbrug og den nuværende vækstøkonomi.
6. Vi har udvist stor kreativitet i udviklingen af vores energiforbrug - nu må mindst den samme kreativitet udvises, når vi må gå den anden vej til et lavenergisamfund.
7. Hvis vi planlægger dette tidligt nok, er kreative, og samarbejder inden for vores lokalsamfund, kan vi skabe en fremtid, der er endnu rigere på andet end penge og mere tilfredsstillende og mere skånsom over for Jorden.
Verden er ramt af en multidimensional krise, der kan føres tilbage til den økonomiske vækstmodel. Som nation kan man som svar herpå - teoretisk set - ekspandere geografisk. Eller man kan vælge den sociale eksklusion med øget fattigdom mv. Man kan også forsøge at effektivisere vækstmodellen ved at indføre teknologiske fix med grønne løsninger ...
Måske skulle vi alligevel overveje, om den største krise ikke kan henføres til vores tænkning og derfor bør sætte gang i én stor omstilling i den indre som i den ydre verden i form af en relokalisering med robusthed og bæredygtighed?

Niels Johan Juhl-Nielsen er specialrådgiver, cand.-scient.adm. og master i Socialt Entreprenørskab og selv aktiv i Omstilling Danmark

