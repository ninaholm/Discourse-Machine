En ubrugelig lov
LEDER


 Information har den senere tid skrevet om den ny offentlighedslov, der trådte i kraft i 2014. Det er sket på baggrund af den hidtil mest omfattende undersøgelse af to af de mest omstridte paragraffer, som ministeriernes embedsmænd nu kan bruge til at mørklægge dokumenter, der indgår i den politiske ministerbetjening.
Desværre er det gået præcis sådan, som modstandere advarede om forud for lovens vedtagelse i 2013: Den nye offentlighedslov er i stor udstrækning blevet en mørklægningslov.
Det er især pressen, der rammes af det nye mørke, der har sænket sig over Slotsholmen. Tre ud af fire af de i alt 410 afgørelser, der indgår i Informations undersøgelse, kommer fra medier, der ganske i overensstemmelse med offentlighedslovens erklærede formål har brugt aktindsigt som værktøj for at kontrollere forvaltningen.
Selv om partierne bag loven forud for vedtagelsen blev enige om, at den mest omstridte mørklægningsregel – paragraf 24 om ministerbetjening – ikke skulle anvendes i flæng, men restriktivt, har ministerierne anvendt reglen i ikke færre end 360 afgørelser, viser undersøgelsen. I nogle sager har mørklægningen kun ramt ét enkelt dokument. I andre sager er det op til 134 dokumenter og bilag, som der før lovændringen ville have været aktindsigt i, som nu unddrages offentligheden.
En anden af de omstridte paragraffer – paragraf 27, nr. 2 om mørklægning af dokumenter, der udveksles mellem en minister og folketingsmedlemmer – har embedsmændene anvendt 50 gange i løbet af lovens første halvandet år. Samtidig med mørklægningsbestemmelserne blev indført i den nye lov, blev ministerierne pålagt at overveje såkaldt meroffentlighed, det vil sige at give aktindsigt alligevel. Undersøgelsen viser, at det ikke ændrer meget: Ud af de 410 afgørelser har embedsmændene kun givet meroffentlighed i 80 sager og oftest endda kun i begrænset udstrækning.
Dertil kommer, at ministerierne i snit er syv uger og ikke de i loven forudsatte syv arbejdsdage om at få besvaret aktindsigterne. Det gør situationen grotesk: På den ene side bruger embedsmændene uanede mængder tid på at mørklægge dokumenter, på den anden side kan pressen som oftest ikke bruge embedsmændenes anstrengelser, når de langt om længe er færdige med at pille af skroget.
Samlet giver det et indtryk af en ubrugelig offentlighedslov, der hurtigst muligt skal laves om, hvis den skal leve op til sit navn.
Heldigvis tegner der sig også et flertal på Christiansborg mod de mest omstridte paragraffer i offentlighedsloven. Blandt de fem partier, der i sin tid indgik forlig om den ny offentlighedslov, har først De Konservative og siden Radikale og SF skiftet holdning og mener nu, at der mørklægges for meget. Tilbage til at bakke op bag loven står i dag kun Venstre og Socialdemokraterne.
Alligevel vil et opgør med mørklægningen trække ud, medmindre de tre nyomvendte partier opsiger det politiske forlig bag loven, når de i januar skal mødes med justitsministeren. Ifølge den parlamentariske tradition får deres »opsigelse« dog først virkning fra det førstkommende folketingsvalg. Men i mellemtiden kan de efterfølgende sammen med de øvrige partier pålægge Søren Pind (V) at få kronjuristerne i Justitsministeriet til at udarbejde et forslag til et opgør med mørklægningsbestemmelserne. Med behørig høringsfrist kunne det næsten nås inden næste jul.
Det er nok for meget at håbe på. Formentlig vil partierne i stedet kunne enes om at fremrykke den undersøgelse af paragraf 24, som Ombudsmanden i forvejen var pålagt at udføre i 2017. Det er dog kun at trække det nødvendige opgør i langdrag.
For selv om ombudsmanden naturligvis har langt bedre muligheder end en avis til at gennemføre en undersøgelse af ministernes mørklægning, vil resultatet ikke afvige fra det billede, vi allerede kender.
I forvejen har Ombudsmanden for længst over for Folketinget redegjort for, hvad hans indtryk er: Især reglen om ministerbetjening har fjernet en stor del af offentlighedens indsigt. Og ministeriernes pligt til at overveje meroffentlighed har ikke fået »tandpastaen tilbage i tuben«, som Ombudsmanden for nylig udtrykte det på en høring i Folketinget. Ved samme lejlighed understregede han flere gange, at det er op til politikerne at foretage valget mellem åbenhed og mørklægning. Tydeligere kan det næppe siges, at politikerne ikke kan gemme sig bag Ombudsmanden.

