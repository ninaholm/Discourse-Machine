Kinesisk nationalisme kan føre til ny kold krig
Det står efterhånden klart, at Beijings langsigtede strategiske mål er at dominere Østasien og skabe en verdensorden, hvor amerikansk indflydelse skal trænges tilbage


 Moskva indsatte i denne uge flere styrker i Ukraine, og den skrøbelige våbenhvile står nu for fald. Det er åbenlyst, at Vladimir Putins Rusland vil gå langt for at udfordre USA og det øvrige Vesten i direkte konfrontation.
Ruslands militære aggression er således et alvorligt og akut problem. På længere sigt repræsenterer Kinas tålmodige og langsigtede ikke-militære bevægelser imidlertid en større udfordring for os, for Rusland er tydeligvis en stormagt i tilbagegang: Landets økonomi udgør kun 3,4 pct. af det globale BNP, og den nuværende stagnation kan meget vel blive afløst af negativ vækst. Kinas andel derimod er nu nået op på næsten 16 pct. og bliver ved at vokse: Kinas økonomi er i dag hele fire gange større end Japans og fem gange større end Tysklands, fremgår det af tal fra Verdensbanken.
Vel fortjener præsidenterne Barack Obama og Xi Jinping anerkendelse for at have indgået en historisk klimaaftale om mere vidtgående reduktionsmål for udslip af CO2, men tro ikke at USA og Kina har fundet sammen i et gensidigt mere frugtbart forhold. Den udlægning bliver nemlig modsagt af de omfattende planer for en ganske anden slags udenrigspolitik, som Xi Jinpings regime er undervejs med: Hensigten er at erstatte det internationale system, USA lod opbygge efter 1945, med et kinesisk domineret internationalt system.
Hvordan det skal realiseres er genstand for diskussion på højeste niveau i Beijing, men så meget står fast: Forbliver dette Kinas strategiske mål, står vi over for den mest omfattende magtforskydning i international politik siden Murens Fald. Og det kan blive en udvikling, der rummer betydelige faremomenter.
Nationalismen blomstrer
Under Xi Jinping har vi allerede set en opblomstring af den nationalistiske retorik i Kina – en stor del af den er antiamerikansk. Retorikken er ikke just ny. Selv i de fredsommelige år under Hu Jintao udkom der i Kina bøger som Den kinesiske drøm: Stormagtstænkning og strategiske positioner i en postamerikansk æra, i hvilken Beijing utvetydigt opfordres til at overtage det globale herredømme.
Men selv om den nationalistiske retorik har været der længe, er den ikke desto mindre blevet både mere udbredt og mere intens. En optælling foretaget af Christian Science Monitor fandt, at antallet af artikler med antivestlig polemik i det officielle Folkets Dagblad i indeværende år har været tre gange højere end i samme periode sidste år. Mere afgørende er det, at Kina har indledt en ganske vist afdæmpet, men også vedvarende kampagne for at tilbyde alternativer til den eksisterende struktur af internationale aftaler – og det ikke kun i Asien.
I sommer forestod Kina indgåelsen af en ny aftale med Brasilien, Rusland, Indien og Sydafrika (de såkaldte BRIKS-lande, red.) for at skabe en ny økonomisk organisation, der kan udfordre Den Internationale Valutafond. Og i oktober lancerede Beijing Den Asiatiske Infrastrukturinvesteringsbank med et kapitalgrundlag på 50 mia. dollar, der skal fungere erklæret alternativ til Verdensbanken. For et par uger siden proklamerede Xi Jinping, at Kina vil bruge 40 mia. dollar på at genoplive den gamle ’Silkevej’-handelsrute for at fremme regional udvikling.
»I takt med at Kinas overordnede nationale styrke vokser,« sagde Xi Jinping, »vil Kina både have vilje og evne til at skabe flere offentlige goder for Asien-Stillehavsområdet og resten af verden.«
Et Kina, der producerer flere ’offentlige goder’ – en talemåde, der refererer til ting, folk har brug for og gerne nyder, men ikke vil eller kan betale for (f.eks. nationalparker eller ren luft) – lyder som et stort spring fremad. Men Beijing synes opsat på, at disse goder skal finansieres på måder, der erstatter det eksisterende internationale system snarere end at udbygge det.
Tendensen er klar – i de senere år er Kina beslutsomt gået efter at udelukke én bestemt nation fra alle sine planer, nemlig USA: Kina har ønsket at etablere et East Asian Summit – et forum, der skulle være fri for amerikansk indflydelse. Og i maj holdt Xi Jinping en vigtig tale om asiatisk sikkerhed på Konferencen om Interaktion og Tillidsskabende Foranstaltninger i Asien – en obskur gruppe, som Beijing har søgt at promovere, og hvis væsentligste berettigelse synes at være fravær af amerikansk deltagelse. I sin tale erklærede Xi Jinping, at »det er op til Asiens befolkninger at styre Asien … og at opretholde sikkerhed i Asien« – uden for Asien findes som bekendt kun ét land, der spiller og kan spille en central rolle som garant for regionens sikkerhed.
Verdens eneste suveræn
At tilpasse sig et eksisterende system strider mod Kinas historiske tradition og selvforståelse. Som Henry Kissinger bemærker i sin nye bog, World Order, har Kina aldrig rigtig kunnet forlige sig med tanken om et globalt system af suveræne stater.
»Historisk har Kina i en vis forstand set sig selv som verdens eneste suveræn … Diplomati i kinesisk forstand var aldrig en forhandlingsproces, hvor suveræne interesser skulle bøje sig imod hinanden, men derimod en række nøje konstruerede ceremonier, hvor udenlandske delegationer fik lejlighed til at bekræfte deres tildelte plads i det globale hierarki.«
Et hierarki, hvor Kina sad på toppen.
Er Kinas kurs foruroligende, er det dog langt fra givet, at Beijing vil få held med sine bestræbelser. Regionalt er planerne således stødt på en del modstand. Men går Kina efter at udnytte sin voksende indflydelse til at tvinge asiatiske nationer til at vælge mellem de eksisterende ordner eller indgå i nye, vil det kunne skabe grundlag for en ny slags kold krig i Asien. Dermed risikerer vi underminering og ødelæggelse af den nuværende internationale orden, som i årtier trods alt har været en platform, hvor fred og velstand har kunnet blomstre i store dele af Asien.
© Washington Post og Information
Oversat af Niels Ivar Larsen

