Udlændingedebat splitter USA's befolkning
Den nye udlændingelovgivning i Arizona blev foreløbig hindret, men den har allerede skabt splittelse i den offentlige opinion og er med en retssag endt som et principielt slagsmål mellem staten og delstatens ledelse


 Staten Arizonas nye, strenge immigrationsregler afspejler en ophedet stemning og angiver en landsdækkende tendens. J.D. Hayworth, en republikaner fra Arizona der kæmper for at blive valgt ind i senatet, har stærke holdninger til den nye lov vedrørende illegal indvandring. Den nye lov, der går under navnet SB1070 og skulle træde i kraft i dag, foreskriver, at politiet skal anholde formodede illegale indvandrere, og gør det til en forbrydelse ikke at have gyldig immigrationspapirer på sig. Det har fået latinamerikanerne til at frygte etnisk baseret registrering, indvandrere til at flygte fra staten i hobetal, aktivister til at organisere en forbrugerboykot og Obama-regeringen til at lægge sag an ved en føderal domstol.
J.D. Hayworth har også en indsigelse. Han mener ikke, at loven er vidtrækkende nok. Da Hayworth i sidste uge talte til et overvejende hvidt publikum i forstaden Mesa, sagde han, at det er på tide, at man holder op med automatisk at tildele alle, der er født i Arizona, statsborgerskab: »Der findes et nyt udtryk: Fødselsturisme. I vor tid er der mennesker, der tilrettelægger deres graviditet, så de føder på amerikansk jord,« sagde han.
Russell Pearce, medlem af senatet i Arizona og medopfinder af SB1070, presser nu på for en sådan lov.
Frygt
Efter enhver målestok er der tale om ekstreme tiltag. Men Hayworth, som langtfra er en ekstremist efter Arizonas politiske standarder, er en politiker i fremgang. Han udfordrer senator John McCain i et opgør på højrefløjen, som kan koste republikanernes seneste præsidentkandidat  pladsen i Senatet. At det overhovedet er muligt viser, hvor stærk frygten for illegal indvandring er blevet i Arizona.  Indvandrerne har udløst en frygt for kriminalitet og kidnapning:
»Det er ikke racisme. Det handler om lovlydighed,« siger Bryan Berkland, en 24-årig pilot i Phoenix, og fortæller historier om massakrer og narkotikasmugling ved grænsebyen Nogales.
Der er en frygt for, at landet vil forandre sig. Hayworths kone, Mary, siger, at hun frygter for Amerikas fremtid: »Vi er meget bekymrede over udviklingen i Amerika. Vi ønsker, at vores børn skal have den samme frihed og de samme rettigheder, som vi voksede op med,« siger hun.  Og så er der frygten for, at Arizona nu ikke er anderledes end de blodige provinser på den anden side af grænsen til Mexico:
»Illegale indvandrere voldtager og mishandler børn. Vi hører om det hver dag i fjernsynet,« siger Matha Payan, en pensioneret sygeplejerske fra Phoenix-området: »De er alle sammen prostituerede og narkosmuglere.«
Imod virkeligheden
Faktisk er kriminaliteten langs USA's sydlige grænse generelt faldende. I Arizona er berigelseskriminaliteten f.eks. faldet med 43 procent siden 1995, mens det nationale gennemsnit er faldet med 30 procent. FBI's statistik viser, at antallet af voldsforbrydelser i staten enten er uændret eller lidt faldende. Selv statens guvernør, Jan Brewer, der som regel fremmaner en forfærdende lovløshed, indrømmede for nylig, at kriminaliteten i hendes stat er faldende.
Men debatten er alligevel giftig. I sidste uge forsøgte Obama-regeringen at få en domstol til at stoppe implementeringen af SB1070 med den begrundelse, at indvandringen er underlagt den føderale lovgivning og ikke staternes lovgivning. Uden for retsbygningen i Phoenix, hvor sagen blev behandlet, mødtes skydeglade indvandringsmodstandere med  studerende og aktivister, der protesterer mod loven. Der var en understrøm af vold i luften, da demonstranterne under politiets opmærksomme blikke begyndte at råbe ad hinanden. Dustin Greenwood, som er tilhænger af SB1070, holdt et skilt med teksten: 'Det er racistisk at give nogle mennesker ret til at bryde loven, fordi de har en bestemt hudfarve'. En latinamerikansk kvinde kom hen til ham og råbte: »Det er et frit land!« Greenwood gloede på hende og pegede på sit skilt: »Læs det. Læs det med dine øjne,« råbte han og tilføjede: »Jeg er ligeglad med, hvad du mener.«
Hårde tider
Dette raseri bliver udnyttet og ikke dæmpet af politikere i hele USA. Der er blevet foreslået forskellige versioner af SB1070 i knap 20 andre stater fra Nebraska til Florida, og politikere, der vil tækkes konservative vælgere, tager dem til sig. Det sprog, de bruger om illegal indvandring kan få blodet til at stivne:
»Det er en national sikkerhedstrussel,« fortalte Hayworth forsamlingen i Mesa: »Det er en økonomisk trussel, en invasion som skal stoppes.«
I nabostaten Utah har aktivister udarbejdet en liste over 1.300 påståede illegale indvandrere, som de har sendt til myndighederne med et krav om deportationer. Nogle på listen viste sig at være amerikanske statsborgere. Mange frygter, at denne form for 'internetselvtægt' kun er begyndelsen:
»Det er racisme og fremmedhad. Nu ved jeg, at jeg vil komme i søgelyset på grund af min hudfarve,« siger Carlos Garcia, en latinamerikansk aktivist, som er født i Phoenix:
»Jeg er amerikansk statsborger, men jeg har fætre og kusiner uden dokumenter. De vil blive påvirket af dette.« De hårde tider har fyret op under vreden, siger han: »Det går dårligt for økonomien, og nogen skal jo have skylden. Så bliver folk uden gyldige dokumenter syndebukke.«
Den økonomiske usikkerhed går på tværs af etniske skillelinjer. Nogle af de mest højlydte tilhængere af SB1070 under det kaotiske protester uden for retten i Phoenix sidste uge var selv latinamerikanere. Den pensionerede sygeplejerske Payan holdt et skilt med en tekst mod indvandrere, mens hun forklarede, at hun stammer fra Puerto Rico. På et tidspunkt gik en sort kvinde forbi en gruppe af primært hvide studerende, som protesterede mod SB1070, og råbte: »Rejs hjem!« Det fik en kinesisk-amerikansk kvinde til at svare: »Skrid med dig!«
© Guardian og Information 2010
Oversat af Mads Frese

