Kirkens stemme



 Forud for den højeste højtid søger kirkeminister Manu Sareen (R) nye svar på gamle spørgsmål: Hvilke opgaver er kirken i dag løsningen på?
Stadig flere danskere har vanskeligt ved at få øje på det, og derfor falder medlemstallet, kirker er lukningstruede, og søndag efter søndag ender gudstjenester med messefald, fordi sognebørnene overhører kirkeklokkernes kald.
Det vil kirkeministeren gøre noget ved, og selv om de fleste nok ser et noget mere gumpetungt væsen for sig, så sammenligner Manu Sareen folkekirken med »en fugl, der sidder i en lygtepæl og ikke tør flyve over i skoven. Tænk, hvis vingerne ikke bærer«.
Nu vil ministeren sætte sin fugl fri. Han vil åbne folkekirken for hele folket – og alle religioner. Fint nok. Søger travle børnefamilier kirkerummet, hvis forkyndelsen kan fordøjes sammen med en portion spaghetti med kødsovs, skal de have en portion spaghetti med kødsovs. Fint nok. Alle kirkefolk med deres meningers mod skal deltage i samfundsdebatten. Fint nok.
Men ingen af forslagene angiver løsningen på folkekirkens grundlæggende problem.
Tilbage står nemlig spørgsmålet om hvor mange næb, kirkeministeren vil have sin fugl til at synge med? Og hvem der skal bestemme melodien? Staten eller kirken?
Regeringen har i sit grundlag bebudet »en mere moderne styringsstruktur for folkekirken med en klar ansvarsfordeling for økonomiske og indholdsmæssige forhold«. Stadig flere biskopper har fanget de politiske signaler og argumenterer for indførelsen af en egentlig kirkeforfatning, der løsner båndene mellem kirke og stat.
Manu Sareen erkender, at der er behov for at udstikke rammer, men hvilke har han ikke svar på. Det første skridt tager han med en konference 16. april, men ministeren advarer på forhånd om, at vi må vente flere år på at se resultatet.
Ventetiden kan vi dårligt klage over. En forfatning vil under alle omstændigheder blive vedtaget med over 150 års forsinkelse, da grundlovens paragraf 66 siger: »Folkekirkens forfatning ordnes ved lov«.
At kirken har brug for en ny ordning er hævet over tvivl. Folkekirken kan ikke blive enig med sig selv, fordi den ikke har noget selv. Hvad mener den eksempelvis om fosterdiagnostik, genmanipulation og senest vielser af homoseksuelle?
Derfor har mørkemænd i præstekjoler fået mulighed for i kirkens navn at skræmme endnu flere medlemmer ud med deres fortidige buldren.
I Norge ville sådanne sager blive taget op i kirkens øverste repræsentative organ, Kirkemøtet, der består af både kirkeligt ansatte og lægfolk. Kirkemøtet varetager kirkens funktioner, mens Stortinget vedtager lovene. Om Manu Sareen vil lade sig inspirere af den norske model, vides ikke.
Men vi har ikke brug for en ordning, hvor et kirkeligt råd eller nævn med dogmatisk røst ophøjer en særlig udlægning til folkekirkens samlede og uddebatterede holdning.
»Kirken skal ikke styres af et centralt organ, der ved lidt for god besked,« sagde Københavns biskop, Peter Skov-Jakobsen, i går til Berlingske.
Nej tak! Vi har heller ikke brug for en ordning, hvor præsterne reelt overtager magten i kirken. Hvis folket skal bevare illusionen om, at det er deres kirke, må folket føle medbestemmelse. Og det er ikke gjort med Manu Sareens forsikring om flere penge til en kampagne, der skal få flere kandidater til at stille op til efterårets valg til menighedsrådene.
Til gengæld har vi brug for, at kirken har en stemme i debatter som den om vielser af homoseksuelle. Ellers ender den i bedste fald som et malmfuldt ekko fra en fjern fortid.
Påfaldende er det, hvor få kirkefolk, der klart har taget afstand fra de homo-forskrækkede kolleger. Her kunne et råd eller nævn udfylde en rolle, ingen i dag påtager sig.
Medmindre altså at de præster, der tier, i realiteten samtykker. Præsteforeningen skønner, at 30 procent af landets præster overvejer at nægte vielser af homoseksuelle.
I så fald må folkekirken forholde sig til det og ikke gemme sig bag »kirkelig rummelighed«. Og alle andre må overveje, om de ønsker at være en del af sådan et menneske- og kirkesyn. 
God påske. 

