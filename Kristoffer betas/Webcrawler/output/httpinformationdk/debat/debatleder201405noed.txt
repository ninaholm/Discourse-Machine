Nødvendig tvang
LEDER


 
	Spørgsmålet om, hvorvidt en gravid misbruger skal kunne tvangsindlægges til behandling, er igen til debat. Og som Information i dag kan berette, har man i Norge i 20 år brugt en model som fungerer, og som de tvangsafvænnede kvinder tilmed er glade for efterfølgende. Disse erfaringer bør både de danske politikere og den arbejdsgruppe, som til efteråret kommer med sine anbefalinger på området, skele til.

	Frivillighed er altid at foretrække. Men selv om man i dag gør meget for at få de afhængige kvinder til at droppe stoffer og alkohol frivilligt, så er der stadig en restgruppe på 20-30 tilfælde om året, hvor det ikke lykkes.

	Her prioriterer man i dag moderens frihed til selv at vælge sin livsstil over barnets sundhed. Misbrug under graviditet er en alvorlig sag, der kan føre til store skader, som følger børnene livet igennem. Derfor bør man ikke kun tænke på kvinden, men også på det ufødte barn. Også selv om det i nogle få og helt særligt alvorlige tilfælde vil føre til tvangsbehandling.

	Det er vigtigt at holde fast i, at det ikke er det samme som at sige, at man bør give fuldt los – tvang bør kun være den absolutte nødløsning. Vi har i Danmark en udbredt tradition for individuel frihed, og den skal vi værne om, og frygten for, at en ændring vil føre til mange tilfælde af tvang – og måske endda øget tvang på andre områder, er reel.

	Man skal derfor være sig fuldt ud bevidst om, at indførelse af tvang på dette specifikke område er et lille skridt væk fra den danske frihedstradition. Men nogle gange kan det være nødvendigt at gå på kompromis med idealerne, og i dette tilfælde bør hensynet til barnets sundhed – og i øvrigt også dets frihed til at leve et normalt liv – veje tungere. Kombineret med, at man i Norge har vist, at der rent faktisk er en vej, som er nogenlunde menneskelig for alle involverede, bør det føre til en forsigtig og gennemtænkt ændring af praksis.

