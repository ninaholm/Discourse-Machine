Rigets sikkerhed



 "Loven er sådan, at det skal jeg, og så må jeg i stedet som politiker prøve at ændre systemet, og det er det, jeg er i færd med."
- Integrationsminister Birthe Rønn Hornbech (V) om hendes underskrift på den administrative udvisning af tuneseren
Hvis man hører til dem, der ikke ubetinget godtager, hvad et hemmeligt efterretningsvæsen måtte lægge for dagen, så bragte i fredags urovækkende nyt. I forbindelse med Folketingets førstebehandling af den såkaldte tuneserlov kom det frem, at integrationsministeren slet ikke har gennemgået den omstridte sag. Hun har blot skrevet under på anmodningen om administrativ udvisning fra Politiets Efterretningstjeneste. Sådan fremgår det af ovenstående citat fra Berlingske Tidende lørdag. Tuneseren, som ifølge PET har haft planer om at myrde tegneren Kurt Westergaard, er udvist af landet uden rettergang, fordi det åbner terrorlovgivningen mulighed for. PET kan efter en godkendelse fra justits- og integrationsministeren udvise en person, som PET anser for at være til fare for landets sikkerhed. En sådan er tuneseren og hidtil har det fremgået, at PET har meget vægtige beviser for, at han er en trussel mod landets sikkerhed og derfor omfattet af den omstridte terrorparagraf. 
Beviserne holdes skjult for offentligheden, fordi det angiveligt vil ødelægge PET's arbejde med terrorbekæmpelse, hvis de kommer frem. Derfor er tuneseren udvist på baggrund af beviser, som han end ikke selv eller hans advokat kan få adgang til. De beviser, som PET hidtil har kunnet diske op med, har end ikke været tilstrækkelige til at få tuneseren varetægtsfængslet, slog Højesteret fast i sidste uge. Da udvisningen ikke kan eksekveres på grund af risiko for tortur og henrettelse, er han nu på 'tålt ophold' og interneret i Sandholmlejren på ubestemt tid. At situationen ikke er betryggende for retssikkerheden, burde det være unødvendigt at nævne. Men indtil fredag har de bekymrede dog kunnet blive beroliget af, at folkevalgte ministre har gennemgået sagen og fundet beviserne så vægtige, at der ikke er noget at komme efter. Har man ikke haft fuldt tillid til PET's hemmelige bevisførelse, så har det lunet at tænke på, at to ministre har lagt al deres politiske hæderlighed og troværdighed i at blåstemple proceduren. Men sådan er det ikke. Birthe Rønn Hornbech har bare skrevet under, og hun mente ikke, at hun kunne andet. At tuneseren skulle være til fare for landets sikkerhed har vi altså fortsat kun PET's ord for. 
Sagen om de 18 på tålt ophold, som er en udløber af tuneser-sagen havner nu ved Menneskerettighedsdomstolen, og Folketinget vil i måneder frem være beskæftiget med at diskutere sagen. Den slutter ikke før retssikkerheden er genoprettet. Så måske er det nu, at PET skal fremlægge de hemmelige beviser og acceptere de omkostninger, det måtte have. Det kunne bane vejen for den retssag mod tuneseren, som er den eneste rigtige udgang på det juridiske miskmask, som PET og regeringen er havnet i.

