Kampen om den moderne folkelighed
DR og TV 2 kopierer hinanden på skift i kampen om at ramme det rette element af folkelighed. TV 2 havde førertrøjen, lige indtil DR hentede en række TV 2-folk – som nu er hentet tilbage igen


Der var engang, hvor DR var på røven, som det så smukt hedder. Trods strukturforandringer, rationaliseringer, centraliseringer og indførelsen af den ene nichekanal efter den anden, forblev TV 2 år efter år i førertrøjen.DR ville lave et ’skarpere’ DR. Hvad det så betyder, er til fri fortolkning, men virkeligheden er nu, at DR det sidste års tid har givet TV 2 baghjul. Det er der en hel masse forklaringer på, men en af dem er, at DR – og ikke mindst DR-Nyheder – ’TV 2-iserede’ sit indhold. Det skete ved at hente TV 2-journalister til DR-Nyheder, faktisk ret mange, hvoraf flere nu er mellemledere. Det skete ved at hente Anne Stig Christensen ind som ny planchef, og det skete ved at hente Lotte Lindegaard ind som DR1-kanalchef og Thomas Breinholt ind som redaktør på DR1. Alle tre havde en succesrig fortid i TV 2 og produktionsbranchen.I efteråret gav det pote. DR fik pæn fremgang. Alle synes enige om, at det først og fremmest var det ’TV 2-iserede’ DR1, der var lokomotivet. DR-Drama har haft førertrøjen på siden Rumle Hammerich satte Taxa i gang. Men resten af firmaet haltede bagefter DR-Drama, der med Ingolf Gabold og superproducenten Sven Clausen lavede den ene succes efter den anden. Senest Borgen.Nu var det TV 2, der var kommet lidt på røven. Den engang så succesrige station skrantede. En kombination af dårlig økonomi og dårlig ledelse, der delvist har sin årsag i Per Mikael Jensens ADHD-prægede forandringstrang og -tvang, satte den førhen så populære station lidt i bakgear. Den nye ledelse på Kvægtorvet gik – ligesom DR – i gang med at etablere den ene nichekanal efter den anden. Det var til gengæld en succes. Uden dem – og brugerbetalingen af hovedkanalen – ville TV 2 være gået fallit.Nu er Anne Stig Christensen hjemme igen, på TV 2, som programdirektør. Lotte Lindegaard fulgte trop i denne uge som ny kanalchef på TV 2/Danmark. »TV 2 skal tilbage til folkeligt tv,« sagde programdirektøren, tirsdag, til Politiken, men skyndte sig at rette det til »frem til en opdateret version af public service«.Polemisk og firkantet kan man hævde, at DR blev ’TV 2-iseret’ med succes – og nu vil TV 2 ’DR-isere’ for at indhente det forsømte. Og mest markant kan det komme til at ske med TV 2’s danske dramaproduktion. Tirsdag startede optagelserne til en ny serie med navnet Badehotellet. Her skal man lægge mærke til navnene bag serien. Forfatterne hedder Stig Thorsboe og Hanna Lundblad. Stærke navne som, i nærmest en menneskealder, har været en del af forfatter-rygraden i DR, bl.a. med Krøniken. Og så – i al ubemærkethed – Sven Clausen, måske Danmarks dygtigste producent. Han har opgivet pensionisttilværelsen og er nu i realiteten fiktionschef på TV 2 som barselsvikar for Katrine Vogelsang.Både TV 2 og DR er ejet af staten. Staten konkurrerer med staten, og meget tyder på, at der kun er én succesrig opskrift på public service. Der skal være den rette blanding af folkelighed, oplysning, journalistik og underholdning. TV 2 fandt først ud af det med folkeligheden, og det gav stationen – der engang lå i Odense, men nu har størstedelen af sine aktiviteter i København – et næsten 20 år langt forspring. Så efterlignede og fornyede DR den med en moderne folkelighed på DR1. Nu er det TV 2’s tur til at kopiere og forny. Og så kan TV 2’s administrerende direktør, Merete Eldrup, blive ved med at påstå, at det kun sker for egne penge. På dramaområdet, har TV 2 haft succes med Dicte. Og det, som har givet krimi- serien, om den århusianske journalist-detektiv, det sidste, afgørende kvalitetsskub, er formentlig de 11,3 millioner, som serien har fået fra den statslige public service-pulje. Optagelserne til Badehotellet startede i denne uge, og allerede nu er der pumpet 2.405.679 licenskroner ind i den. Lur mig om ikke licensbetalerne har pumpet et tocifret millionbeløb ind i den, før den går i luften i 2014.Hvad kan vi lære af forløbet? For det første at antallet af virkelig talentfulde og public service-tænkende tv-chefer er begrænset i dette lille land, og at de derfor cykler frem og tilbage mellem de to statslige stationer. For det andet at den kvalitet, der trods alt og uomtvisteligt produceres hos både TV 2 og DR – ikke mindst på to helt centrale public service-elementer, nemlig journalistikken og dansk dramatik – ikke kan opnås uden licensen: 3,8 milliarder til DR, 600 millioner til TV 2-regionerne og Public Service-puljens årlige 30 millioner, hvor broderparten går til TV 2.Lasse Jensen er mediejournalist og vært på P1-programmet ’Mennesker og Medier’.
