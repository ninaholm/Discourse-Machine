Et pust i nakken



 Regeringen er i færd med at ophøje de økonomiske vismænd til politiske overdommere. Hidtil har vismændene haft i opdrag løbende at bedømme landets økonomiske velbefindende uvildigt og uden særlige beføjelser. Det skal nu ændres.
Fremover skal vismændene have en ny rolle, der ifølge økonomi- og indenrigsminister Margrethe Vestager (R) gør det »lettere at vurdere, om den økonomiske politik holder«.
Helt konkret vil ministeren sætte vismændene til at vogte overholdelsen af den forestående budgetlov, der skal tæmme de offentlige udgifter i Danmark.
Fornuftigt er det selvsagt at lytte til vise mænd af enhver karakter og faglighed, inden rammerne for den økonomiske politik fastlægges. Men regeringen er tydeligvis ude på at indhente andet end gode råd og løbende vejledning, når Margrethe Vestager forleden til Jyllands-Posten udtalte følgende:
»Det er godt at blive åndet i nakken, og det er godt for vælgerne at vide, at der uanset det politiske flertal er en uafhængig institution, som vurderer, hvad der er op og ned.«
Lad os lige tage den igen: Hvem er det, der skal åndes i nakken, hvis budgetloven ikke overholdes? I første omgang er det ikke Margrethe Vestager eller hendes ministerier. Det er derimod landets kommuner og regioner, og ansvaret for dem sorterer under Margrethe Vestager.
Det holder ikke, at regeringen er i færd med at overdrage de økonomiske vismænd dele af ansvaret for at føre budgetkontrol med landets kommuner og regioner.
Hvis budgetterne skrider lokalt og regionalt, er det et regeringsanliggende at få dem til at rette ind.
Margrethe Vestager forflygtiger sit politiske ansvar, når hun beder de økonomiske vismænd gøre det beskidte arbejde over for kommuner og regioner. Det er hende, der skal puste dem i nakken.
Ligesom det er vælgerne, der skal puste regeringen i nakken, hvis den ikke påtager sig det ansvar, der er blevet den givet.

