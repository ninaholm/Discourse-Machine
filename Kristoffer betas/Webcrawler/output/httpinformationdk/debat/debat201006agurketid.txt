Agurketiden er over os

Debatten i sommertiden skal helst handle om muslimer - og om et problem, som stort set ikke findes i Danmark.


 Folketinget tager på sommerferie lige snart. Så må de fædrelandskærlige folketingsmedlemmer, der har kæmpet vinteren igennem med klimaproblemer og økonomiske redningsplaner, pakke sydfrugterne sammen og acceptere, at andre vil fylde scenen for en tid.
Her tænkes ikke på  skuespillerne i sommerrevyerne, men på deres folketingskollegaer, der har henslæbt vinteren i lediggang. Efter tilstrækkelig ledighed skal de nu i aktivering. Det sker med det de er bedst til: Agurketiden! Nu skal folketingets tynde øl vise, hvad de duer til. Spørgsmålet er bare: Hvilket emne skal man vælge ? Det kan der blive en del konkurrence om. Hvis man mangler inspiration, kan man se på de seneste to år.
Agurketid 2008:
I 2008 handlede agurketiden om muslimske tørklæder på hovedet af danske dommere. Dette fænomen var ganske vist fuldstændig ukendt, hvilket fik mange af os til at tro, at debatten hurtigt ville standse.
Men nej, det forholdt sig lige modsat. Netop det, at problemet i praksis er ukendt, gør debatten dejligt uforpligtende, så enhver kan være med.
Når problemet ikke findes, gør det ikke så meget, at man ikke har tænkt sine tanker til ende.
Agurketid 2009
I 2009 var tørklæderne bogstaveligt talt blevet for små, så vi måtte ty til forbud mod burkaer for at få et ordentligt agurketidsemne.  Igen et problem, der stort set ikke eksisterer, men som handler om muslimer. Perfekt.
Jyllands-Posten havde givet ideens ophavsmand, Naser Khader, der for tiden er konservativ, den service, at man lod ham trække de mest tåbelige dele af sine tanker i land, før de kom i avisen. Alligevel vakte ideen opsigt, fordi vores medlemmer af landets lovgivende forsamling ikke havde tænkt over, om et burkaforbud ville være grundlovsstridigt eller imod konventioner.
Når store ånder tænker principielt, kan man jo ikke lade sig begrænse af den slags (grundlov og konventioner er ikke udtryk for noget principielt, forstås).  Så når vi skal starte agurketid 2010, er kriterierne for at vinde valg af emne følgende:
Det skal handle om muslimer.
Det skal handle om et problem, som stort set ikke findes i Danmark.
Synspunkterne skal have lov til at være uforpligtende - man behøver ikke have tænkt sine tanker til ende.
En Naser Khader, der for tiden er konservativ, eller en Karen Jespersen, der for tiden er fra Venstre, skal kunne være med. Den, der har den bedste idé til ovenstående, vil få fri spalteplads hele sommeren 2010.
Vi ses. Det kan kun gå godt.
Ole Riisgaard er folketingskandidat for SF i København

