Danmark mod alle de andre alle de andre mod Danmark
Dansk Folkeparti rykker borgerlig EU-skepsis ud af det nationale skab
Alle følger de tonearten fra de fremmeste EU-skeptikere i Dansk Folkeparti, der nu har valgt folketingsmedlem Morten Messerschmidt, 27, som spidskandidat til EU-valget juni 2009.


 Sjældent har så mange borgerlige medier med så stor flid plejet fordommene om de gode danskere og det onde EU, som tilfældet har været den sidste halve snes dage. 
Genopførelsen af det danske nationaldrama 'Alle de andre mod Danmark' - eller 'Danmark mod alle de andre' gik så godt som nogensinde. Spørgsmålet er, om påvirkningen af den danske europapolitik i denne sammenhæng er noget blivende eller noget forbigående. 
Der er meget, der tyder på, at den danske skepticisme blev gradbøjet, så den kan blive vanskelig at rette ud igen lige med det samme. Det var Dansk Folkeparti, der i frontalangreb på EF-Domstolen, EU, integrationsministeren og statsministeren skubbede sig selv i front for 'EU-modstanden' og skubbede både Folkebevægelsen mod EU, JuniBevægelsen og Enhedslisten helt ud af billedet som EU-kritiske aktører. 
Dansk Folkeparti har ikke patent på EU-kritik, men partiet har nu placeret sig som den drivende kraft. DF kan gøre det svært, for ikke at sige umuligt, for folk som JuniBevægelsens Hanne Dahl (R) og Folkebevægelsens Søren Søndergaard (EL) at trække en Europa-kritisk linje ved kommende folkeafstemninger og ved det kommende EU-valg. Det er nu vanskeligere end nogensinde at kæmpe side om side med den meget skarpere nationalistiske dem-og-os-linje fremført af Dansk Folkeparti.
DF sætter dagsordenen 
Dansk Folkeparti sætter i øjeblikket alene den Europa-politiske dagsorden. Nok er nok. Nu bestemmer EU og især EF-Domstolen for meget. Regeringspartiet Venstres udenrigspolitiske ordfører, Søren Pind, gik planken ud med udsagnet om, at Danmark bare skal overhøre EF-Domstolen. 
Man kunne kalde det et femte forbehold, der lyder på, at Danmark kun respekterer de afgørelser fra EF-Domstolen, som Dansk Folkeparti ikke har noget imod. Denne afvisningsfront fik på det nærmeste fuld støtte af den tidligere store europæer, den tidligere socialdemokratiske kandidat til Europa-Parlamentet Ralf Pittelkow, der fandt tiden inde til at stække en 'politiserende' domstol.
Der er næppe tvivl om, at EF-domstolens stærke rolle er underbelyst i den danske EU-debat, og at domstolens magt blev overbelyst i sommerheden 2008. 
EF-Domstolen, der i over 10 år havde den fremragende danske jurist Ole Due som retspræsident, må dog som andre domstole finde sig i, at går man længere end de politiske lovgivere vil acceptere, så bliver loven lavet om. Det skete for nylig i forbindelse med det såkaldte arbejdstidsdirektiv, da domstolen fortolkede vagtlægers 'tilstedeværelsestid' som arbejdstid. Det havde ingen hospitaler i Europa råd til, så nu er arbejdstidsdirektivet ved at blive skrevet om. 
Hvis man også tager den meget omtalte sag om den nordiske arbejdsmarkedsmodel og strejkeretten, hvor en svensk faglig aktion blev underkendt af EF-Domstolen, så blev også denne afgørelse fejlagtigt udlagt her med DF som strejkerettens bedste ven. Men domstolen gik ikke et skridt videre, end over halvdelen af EU-landene bad den om ved indlæg i den sag.
Borgerlige skabe 
Det afgørende i en aktuel analyse er imidlertid ikke, om EF-Domstolen er stor og stærk og skal skæres ned til normal størrelse af den danske regering, som fører kniven på vegne af Dansk Folkeparti. 
Det afgørende er nok, at der kom så meget EU-skepsis og uvilje ud af de borgerlige skabe med både Jyllands-Posten og Berlingske i fnysende positioner. Hos det borgerlige Danmark og langt ind i Socialdemokratiet (Henrik Sass Larsen) lod man enhver tvivl komme EF-Domstolen til skade og Dansk Folkeparti til gode. 
DF sætter kursen 
Alle følger de tonearten fra de fremmeste EU-skeptikere i Dansk Folkeparti, der nu har valgt folketingsmedlem Morten Messerschmidt, 27, som spidskandidat til EU-valget juni 2009.
Han fik et flot personligt valg til folketinget i 2007, og indtil videre er han - formentlig, bortset fra Margrethe Auken, SF - den bedst kendte af de foreløbigt opstillede. Han stiller utallige spørgsmål i Europa-udvalget og forsøger at drive skiftende ministre rundt i manegen ved et usædvanligt højt aktivitetsniveau, også når hans juridiske hjerne fremkalder den slags spørgsmål, som han meget vel kender svarene på i forvejen. 
På længere sigt bør man vurdere både den danske og den internationale udvikling i den såkaldte skepticisme. I Danmark rykkede DF til tops som bannerfører, styrkede den borgerlige modvilje og forvirrede de mange, der troede, at der var folkevalgte, som ville slås bare lidt for EU's navn og rygte. 
Det blev overladt til lektor Marlene Wind og professorerne Peter Nedergaard og Jens Fejø fra CBS. Man ser konturerne af et EU-valg i 2009 med Messerschmidt som dagsordenssætter på temaet dem og os, og dem er også dem i EU.
Det irske nej 
I Europa er man igen på sidelinjen efter det irske nej til Lissabon-traktaten. I London er premierminister Gordon Brown næsten sikker på at blive udskiftet med en benhård konservativ EU-skeptisk regering om et år eller to. Og med al den nationale skepsis, der nu vælter ud i Danmark, er der grund til at tro, at det europæiske projekt blev lidt mere end bare svedet i kanten i sommeren 2008. 
Med mindre statsminister Anders Fogh Rasmussen (V) vender hjem fra ferie med en langsigtet strategi for dansk europapolitik, der ikke lader sig løbe over ende af superstrammeren Messerschmidt. Lige nu fører han på point.

Poul Smidt, er journalist, cand.jur. med base i Bruxelles

