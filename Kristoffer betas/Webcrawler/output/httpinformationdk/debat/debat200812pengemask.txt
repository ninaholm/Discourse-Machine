Pengemaskine eller lige adgang

Det skl være gratis for alle europæiske studerende at tage en eksamen via Erasmus Mundus-programmet, fordi det giver mulighed for alle at tage en attraktiv international uddannelse - uanset ens forældres indtægt. arkiv


 Talsmand for Danske Universiteter Jens Oddershede (JO) svarer den 6. december på min anklage om, at universitetsledelserne gør Erasmus Mundus-uddannelserne til pengemaskiner og ikke varetager de studerendes interesser. Han skriver i indlægget, at de danske universiteter ikke tjener noget på Erasmus Mundus.
I de finansielle kontrakter om Erasmus Mundus, som Århus og Københavns Universitet indgik med udenlandske partneruniversiteter i 2007, fremgår det tydeligt, at brugerbetalingen på uddannelserne (op til 60.000 kroner) skal fordeles ligeligt mellem alle medvirkende institutioner - også de danske universiteter. Samtidig modtog de danske universiteter taxameterpenge. Faktum er, at universitetsledelserne har omgået lovgivning og ulovligt har været drivende kraft i at indføre brugerbetaling på de videregående uddannelser i Danmark. 
Væk fra brugerbetaling
JO's anden påstand går på, at der kun er "meget få lande" tilbage i Europa, hvor uddannelse er 100 pct. offentligt finansieret. Men ifølge "Redegørelse om brugerbetaling på videregående uddannelse", som Videnskabsministeriet lige har leveret, er der i Europa 11 lande samt 10 af 16 tyske delstater, hvor uddannelse 'generelt er gratis'. Cirka ligeså mange lande har brugerbetaling. Endelig er der fem lande, der har gratis studiepladser - for de trængende - og studiepladser med brugerbetaling. Et eksempel med et land med brugerbetaling er Portugal, hvor der betales ca. 500 euro pr. år. Der er forskel på 500 euro og 60.000 kroner, som de danske universiteter hidtil har opkrævet i brugerbetaling for Erasmus Mundus uddannelserne. 
Gratis uddannelse
I redegørelsen fra Videnskabsministeriet fremhæves flere lande og delstater, som er i færd med at afskaffe indført brugerbetaling på videregående uddannelse. I modsætning til hvad JO påstår, går bevægelsen altså væk fra brugerbetaling på videregående uddannelse i EU. 
Erasmus Mundus-uddannelserne skal være gratis for alle europæiske studerende, fordi det giver mulighed for alle til at tage en attraktiv international uddannelse - uanset ens forældres indtægt. Som de danske universiteter skrev til Videnskabsministeriet i marts 2007: "EU's Erasmus Mundus-program har som helhed svært ved at tiltrække EU-studerende. De store forskelle i økonomiske vilkår for studerende internt i EU virker tilsyneladende hindrende." 
Camilla Gregersen, cand.mag. i uddannelsesstudier og socialvidenskab. Har tidligere søgt aktindsigt i samtlige dokumenter vedrørende Erasmus Mundus-skandalen og rejste sagen i Folketinget i 2007

