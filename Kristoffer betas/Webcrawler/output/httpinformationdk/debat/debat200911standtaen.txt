At blive i stand til at tænke kritisk

Har vi lyst til at optimere vore hjerner med kemi? Kan vi nå samme resultat uden kemi? Det var blot et par af de spørgsmål, jeg prøvede at skabe debat om, skriver Steen Nepper Larsen.


 Da jeg skrev kronikken »Lad os optimere vore hjerner« (6.november), og Flemming Flyvholm dagen efter serverede en bekymret påtale under overskriften »Nepper Larsens skræmmende optimering af hjernen«, gik der en intens debat i gang på avisens hjemmeside, blandt kolleger og venner og i familien. Havde jeg mistet forstanden? Var budskabet, at raske mennesker skulle dope deres hjerner? Besad jeg ingen reservationer over for disse Neuro-Enhancers (præstationsfremmende drugs)? Eller drillede jeg bare, mens jeg tillod mig at spille gæk med læserne?
Sandheden er, at jeg gjorde mig til et klaviatur for tidsånden og lod min skrift blive inficeret af den farmaceutiske hjerneforsknings futuristiske visioner. Jeg valgte at fortætte og oversætte dele af et memorandum (Das optimierte Gehirn), hvori tyske eksperter anbefaler brugen af 'hjernedoping'. Det var kommet mig for øje, at en række debattører i Tyskland - lægmænd, eksperter, filosoffer etc. - var gerådet ud i en heftig strid om disse bastante bud på en virkelighed, vi sikkert snart skal til at leve i.
Nok at tale om
I stedet for at skyde teksten ned med normative og kritiske argumenter, blotlagde jeg - uden ironi og satire - de visioner og den argumentationsform, der bag om offentlighedens ryg, arbejder for at virkeliggøre hjerneoptimeringssamfundet. Kronikkens sidste sætning: 'Endnu engang sander jeg, at virkelighedens verden langt overgår fantasiens', kunne dog læses som en nøgle til at forstå 'det hele'. Øvelsen gik ud på at skrive en kronik, der kunne få læserne til at stoppe op. Det skulle ikke være let at tyde 'mit budskab'. Afsenderpositionen var ikke væsentlig; snarere fremstillingen af de konkrete optimeringsplaner.
Denne nøgne dokumentarisme ser jeg som led i en oplysningsstrategi, hvis overordnede mål er, at folk selv begynder at tænke højlydt over den anmassende fremtids fordringer, inden disse endnu er blevet til virkelighed. I stedet for at servere en forudsigelig humanistisk kritik af den fremmedgørende og teknologisk-fixende pilleindustri anvendes en Verfremdungseffekt, der måske kan formå at sende konstruktive chokbølger ind i det offentlige ræsonnement.
Valgets kval hedder Qual der Wahl på tysk, og hvis der stadigvæk eksisterer borgere her til lands og ikke blot brugere og forbrugere, så må det være dem, der både autonomt og sammen med hinanden drøfter, om vi overhovedet har lyst til at optimere vore hjerner med kemi. Noget helt andet og ganske kompliceret er, om menneskehjernens højt besungne plasticitet ikke kan højnes uden brug af Neuro-Enhancers; og noget helt tredje er, om det overhovedet er hjernen i sig selv, der er sandheden om menneskets egentlige væren. Der er således nok at tale om.
Steen Nepper Larsen er lektor ved GNOSIS, Aarhus Universitets forskningsenhed til studiet af sind og tænkning

