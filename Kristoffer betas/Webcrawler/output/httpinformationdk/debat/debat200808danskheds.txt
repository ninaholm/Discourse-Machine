Danskhed er stilhed
Vi råber efter almendannelsen. Og det skyldes givet vis, at vi oplever et atomiseret og kaotisk samfund


 Inden for højskolebevægelsen taler man om 'folke-lig' dannelse og akademisk dannelse. Den akademiske dannelse refererer primært til det tyske begreb 'Bildung' og forbindes traditionelt med Berliner Universitetet og Humboldt. 
Den 'folke-lige' dannelse, sådan som begrebet udfoldede sig fra 1830'erne og frem til 1960'erne, er pudsig nok en elitær bevægelse. Tankesættet i den 'folke-lige' dannelse var nemlig, at almuen skulle dannes til et folk, så de fik samme historiske, demokratiske og religiøse referencer. Kun derved kunne folkestyret og det 'folke-lige' udfolde sig i et fælles, offentligt tillidssamfund. Grundtvigianere mente imidlertid ikke, at almuen blot var et råstof, der skulle dannes. Nej, de antog, at almuen besad en ubevidst kultur, som skulle vækkes. 
Når man bevæger sig i det grundtvigske univers, så opdager man hurtigt, at nogle er socialister, andre centrumfolk og andre borgerlige som mig. Men man erfarer samtidig, at man har den samme metafysiske klangbund. Det er derfor muligt at tale, feste og udveksle synspunkter med hinanden. Derfor kan jeg akkurat være sammen med en af de sidste store grundtvigianere Ejvind Larsen (Dagbladet Information) på en fanden-i-voldsk fri måde, uagtet at vi politisk har kvalitative forskellige holdninger. Samtalen bliver derfor aldrig præget af vildfaren idealitet, som vi kan iagttage i de kulturradikale miljøer, eller i Politikens læserbrevs spalter. 
De grundtvigske bevægelser minder på den måde om den socialdemokratiske arbejderbevægelse. Her er heller ingen forløjethed eller overdreven narcissistisk selvopfattelse, hvor man spejler sig i en løsrevet idealitet. Her er man sig selv og kan derfor rumme en række forskelligheder. De socialdemokratiske og grundtvigske bevægelser er derfor et godt værn mod massesamfundet (nihilismen) og kulturradikal individualisme. 
Indrag muslimerne
Vi står aktuelt over for at skulle integrere flere hundrede tusinde muslimer til en dansk kulturel virkelighed. Hvis det skal lykkes, så skal vi undgå parallelsamfund. Muslimerne må blive en del af den danske 'folke-lighed', sådan som jøderne er blevet det. De må, som almuen i det 19. århundrede få kendskab til dansk historie, vestlige værdier og det danske fællesskab. Og det kan kun lykkes, ved at vi inddrager det folkelige Danmark dvs. det grundtvigske og den socialdemokratiske arbejderbevægelse. 
Vi må ganske enkelt få nedtonet de kulturradikale og de nationalistiske stemmer i indvandrerdebatten. Begge positioner er præget af vildfaren idealitet. De har som Jørgen Poulsen, Margrethe Vestager, Thøger Seidenfaden, Elsebeth Gerner-Nielsen, Louise Frevert og Mogens Camre gjort indvandrerdebatten til et personligt identitetsprojekt dvs. til æstetik. 
Ny og gammel danskhed
Men hvad siger så det grundtvigske om emnet. Ja, grundtvigianere insisterer som sagt på en folkelig enhedskultur med frisind, religionsfrihed og kulturel spændvidde. Kun derved kan vi undgå ekstremisme og vildfaren idealitet, eller bedre, det er et værn mod massesamfundet, som føder den muslimske håbløshed og ekstremisme.
En af de store inden for den grundtvigske bevægelse var litteraturkritikeren og forfatteren Jørgen Bukdahl fra Askov.
Jørgen Bukdahl reflekterede på sammenhængen mellem det nationale og det nationalistiske. Det nationale anså han som nøglen til frisindet, og det nationalistiske (massesamfundet/vildfaren idealitet), som var løsrevet fra traditionen, så han som grundlaget for det totalitære. Det nationale var traditionen, eller rettere, det man var forankret i. Ja, det var vel først, når man begyndte at tænke over, hvorvidt man var tysk eller dansk, at man i virkeligheden blev ideologisk, dvs. nationalistisk. 
Det nationale er tavshed og stilhed. Det er selvfølgelighed og ikke reflekteret ideologi. Man kan derfor ikke, uden at blive ideologisk, tale om en ny og gammel danskhed, sådan som Grænseforeningen aktuelt gør. Grænseforeningens danskhed er (ideologisk) larm. Man er endt i en moderne nationalistisk position, eller bedre i en kulturradikal vildfaren idealitet. Kun når danskheden er tavs, stille og selvfølgelig, kan man være grundlæggende åben til det fremmede og til hinanden som borgere. 
Det nationale indebar derfor hos Bukdahl det 'inter-nationale', dvs. anerkendelsen af, at andre folk er forankret i deres særegne nationale stilhed.
Traditionen, dvs. den 'folke-lige', enhedskultur er derfor et centralt aspekt for frisindet i det grundtvigske, og et værn mod den totalitære og kulturradikale larm. Ja, mod massesamfundet og storbycafe kulturens flygtighed.
Enkeltes selvudfoldelse
Det er imidlertid ikke kun den danske enhedskultur, der er truet. Det er det danske uddannelsessystem også. Det er truet af modernitetens trang til at nivellere al dannelse til opperationalitet.
Nu kan man så spørge sig selv, hvorvidt undervisningssystemerne skal vende tilbage til en humboldsk almen dannelse. En ting står dog klart: Vi råber efter almendannelsen. Og det skyldes givet vis, at vi oplever et atomiseret og kaotisk samfund, samt et gymnasium og universitetssystem, som grundlæggende er i strid med (Berliner) dannelsen. 
Men lad os analysere begrebet dannelse. Umiddelbart er det jo som sagt blevet et plusord, efter i årtier at være forbundet med noget småborgerligt, reaktionært og intellektuelt anstrengende. Arbejderbevægelsen, og arbejdsgiverne anså således det klassiske humboldske universitet fra før 1970 som uanvendeligt og reaktionært. 
Hvad skulle man med al den dannelse og fordybelse. 68'erne betragtede dannelsesbegrebet som en reproduktion af det klassiske subjekt/objekt forhold, som har domineret vestlig tænkning siden Platon. 
De så dannelsesbegrebet som en proces, hvor læreren, mesteren og professoren (subjektet) formede eleven, lærlingen og de studerende (objektet). De blev passive modtagere af viden. De skulle skabes og omformes, sådan som man omformer et råmateriale til et produkt. De skulle være et billede af mesterens idé. Man har derfor altid været i opposition til det humboldske dannelsesbegreb i det grundtvigske miljø, fordi dannelsen ikke udgik fra den enkeltes særegne potentiale men fra institutionen. Men spørgsmålet er om kritikken kan tages alvorligt.
Spørgsmålet er nemlig, hvorvidt den enkelte overhovedet kan overskue om dannelsen kan tjene til den enkeltes selvudfoldelse. Ja, kan vor samtid vurdere begrebet dannelse, når alt er gennemsyret af praktisisme, opperationalitet og markedstænkning. Næppe. Helge Sander er derfor blot et tidstypisk eksempel på den moderne opperationalitet. Han er undskyldt. 
Thue Kjærhus er forstander Rønshoved Højskole

