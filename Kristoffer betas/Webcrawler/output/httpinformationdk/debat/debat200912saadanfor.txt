Sådan bliver forskere fyrster i klimakommunikation
Forskere og journalister er skuffede over vilkårene for den offentlige klimadebat. Men der er ingen vej udenom: Forskere må tænke sig som intellektuelle forskerfyrster, hvis kendetegn er tålsomhed over for mange skuffelser


 I vidensamfundet råber både politikere og forskere:  'Videnskaben er med os'. På samme måde som man i en anden tidsalder råbte 'Gud er med os,' når man drog i krig. Men ser vi på kampen om klimadagsordenen, er det ikke sikkert, at det er forskeres veldokumenterede kendsgerninger, der afgør sagen, når politikere træffer deres afgørelser. Skuffelsen over denne kendsgerning er til at få øje på, når man læser et par artikler fra de sidste ugers klimadebat om den  offentlige opmærksomhed.
Tirsdag den 1. december skrev journalist Jørgen Steen Nielsen en leder med overskriften »En ophedet klimadebat«. Her fortalte han, hvordan klimaforskere i øjeblikket overvejer at forholde sig til skeptikerstrategien. En af disse, Dr. Judith Curry fra Georgia Institute of Technology, så tre muligheder: Kryb tilbage i elfenbenstårnet - det gør de fleste forskere. Dan vognborg og isolér fjenden ved at holde på data og nægte ham publicering. Eller gå i dialog med skeptikerne på deres præmisser, vær åben, læg alle data og metoder frem. Curry mener, at sidste mulighed er den eneste vej frem. Den tager tid og kræfter, men til slut, vil det blive klart, hvor sandheden ligger, argumenterer hun.
Gudbenådede vismænd
Men er det nu også sandt? Det synes heller ikke sikkert. Slet ikke efter man har læst Lars Trier Mogensens,  redaktør af lederkollegiet på Politiken, kommentar i Politiken torsdag den 3. december. Under den lidet opmuntrende overskrift »Den nye  kulturrelativisme er kulsort,« skrev Lars Trier Mogensen, at forskernes manglende gennemslagskraft hænger sammen med, at vi ikke længere har en offentlighed, der respekterer, at der findes emner - som klimaforandringer - som ikke alle kan forholde sig kvalificeret til. I stedet tror alle, at deres mening er lige så god som andres viden.
På den baggrund kan man godt blive i tvivl om klimaforskerne - og forskere i  almindelighed - er vor tids gudbenådede vismænd, der bliver beundret for deres viden og indsigt. Men hvad kan forskere gøre ved denne situation?
Ikke lade sig smigre
Mit første råd er, at de ikke skal lade sig smigre for let. Med andre ord skal man ikke tro, at forskere i almindelighed indtager en naturlig ophøjet position, blot fordi vi ofte snakker om samfundet som et vidensamfundet. Snarere er det sådan, at  vidensamfundet er en eksplosion af vidensinstitutioner og -eksperter, der alle giver universiteterne hård konkurrence og gør forskere stadigt mere almindelige  - og mindre gudelige.
Mit andet råd er, at forskere bliver bedre intellektuelle. Her vil jeg gerne trække på dem amerikanske videnskabsteoretiker Steve Fuller tanker. I 2005 udgav han bogen The Intellectual. Den var stærkt inspireret af Machiavellis bog Fyrsten, den berømte bog fra det 16. århundrede fyldt med råd om, hvordan man styrede som politiker. Machiavelli sagde med bogen, hvad enhver vidste, men samtidig afviste at anerkende. Det blev han ikke  populær på hos magthaverne, han var kort sagt ikke selv nogen god udøver af statsmandskunsten.
Skuffede forskere
Til gengæld var han en intellektuel. Mottoet for Machiavelli som for en intellektuel i dag må være at tale magten midt imod med sandheden. Men hvordan udøver man  videnskabelige idékunst? Hvordan bliver man en f orskerfyrste? Her har Steve Fuller fem anbefalinger:  1) Vær mindre dyb, og mere overfladisk. Det vil sige læs mange bøger på tværs af dit faglige speciale og tag offentlig stilling som personligt ansvarlig intellektuel.  2) Vær villig til at formidle enhver tanke i ethvert medie. Enhver idé, som er værd at kæmpe for, kan altid siges med andre ord og i andre medier.  3) Opfat aldrig et synspunkt som fuldstændig falsk eller fuldstændig fri for din foragt.  4) Se altid dit synspunkt som et, der afbalancerer i stedet for styrker en anden parts synspunkt.  5) Kæmp ihærdigt for sandheden, og tilstå fejl med  taknemmelighed.
Tager man disse anbefalinger til sig, så tager forskere ikke hjem i elfenbenstårnet. De bliver sjældnere overraskede over, at det ikke står i deres magt at ændre for eksempel klimapolitikken  - det er som bekendt politikeres arbejde. Og de tvivler også på sandheden uden videre sejrer til sidst. Det er derimod sikkert, at forskere til stadighed vil blive skuffede over, at deres indsats ikke nødvendigvis betyder sejr for sandheden. Det glædelige er dog, at intellektuelle forskerfyrster tåler mange skuffelser.

Claus Holm er prodekan for formidling, DPU, Aarhus Universitet

