Venstre: Bonnichsen tilfører viden til debatten
Mens DF og justitsministeren indirekte har kritiseret den tidligere PET-chef for at tale over sig, roses han af Venstre


 Der er grænser for, hvor meget man kan tillade sig at sige, når man er tidligere chef for Politiets Efterretningstjeneste (PET). 
Det indskærpede justitsminister Brian Mikkelsen (K) fredag over for tidligere operative chef for PET Hans Jørgen Bonnichsen. 
Indskærpelsen kom efter et spørgsmål til ministeren fra Dansk Folkeparti, der i deres ugebrev i midten af november langede kraftigt ud efter Bonnichsens udtalelser i medierne - blandt andet om tuneserloven: 
"Hans Jørgen Bonnichsen er et sørgeligt eksempel på den type, der hverken kan eller vil slippe jobbet," skrev DF's partileder Pia Kjærsgaard i sit ugebrev i midten af november og understregede, at han burde "tie".
Venstre udtrykker derimod nu fuld tillid til Bonnichsen:
"Det er nyttigt, at et menneske, der har indsigt i de her komplekse ting, bidrager med informationer og er med til at afmystificere PET's sager. Han tilfører debatten viden," siger Venstres retsordfører Kim Andersen. 
Han er ikke nervøs for, at den forhenværende PET-chef har glemt sin tavshedspligt:
"Jeg er sikker på, at Bonnichsen er meget opmærksom på, hvad han kan sige, som den dygtige politimand og analytiker han er," siger ordføreren. 
Anslag mod demokratiet
Formand for Journalistforbundet Mogens Blicher Bjerregård mener, at DF angriber ytringsfriheden:
"Det er dybt problematisk og et alvorligt anslag mod demokratiet, at Dansk Folkeparti forsøger at give Hans Jørgen Bonnichsen mundkurv på," siger han. 
DF's retsordfører, Peter Skaarup, er helt uenig: 
"Det er noget pjat, at vi gør et anslag mod demokratiet. Vi bekymrer os bare for statens sikkerhed og rejser derfor den her problemstilling." 
Venstres ordfører Kim Andersen mener også, at Journalistforbundets formand går over stregen: 
"Det er at tolke det for vidt, hvis man siger, at DF lægger sig ud med ytringsfriheden. Det ligger i sagens natur, at han skal være opmærksom på, hvad han udtaler sig om."
På baggrund af DF's spørgsmål svarede justitsminister Brian Mikkelsen blandt andet: 
"Tavshedspligten sætter betydelige grænser for, i hvilket omfang de pågældende kan udtale sig om tjenestens arbejdsmetoder mv. på grundlag af den indsigt, som de har opnået under deres ansættelse hos Politiets Efterretningstjeneste," oplyste ministeren i et svar til Folketinget.
Forsøg på at skræmme
Professor i strafferet ved Københavns Universitet Jørn Vestergaard mener, at justitsministeren både træder på Bonnichsens ytringsfrihed, og at han forsøger at skræmme ham: 
"Ministerens svar til Retsudvalget er groft intimiderende. Ministeren mere end antyder i brede vendinger, at Bonnichsen med sine udtalelser har skadet efterretningsvæsnets arbejdsvilkår. Selv om de mistænkeliggørende beskyldninger er pakket ind i floromvundne formuleringer af generel karakter, er de ikke til at misforstå," udtaler Vestergaard til Ritzau og fortsætter: 
"Hvis anklagemyndigheden mener, at der er noget at komme efter, bør man tone rent flag og sigte Bonnichsen. I modsat fald bør man respektere hans ytringsfrihed fuldt ud og ikke udsætte ham for noget, der nærmer sig forsøg på karaktermord, sådan som ministerens svar til Retsudvalget er udtryk for." 
"En rar fyr"
Dansk Folkeparti ønsker dog ikke at melde Bonnichsen til politiet: 
"Jeg har altid ment, at politikere ikke skal rende rundt og politianmelde folk," siger partiets retsordfører, Peter Skaarup, der mener Bonnichsens er en 'rar fyr': 
"Måske så rar, at han i nogle tilfælde ubevidst har sagt noget, der kan tolkes lidt rigeligt på. Omkring de her forhold skal der ikke så meget til for at gøre noget, der er problematisk. Det er meget usædvanligt, at en tidligere PET-medarbejder siger noget så kontant. Derfor skal man være virkelig forsigtigt," siger Skaarup. 
Carsten Henrichsen, der er professor i forvaltningsret på Københavns Universitet, mener, at Bonnichsen har god grund til at føle sig krænket af justitsministeren. 
For selv om han ikke formelt har begået magtmisbrug, idet han ikke udtaler sig i den konkrete sag, "går han tæt på," siger Carsten Henrichsen til Ritzau. 


