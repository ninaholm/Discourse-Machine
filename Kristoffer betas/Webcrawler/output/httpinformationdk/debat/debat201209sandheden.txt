Sandheden om socialøkonomi
For os, som hver dag ser, at det kan lykkes at skabe meningsfuldt arbejde til socialt udsatte mennesker i socialøkonomiske virksomheder, er det lidt mærkeligt at høre, at det ikke kan lade sig gøre


 I et køkken på Nørrebro gør Allehåndes døve kokke frokosterne klar. Hos Telehandelshuset i Høje Taastrup booker synshandikappede medarbejdere møder for dansk erhvervsliv på telefonen. Hos Kolding Pak har såkaldt utilpassede unge travlt med pakkeopgaver for byens virksomheder.
Fælles for disse socialøkonomiske virksomheder er, at havde det ikke været for dem, havde en god del af deres ansatte formentlig været på kontanthjælp eller førtidspension. I stedet er de nu selvforsørgende eller meget tæt på at være det.
Læser man Informations artikel ’En ti’er i timen? ...’ (1. september) får man dog hurtigt det indtryk, at det, virksomhederne laver, ikke kan lade sig gøre.
Det er skyldes to misforståede antagelser.
Ingen mirakelkur
Den første forkerte antagelse er, at de socialøkonomiske virksomheder skal ’redde velfærdsstaten’ og få samtlige ellers fastlåste danske kontanthjælpsmodtagere i ordinær beskæftigelse. Det er der ingen, som påstår.
En ny generation af socialøkonomiske virksomheder vokser frem i disse år. Udviklingen tager fart, men er kun lige begyndt.
Socialøkonomiske virksomheder er ikke nogen mirakelkur for velfærdssamfundet. De er endnu relativt få og små og kan ikke løse alle vores udfordringer. Men de bidrager med nye muligheder for udsatte mennesker. De inspirerer andre virksomheder og resten af samfundet til at se, hvordan det kan lykkes at give udsatte mennesker en meningsfuld plads på arbejdsmarkedet. Og de går foran med at skabe et nyt marked, hvor man kan købe produkter og ydelser, som direkte bidrager til at inkludere udsatte mennesker i samfundet. På samme måde som frontløbere på fødevareområdet for nogle årtier siden gik forrest med at udvikle økologimarkedet.
Derfor bør vi i høj grad anerkende feltets frontløbere. Sandheden er, at det at skabe, drive og udvikle en socialøkonomisk virksomhed ikke er nemt. Det kræver både socialt og forretningsmæssigt talent og masser af hårdt arbejde. Nogen lykkes desværre ikke. Derfor er det så meget mere imponerende, at andre heldigvis gør.
Ikke ens
Den anden forkerte antagelse er, at alle socialøkonomiske virksomheder skulle være som Hus Forbi eller Bybi (en organisation, der sammen med mennesker på kanten af samfundet arbejder med at skabe honningproduktion).
Socialøkonomiske virksomheder er et bredt spektrum af virksomheder med forskellige formål og forretningsmodeller, forskellige målgrupper og måder at hjælpe mennesker på.
Nogle socialøkonomiske virksomheder har til formål at fundraise og mobilisere ressourcer. Her kan Grøn Koncert og Roskilde Festival f.eks. nævnes. Vi ser også en ny tendens til at socialøkonomiske teknologivirksomheder skyder frem med det formål at hjælpe udsatte mennesker til en lettere hverdag.
Fokus er imidlertid oftest på socialøkonomiske virksomheder, som inkluderer udsatte grupper i arbejdslivet. Men her er der også forskel: Nogen løser primært opgaver for den offentlige sektor. De kan have med meget svære misbrugere og socialt marginaliserede mennesker at gøre. Her er ordinær beskæftigelse ikke nødvendigvis målet, som det også nævnes i artiklen.
Men andre fungerer på markedsvilkår og klarer sig uden driftstilskud, som de fleste andre danske virksomheder. Det gælder for de gode eksempler nævnt i begyndelsen af artiklen. De har både ansatte i ordinær beskæftigelse og ansatte, der er ansat i støttet beskæftigelse – typisk fleksjob. De har udfordringer, men hver dag viser de, at det godt kan lade sig gøre.
Opbakning til udviklingen
I Danmark er vi 15 år bagud i forhold til f.eks. Storbritannien, hvor man siden slutningen af 1990’erne har arbejdet på at udvikle social enterprises. Danmark skal blive bedre til at udvikle området ved at skalere de succesfulde virksomheder, der findes. Vi skal gøre det nemmere at starte og udvikle nye. Og vi skal blive klogere på, hvor mange der er, og hvad forskellige typer af socialøkonomiske virksomheder gør for at lykkes.
Men vi vil gerne rose beskæftigelsesministeren og de andre politikere, som giver opbakning og anerkender socialøkonomiens potentiale.
De socialøkonomiske virksomheder redder ikke hele verden. Men de kan bidrage til at finde nogle af de løsninger, som vores samfund skal bruge i fremtiden. Og i denne tid er der stadig flere sociale iværksættere, som er i fuld gang med at lede efter dem.
debat@information.dk
Lars Jannick Johansen er direktør for Den Sociale Kapitalfond
Bjarne Petersen er direktør for Center for Socialøkonomi
Susanne Westhausen er direktør i Kooperationen

