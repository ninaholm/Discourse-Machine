Nepotismen hersker fra Pyongyang til Washington
I begge lande på den koreanske halvø er der tusinder af mennesker, som ville være bedre ledere end de aktuelle, men de mangler de rette forbindelser og vil aldrig komme i betragtning. Faktisk gælder den regel overalt på kloden


 Den seneste tids hændelser i Nordkorea er som taget ud af håndbogen Arvefølgediktaturer for tumper. Kim Jong-un, den buttede unge arving til magten i et af verdens sidste kommunistiske lande, er i færd med at fjerne magtfulde mænd, der var loyale over for hans far, og erstatte dem med mænd (det er altid mænd), der skylder ham deres avancement.
General Ri Yong-ho, som indtil for nylig var chef for den nordkoreanske hær, var ikke illoyal over for den nye leder. Ri var tværtimod afgørende for at sikre en problemfri magtoverdragelse til Kim Jong-ils søn. Og faktisk gjorde han alt, hvad han kunne for at nå det mål. Men i sidste ende skylder han ikke alt til Kim Jong-un, så derfor måtte han gå af.
På hans post har Kim Jong-un placeret en mand, som ingen nogensinde har hørt om tidligere. Hans navn er Hyon Yong-chol, men man behøver ikke at huske på det, medmindre man virkelig vil.
Pointen er, at Hyon må have irriteret en masse andre generaler i hæren, fordi han er blevet forfremmet hen over hovedet på dem, derfor er han absolut afhængig af den unge herres velvilje.
Guddommelig konge
Samtidig spredes propaganda, der har til formål at ophøje Kim Jong-un til guddommelig konge. Da han besøgte en uddannelsesenhed i luftvåbnet, rapporterede det nordkoreanske nyhedsbureau, at han havde »ledet piloternes flyveuddannelse«. Ved en koncert gav han »værdifuld vejledning til Den Koreanske Folkehærs orkesters optrædener«.
Det viser sig, at han er en ekspert i snart sagt alt. Og for at være helt på den sikre side forfremmede Kim Jong-un forleden sig selv til general i hæren, så han nu er øverstbefalende i de væbnede styrker.
I det mindste har han ikke fået alle sine brødre og halvbrødre dræbt for at forhindre eventuelle udfordrere internt i familien, sådan som de osmanniske sultaner gjorde, efter at de havde indtaget tronen. Så der er da sket fremskridt.
Valgets dronning
Tingene foregår på en meget anderledes måde i Sydkorea. Der bliver ledere valgt ved frie valg med deltagelse af alle borgere (eller i det mindste alle dem, der gider at stemme). Men kandidaten, der har størst chance for at vinde præsidentvalget i december, er datter af den diktator, der regerede landet med hård hånd i to årtier, indtil han til sidst blev myrdet i 1979.
Der er helt sikkert flere slående forskelle mellem Park Geun-Hye, som sandsynligvis bliver Sydkoreas første kvindelige præsident, og den grønskolling, der er travlt beskæftiget med at sætte sit præg på Den Demokratiske Folkerepublik Korea længere mod nord. Park har gjort sig fortjent sit kandidatur gennem et livs indsats i offentligheden – bl.a. et årti som leder for Yeungnam-universitetet og 14 år som politiker, hvor hun fik tilnavnet ’Valgets Dronning’ på grund af sin evne til at skaffe sit parti valgsejre selv under de mest ugunstige forhold. Som 60-årig er hun mere end dobbelt så gammel som Kim Jong-un og har set og gjort en masse.
Samtidig er det dog meget usandsynligt, at hun ville have fået denne stjernekarriere, hvis hun var vokset op som datter af en sergent på en fjern og dyster forlægning. At hun i stedet voksede op i præsidentpaladset, og mens hun stadig var først i 20’erne gennem fem år var Sydkoreas førstedame, efter at hendes mor blev myrdet i 1974, måtte nødvendigvis skabe resultater. Det hjælper også at have et navn, folk husker; det har enhver politiker har brug for.
Lavvandet brønd
Hvis Park Geun-Hye bliver valgt, kan hun blive en meget succesfuld præsident. Det siges, at hun har vilje og gennemslagskraft til at udfordre de store industrier, der dominerer det sydkoreanske samfund, og til at levere større sikkerhed og mere social retfærdighed til dem på bunden. Hun kan måske endda formå at skabe en åbning i forhold til Nordkorea, hvis hun finder en villig partner i Pyongyang.
Kim Jong-un er derimod en helt lukket bog. Ingen uden for hans nærmeste familie har den ringeste idé om, hvad han mener og vil – og måske ved de det ikke engang. Måske kender han heller ikke sig selv endnu. Men i modsætning til sin far og bedstefar har han set noget af verden (han er delvis uddannet i Schweiz), hvilket kan have givet ham noget.
Pointen er ikke, at Kim Jong-un og Park Geun-Hye nødvendigvis er dårlige valg til præsidentembedet. Begge lande (men især Nordkorea) fisker bare i en meget lavvandet brønd. Der er sikkert tusinder af mennesker i begge lande, som ville være bedre ledere, men de mangler de rette forbindelser og vil aldrig komme i betragtning til jobbet. Faktisk gælder den regel overalt.
Ville Hillary Clinton være blevet amerikansk udenrigsminister, hvis ikke hendes mand havde været præsident? Ville George W. Bush nogensinde være blevet anset som en mulig præsident, hvis hans far ikke havde været en moderat succes som præsident? Ville Aung San Suu Kyi, som ligger lige under Nelson Mandela på den globale liste over sandsynlige helgener, nogensinde være blevet det myanmarske demokratis stemme, hvis ikke hendes far havde været uafhængighedsbevægelsens (autokratiske) helt?
Kan man gøre noget ved den form for nepotisme? Sikkert ikke, og det er en skam.
 
© Guardian & Information 2012 Oversat af Mads Frese

