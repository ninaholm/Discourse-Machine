Jersild og Johanne



 Det minder lidt om tv-programmet 'Jersild og Spin', når man læser interviewet med Johanne Schmidt-Nielsen fra Enhedslisten (Information den 9.-10. maj). 
Hun taler om "SF's højredrejning", påstår, at der føres "kopipolitik" på udlændinge- og retspolitikken og kalder det en "forkert strategi", hvis næste valg skal vindes. 
Men det kan også være, at SF'erne bare mener, hvad de siger? 
På udlændingeområdet er SF og Enhedslisten enige i, at starthjælpen skal afskaffes, 24-årsreglen er en dårlig idé og asylansøgerne skal have bedre forhold. Forskellen er, SF ikke er bange for at kritisere reaktionære muslimer og diskutere de problemer, der reelt er med integrationen. Det er svært at forstå, hvorfor det var så frygteligt for Enhedslisten, at Villy Søvndal tog afstand klart fra Hizb ut-Tahrir. Venstrefløjen har aldrig haft problemer med at kritisere reaktionære kræfter i alle mulige andre afskygninger. Den store integrationsudfordring handler om mere end at kalde DF racister eller muslimer for terrorister. 
På retsområdet er Enhedslisten utilfreds med, at SF lancerede hårde straffe for våbenbesiddelse. I Enhedsliste-annoncerne stod der "Tryghed i morgen - forebyggelse i dag". 
Men det er ikke rigtigt. Man skaber ikke tryghed i dag ved at igangsætte langsigtede sociale tiltag, når der skydes i gaderne. Det er fornuftigt nok, men samfundet er nød til at reagere over for den vanvittige vold. Skydegale bandemedlemmer må simpelthen fjernes fra gaden.
SF's bandepakke er et eksempel på, at forebyggelse og straf går hånd i hånd. Regeringens linje med strenge straffe har ikke skabt tryghed. Men man løser ikke problemerne ved at indtage det modsatte ekstreme standpunkt. Når Enhedslisten taler om 'strammere' og 'slappere' spiller man med på DF's retorik. Den 'slappe' forebyggelse skal naturligvis gå hånd i hånd med 'stramme' konsekvenser af vold og kriminalitet.
Det er helt fair, at Enhedslisten er uenig med SF på disse områder. Men det er for plat at beskylde SF for "kopipolitik" og "højredrejning" frem for at diskutere det politiske indhold. 
Vi har pensionerede spindoktorer og deres respektive tv-shows til den slags. 
Gry Möger Poulsen og Jens Anton Tingstrøm er begge medlem af SF Ungdoms landsledelse og forretningsudvalg

