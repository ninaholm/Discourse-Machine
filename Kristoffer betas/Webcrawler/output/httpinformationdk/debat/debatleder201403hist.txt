Historisk salut eller vådeskud?
LEDER


 
	Både hujen og buhen har ledsaget nyheden om, at The Rolling Stones spiller på årets Roskilde Festival. Den rockmusikalsk sentimentale del af dansk musikkritikerstand – pensioneret og aktiv – har forventeligt gjort honnør for bandet. Men på sociale medier og i kommentarspor bliver der ikke kun jublet, men også brugt ord som ’skandale’, ’pensionister’, ’morfar’, ’nostalgisk røvballe’ og ’spild af penge’.

	Stones har eksisteret i 52 år, og de to frontfigurer Keith Richards og Mick Jagger er begge 70. Deres seneste album er fra 2005, og deres kunstneriske storhedstid endte i 70’erne. Deres relevans er således – i modsætning til stadig produktive musikere som Bruce Springsteen og Neil Young – af den museale variant. Endda den slags, der koster minimum en fjerdedel, formentlig mere, af bookingbudgettet.

	På den anden side forvalter Roskilde Festivalen i dag sin position som dannende institution med et dobbelt sigte. Til formidling af nutidens nye udtryksformer, ofte i nicher og for at skabe et dybere kendskab til musikhistorien, i berusede fællesskaber. Genopgravede navne som Velvet Underground og Sex Pistols og aktive koryfæer som Bob Dylan og Kraftwerk har besøgt Dyrskuepladsen med skiftende held. Det giver unge gæster muligheden for at danne en kontinuitet i deres musikhistorie.

	En cirkel bliver endda sluttet med Stones’ optræden på Orange Scene. Bandet kommer til at spille i det telt, de selv turnerede i, inden det i 1978 blev solgt til festivalen. Men meget har forandret sig. Den oprindelige teltdug blev udskiftet og strukturen ombygget i 1983. Ligesom der også har været en del personaleudskiftning i Stones selv.

	Den store fare er, at Stones er blevet for gamle til at fyre den af. At de viser sig at have misset deres absolut sidste besøgstid og – som tv-serien Simpsons forudsagde i 1995 – nu er på Steel Wheelchair-turné. Dét kan være decideret skadeligt for deres eftermæle hos en ung dansk generation.

	Og så er Roskildes booking ikke en historisk rodautentisk salut, men et uheldigt timet vådeskud.

