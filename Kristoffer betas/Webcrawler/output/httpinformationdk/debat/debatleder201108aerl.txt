Ærlighed varer længst



 Først talte de om uger, så måneder og nu år. Krigen i Libyen skulle have været et hurtigt fix, men ligner i stigende grad et langtidsengagement.
Fem måneder efter NATO's første bombardementer lyder meldingen fra de danske politikere, at Libyens diktator Muammar Gaddafi maksimalt har en femtedel af sin militære slagkraft tilbage og formentlig vil være helt væk inden jul.
På landjorden i Libyen er situationen imidlertid stadig mere kompliceret, end NATO's talsmænd og den danske regering giver udtryk for.
Trods massive NATO-bombardementer af Gaddafis styrker og konstante kampe både øst og syd for Tripoli avancerer de libyske oprørere kun langsomt. Efter tre ugers kamp lykkedes det tilsyneladende i går at erobre dele af Brega en strategisk vigtig olieudskibningshavn, men også en meget lille by med kun 4.000 indbyggere.
Hvis det tager tre uger at erobre en lille havneby, hvor lang tid tager det så at erobre hovedstaden Tripoli med dens 1,7 millioner indbyggere og besejre Gaddafi, der efter alt at dømme er rede til at kæmpe til sidste mand? Vel at mærke uden et NATO, der ikke kan bombe på grund af risikoen for store civile tab?
Det kan godt være, at Gaddafi har mistet 80 procent at sin militære styrke, men til gengæld er han væsentligt mere stædig og den libyske opposition væsentligt mindre kapabel, end de fleste havde regnet med. Alt tyder derfor på, at NATO og dermed formentlig også Danmark vil have bombefly på vingerne i mange måneder fremover.
Lige nu er stort set alle fra SF til DF enige om at fortsætte krigen, men der fortsat grund til at overveje, om det er det rigtige, Danmark gør.
At Gaddafi er en af verdens værste diktatorer og bør afsættes og dømmes for sine massive menneskerettighedskrænkelser og overgreb på den libyske befolkning, hersker der ingen tvivl om. I fire årtier har han holdt den libyske befolkning i et jerngreb og undertrykt enhver form for politisk modstand.
Problemet er ikke Gaddafi, problemet er, hvordan alternativet ser ud. Og her er den ubehagelige sandhed, at det aner vi ikke. Det vil politikerne bare ikke indrømme.
Efter to en halv times tedrikkeri med lederne af Det Nationale Overgangsråd i det befriede Benghazi har otte ud af ni partier i det danske Folketing besluttet, at den libyske opposition udgøres af folk, verden kan stole på. Overgangsrådet er demokrater, som agter at tredele magten, gennemføre frie valg og respektere menneskerettighederne, lyder mantraet fra Udenrigsministeriet og de partier, der har valgt at støtte krigen.
På det seneste er billedet af de libyske frihedshelte imidlertid blevet alvorligt ridset. I juni anklagede Amnesty International oprørerne for at tortere krigsfanger fra Gaddafi-regimet og for to uger siden dræbte kræfter inden for oprørsrådet deres egen militære leder, der var mistænkt for forræderi. Og i denne uge fyrede rådets leder, Mustafa Jalil, uden videre hele den overgangsregering, som NATO og dermed Danmark havde regnet med skulle overtage roret efter Gaddafi. Hvem der i dag ud over Jalil selv tegner rådet er fuldstædigt uklart. Ingen af disse begivenheder har indtil videre fået de danske politikere til at ryste på hånden.
Tværtimod er de skridt for skridt rykket nærmere en alliance med oprørerne. I den forløbne uge har regeringen bl.a. besluttet at udvise de sidste to libyske diplomater i Danmark. Og torsdag fik overgangsrådet så tilladelse til at åbne en officiel repræsentation i København, to skridt, der er så tæt på at være en anerkendelse af rådet som Libyens retmæssige magthavere, som man overhovedet kan komme uden at sige det lige ud.
I DET HELE taget er der meget, som ikke siges lige ud. Det kan godt være, at Danmark formelt er gået i krig for at beskytte den libyske civilbefolkning sådan som det er formuleret i FN's mandat for krigen men hvis nogen skulle være i tvivl, har den reelle begrundelse hele tiden været, at Danmark støtter ønsket om et regimeskifte i Tripoli.
Det kan godt være, at NATO ikke officielt bomber for at hjælpe oprørerne, men når de danske F-16 fly har kastet indtil videre 750 præcisionsbomber mod Gaddafis radarer, kanoner, kampvogne og militære kommunikationsanlæg, er der jo ingen tvivl om, hvem det gavner.
Noget af det, de danske politikere burde have lært af krigene i Kosovo, Irak og Afghanistan er at lade være med at stikke befolkningen blår i øjnene. Hvis Danmark er i krig for at vælte Gaddafi og indføre et mere menneskeligt styre, så stå dog ved det. Sagen er jo ædel nok. Og hvis det kommer til at tage to år at vælte Gaddafi og andre ti år at genopbygge landet, så sig det dog, så befolkningen ikke igen føler sig vildledt.
I stedet for bortforklaringer og politisk leflen for meningsmålingerne kunne politikerne så passende bruge tiden på at finde ud af, hvordan NATO-landene sikrer sig, at det styre, der en dag erstatter Gaddafis, bliver et, man ikke behøver at skamme sig over. Og lad os så i øvrigt få en åben og offentlig debat om, hvorfor Danmark skal være med til at angribe en libysk diktator og ikke en ligeså nedrig kinesisk, nordkoreansk, myanmarsk eller syrisk despot.

