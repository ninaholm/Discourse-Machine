Paradigmeskiftet efter Irak
Vi kan ikke bombe os til demokrati, hvorfor militære løsninger ikke kan og må stå alene. Det handler derimod om at finde en balance mellem det militære og det civile – dét er læren af Irak
Udenrigsminister Villy Søvndal (SF). Foto: Folketinget


 KRONIK – Den tidligere regerings beslutning om at gå i krig i Irak for 10 år siden var efter min opfattelse en forkert beslutning. Det mente jeg dengang, VK-regeringen med Anders Fogh Rasmussen i spidsen traf beslutningen om at gå i krig med det smallest mulige flertal, og det mener jeg fortsat. Når jeg i dag – 10 år efter – føler anledning til at se tilbage, handler det dog ikke så meget om diskussionen fra dengang om masseødelæggelsesvåben, som viste sig ikke at være der. Spørgsmålet om grundlaget for krigen sidder der en undersøgelseskommission og kigger nærmere på. Den skal have lov til at arbejde i fred.
Nej, min anledning er, at når vi i dag kigger tilbage på krigen i Irak, står det lysende klart, at rigtig mange ting gik galt med engagementet i Irak. Ting, som vi siden har forsøgt at lære af og rette op på. For prisen for den fejlslagne Irak-krig betaler irakerne stadig den dag i dag. Den seneste selvmordsbombe eksploderede i det nordlige Irak den 11. marts, og alene i årets første to måneder har der været 10 terrorangreb, som har kostet over 100 mennesker livet.
Landet står i dag over for en tredobbelt krise. En krise, hvor vi oplever en optrappet sekterisk konfrontation mellem shia- og sunnimuslimer, en åben konflikt mellem det kurdiske selvstyre i den nordlige del af landet og centralregeringen i Bagdad samt en risiko for, at landets skrøbelige politiske institutioner kollapser. Fortællingen om Iraks succesfulde overgang til demokrati har lidt mange tilbageslag. Og i den aktuelle situation, hvor forudsætningerne for mindretalsbeskyttelse og føderalisme synes fraværende, er det desværre svært på kort sigt at se løsningerne for sig.
Overdrevent militært fokus
Det er en foruroligende udvikling, der giver stof til eftertanke – en udvikling, som vi ikke må forsømme at tage ved lære af. Lad mig skitsere mine egne iagttagelser omkring den danske deltagelse i Irak-krigen og de lektier, den rummer for fremtiden.
Fogh/Bush-æraen var først og fremmest præget af en overdreven tiltro til militære løsninger som vejen frem. Man forsøgte populært sagt at ’bombe sig til demokrati’ og gjorde slet ikke nok for at understøtte og styrke samfundets bærende strukturer – ministerier, domstole, politi osv. Tværtimod. Man fjernede dem, fordi de var forbundne med Iraks diktator, Saddam Hussein.
Men man glemte at skabe alternativerne, og resultatet ser vi i dag. Uro og vold er en del af hverdagen, fordi der ikke er et samfund, som kan opretholde sikkerheden.
Så civilt som muligt
Når vi i dag deltager i interventioner i andre lande, er det ud fra princippet om, at det skal være så civilt som muligt – og kun så militært som nødvendigt. Vi har eksempelvis i Mali – også før vi besluttede at bidrage militært – brugt kræfter og penge på at understøtte sikkerhed og regeringsførelse. Og sideløbende med den militære indsats lægger vi pres på den maliske overgangsregering for, at den skal sikre fremdrift i de demokratiske processer frem mod et valg i landet.
Vi har gjort vores økonomiske støtte til landet betinget af det, og jeg og mine kolleger i EU har understreget vigtigheden af respekt for demokrati og menneskerettigheder over for den maliske udenrigsminister.
Også i Libyen har vi siden Gaddafis fald støttet etableringen af de grundsten, som et retssamfund må hvile på. Det gælder f.eks. støtte til retssektorreformer med bl.a. styrkelse af adgangen til domstole og kapacitetsopbygning af dommerstanden og anklagemyndigheden. Samtidig har vi haft fokus på indsatser, der spænder fra udviklingen af frie medier, fremme af menneskerettigheder, bekæmpelse af tortur til udvikling af politiske partier. Emner, som FN og det internationale samfund alle er stærkt engageret i. Vi er mange, der har taget ved lære af Irak.
To skridt frem og ét tilbage
Og ligeså klart det er, at vores indsats og tilgang i såvel Libyen som Mali ikke er garant for, at alt ender godt – ligeså klart er det, at den bidrager til at skabe et fundament og dermed en begrundet tro på en positiv udvikling. Også selvom vi må vænne os til, at fremskridt og tilbageslag vil gå hånd i hånd i lang tid.
Det samme gør sig gældende i Afghanistan, hvor vi nu – efter at vi har medvirket til at opbygge det afghanske sikkerhedsapparat, og i takt med at vi trækker de militære tropper ud – fastholder støtten til opbygningen af civilsamfundet.
Der er i mine øjne ingen tvivl om, at skepsissen mod krigen i Irak var velbegrundet. Krigen illustrerede med al tydelighed, at militære bidrag ikke kan stå alene.
Den nuværende regering vægter derfor i langt højere grad end Fogh-regeringen en aktiv og ansvarlig udenrigs- og sikkerhedspolitik. Der skal forebygges og stabiliseres, så de militære indgreb i vidt omfang overflødiggøres og ikke får karakter af symptombehandling. Og når vi griber ind militært, er det vigtigt, at det følges op med civile, politiske og humanitære indsatser også.
Demokrati tager tid
Den nærliggende lære af vores erfaringer med Irak-krigen er, at det kræver tid og kræfter at konsolidere demokratiske institutioner. Frie og retfærdige valg er ikke tilstrækkelige i sig selv. Demokratiske institutioner skal være befolket af politikere, der forstår og vil demokratiet. Det sker ikke af sig selv i løbet af få år – især ikke i et land helt uden demokratiske traditioner.
Det internationale samfund – herunder også Danmark – satsede massivt på genopbygning og sikkerhed i de første år efter invasionen i Irak. Behovet var der efter massive ødelæggelser og en kritisk sikkerhedssituation.
Det skete imidlertid delvist på bekostning af støtte til den politiske overgangsfase med alt, hvad det indebærer af langvarige processer med inddragelse af civilsamfundsorganisationer, udviklingen af frie og uafhængige medier, offentlighedens deltagelse i forfatningsprocessen osv.
Vurderingen var dengang, at sikkerhedssituationen ikke tillod inddragelse af alle befolkningsgrupper i forfatningsprocessen. Vi ser resultatet i dag i form konflikter, som i stigende grad udkæmpes på gaderne i de irakiske byer.
Den lektie har regeringen lært fra Irak. Og så har vi desuden valgt at støtte os til nogle meget snusfornuftige principper.
Tre principper efter Irak
For det første må der ikke kunne rejses tvivl om, at det folkeretlige grundlag er på plads, når vi engagerer os i internationale aktioner. Kun i situationer med et helt akut humanitært behov kan vi afvige fra det princip, hvis FN viser sig ude af stand til at handle, og i stedet for – i overensstemmelse med folkeretten – deltage i interventioner i samarbejde med f.eks. NATO, EU eller regionale fora.
For det andet ved vi i dag, at lokalt politisk engagement – også på græsrodsniveau – er helt afgørende for, at der kan skabes holdbare fredsløsninger. Da Danmark deltog i befrielsen af Libyen med vores F16-jægere, skete det med opbakning fra Den Arabiske Liga. Tilsvarende bad overgangsregeringen i Mali det internationale samfund om hjælp i januar mod islamistiske oprørere. Og de afrikanske organisationer bakker op om og deltager selv i denne militære indsats side om side med franskmændene.
For det tredje har vi bundet os til et klart princip om, at udsendelse af militære bidrag sker med brede flertal i Folketinget. Det så vi, da vi gik ind i Libyen, og senest da Folketinget besluttede at støtte den fransk-ledede operation i Mali.
Vi har lært meget af Fogh/Bush-æraen. Ja, man kan sige, at bruddet med den æra har ført til et paradigmeskift i international sikkerhedspolitik. Der var en ubalance mellem det civile og det militære. Den har vi rettet op på.
 
Villy Søvndal (SF) er udenrigsminister

