Da nok aldrig blev nok
Pressens tæskehold fik ret i sine selvopfyldende profetier om Ny Alliance


 Billedet af Samuelsen, Khader og Poulsen, da de mødte medierne efter Malou Aamunds utrolige bedrageri over for sine kampfæller, sagde mere end mange ord. Ansigterne var forstenede, og man skulle som betragter være endog meget hård for ikke at føle med de tre tilbageværende medlemmer af folketingsgruppen. Ikke bare på grund af det sidste slag under bæltestedet, men på grund af hele forløbet.
Andreas Relster var i en artikel her i bladet inde på mediernes rolle. Først gennem opbygningen af Khader og den succesrige lancering af det nye parti og bagefter i den pinefulde nedbrydningsproces. Jeg ville ønske, at en af de mange medieforskere, vi efterhånden er velsignet med, ville påtage sig at analysere samspillet mellem reportage, opinionsmålinger og spindoktoranalyser i hele dette forløb.
Ikke fordi jeg vil påstå, at det ene og alene er mediernes skyld, at det er gået, som det er gået. Eller at der har foreligget en sammensværgelse af nogen som helst art med henblik på at ødelægge NA. Tværtimod tror jeg, at mange inden for medierne ønskede dem og fornyelsen alt vel.
Det, jeg leder efter i en undersøgelse, er nogle karakteristiske træk i de moderne mediers måde at virke på. Hvordan de ikke bare afspejler virkeligheden, men forstørrer den, og hvordan de i den grad ønsker at fortælle historier efter vinder- og taberskabeloner.
Det betyder, at du hurtigt bliver en stor vinder - som vi så det i den første tid med NA - men også, at den mindste tilbagegang kan blive til et lavineskred.
Stort selvmål
Mekanismen er denne. En kandidat begår et fejltrin. Ja, lad os bare tage Lars Kolinds udtalelser om at gøre Fyn til et forsøgsområde for 40 procents skatten. Ud over at den rapporteres og konfronteres med relevante personer hele vejen rundt udsættes den for hovedrystende spindoktorers såkaldte analyser af konsekvenserne. Der dømmes stort selvmål. De næste meningsmålinger viser ikke særligt overraskende en vis tilbagegang. Det giver anledning til hele vejen rundt at genopfriske Kolinds udtalelse, mens spindoktorerne helt unisont fremviser bekymrede miner med hensyn til partiets fremtid. Og på samme måde med Khaders uheldige optræden på et valgmøde omkring konsekvenserne for en enkelt vælger af partiets skattepolitik.
Jamen, er det ikke kun godt, at medierne er kritiske og afslører politikere, og da navnlig helt nye partier, som vil ind og have del i magten? Jo, men jeg har hele tiden siddet med en fornemmelse af, at sammenlignet med de fejl, der undervejs blev begået af andre - med hensyn til tal og med hensyn til ikke at ville besvare vigtige spørgsmål med andet end flovser - så var mediernes ihærdighed over for den nye elev i klassen ved at udvikle sig til ren mobning. Man lugtede hurtigt blod og gik efter struben. Og det fortsætter tilsyneladende i det uendelige. Så sent som lørdag aften havde begge kanaler større nyhedsindslag, som igen-igen skulle belyse, hvor kriseramt partiet er, og igen måtte vi høre om Kolinds fadæse den dag på gågaden i Odense.
Omtanke, tak
Som sagt ser jeg nogle almene træk i den proces, hvor medierne banker løs på en taber. Mange personer er igennem det samme. Tænk bare på Jørgen Leth. Og alle de nedsættende ord, man klæbede til hans navn og virke. 'Liderlige Leth' og 'liderbuks'. I sagen om NA var det denne avis, som fandt på det ord, der skulle komme til at martre partiet. Det var, så vidt jeg husker, i en leder, at Information lancerede udtrykket 'storbytosser' som et modstykke til 'landsbytosser', det udtryk, der blev brugt om Fremskridtspartiet. Det blev straks en stor succes i andre aviser og på tv, og partiets ledere havde selvfølgelig ikke andet valg end at grine hjerteligt, når en eller anden studievært - med al den sikkerhed, som det giver aldrig selv at have noget i klemme - smed udtrykket lige i ansigtet på dem i en direkte udsendelse. Virkningen af at få en så nedsættende betegnelse massivt hæftet på sig har garanteret vist sig både i meningsmålingerne og i humøret hos de fodfolk, der skulle lave arbejdet op til valget. Det krævede vist en nærmest overudviklet humoristisk sans og selvironi at stå dette igennem, og resultatet blev da også derefter - helt i tråd med kommentatorernes selvopfyldende profetier.
Jeg tror ikke, at nogen journalist har handlet i en ond mening. Jeg savner bare lidt mere omtanke og selvstændig dømmekraft. Lidt mere sans for det, som ikke passer til de vante christiansborgske målestokke. Det gør mig urolig, når alle kloge-Ågerne siger det samme på den samme forkortede slag-ordsagtige måde og aldrig tør være uenige og nuancerede. 
Jeg føler hele tiden, hvordan der bliver lavere og lavere til loftet, mens jeg betragter det uklædelige syn af pressens tæskehold, som marcherer i takt hen over endnu en taber og tilsyneladende aldrig kan få nok.

