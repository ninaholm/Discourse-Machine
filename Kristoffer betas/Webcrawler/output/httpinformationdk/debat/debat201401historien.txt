Historiens ulidelige gentagelser
Dansk Folkepartis diskrete forslag om stop for folk af anden tro


Mens kravet lyder stadig stærkere for at fjerne racismeparagraffen, og den om blasfemi snart synger på sidste salmevers under henvisning til den sakrosankte ytringsfrihed, brugte MF’er Marie Krarup (DF) sin, så det sang og gjorde sig i koret af andre toneangivende i Dansk Folkeparti til talsmand for indvandringsforbud for muslimer.At det er kommet dertil burde ikke forbløffe nogen. Som Uffe Ellemann-Jensen sagde om Krarups kække forslag: »Jeg synes, det er så dejligt, at de siger det, for så bliver vi mindet om, hvem vi har med at gøre.«Ellemanns lakoniske udtalelse, hvad enten dette var tilsigtet eller ej, må siges at være en cadeau til Poul Nyrups konstatering om DF: »Stuerene, det bliver I aldrig.«Sidder man i sin frustration, uden at vide hvad man skal stille op med den organiserede menneskeforagt, i hvilken de to forhenværende toppolitikere således på hver deres samstemmende måde har påvist den djævelske uforanderlighed, bliver følelsen af lammende afmagt over uhyrlighederne ikke mindre. Slet ikke ved erindringen om at begrebet fordom er et erklæret adelsmærke for DF i al almindelighed, for Krarup-klanen i særdeleshed.Man kommer altså ikke nogen videre vegne ved at tale til et eller andet bedre jeg og i øvrigt undervurdere dumheden som politisk parameter.FædrelandsforsnosketDog kan det midt i illusionsløsheden undre at veluddannede folk som Marie Krarup ikke midt i deres fædrelandsforsnoskede foretagsomhed hører en lille advarselsbjælde kime i det indre klokkeværk; et eller andet, der holder aggressiviteten i ave efter artens mange dyrekøbte erfaringer fra det hundredår som skred.Alt det mindeværdige man kan læse sig til, hvis det skulle være. Der gives rigeligt relativt friske fortilfælde af ekskluderende tiltag, hvor nationer udelukkede – og det der var værre – mennesker af anden overbevisning og/eller trosbaggrund. Også i Danmark.Det er ikke, fordi man i tide og utide skal trække jødekortet, som den type argument hånligt betegnes, når nogen for alvor føler sig trængt. Men der kan faktisk være behov for lige netop at drage noget nær uafviselige paralleller til jødernes nyere historie.Et par meget danske småpartier stærkt inspireret sydfra samt medlemmer af større partier, enkelte sammenslutninger og foreninger stillede i 1930’erne højlydte krav om afvisning af tilvandrende med uønsket kultur/religion, fortrinsvis jøder.Jøderne var i forhold til danskheden fremmede, af farlig falsk gudstro og med ondt i sinde. Blev jøderne tilstrækkeligt mange – og det blev de efter nidkære udsagn meget hurtigt, tiltvang de sig dominans i værtslandet i den hensigt at undertvinge eller ombringe urbefolkningens tossegode danskere.Man opererede med let fattelige billeder som ugræs over hegnet, værter og snyltegæster, sundhed og sygdom, hvor det negative element i metaforene jo var jøderne. Et overblik over denne emsige ekskluderende danskhed kan man få ved studier i Martin Schwarz Laustens fine flerbindsfremstilling om de danske jøder i medgang – og i modgang, hvor antisemitterne ydede bidrag.Det evige fremmedstopEn af de mere rabiate, men ikke den eneste, var sognepræst og salmeforsker Anders Christopher Malling (1896-1981). Inspireret af germansk foretagsomhed tilsluttede Malling sig det danske nazistparti, men modererede sig, hvis man kan sige det sådan, og dannede det mere entydigt fædrelandssindede Dansk Folkefællesskab.Malling understregede i den forbindelse, at han ikke var racist, ikke nærede racehad eller var antisemit, men at han og hans partis krav til regeringen ikke desto mindre lød klart, enkelt og let genkendeligt – ordret: Luk for jøderne!I den henseende var Anders Malling på linje med den konservative Victor Pürschel, der på den tid var på vej ud af Det Konservative Folkeparti og så småt ved at danne det dengang kortlivede Dansk Folkeparti (!). Men Malling mente, at Pürschel var en kende for moderat.Den aktivistiske danske antisemitisme i 1930’erne, instrumenteret af det yderste højre, advarede mod konsekvenserne af jødisk indvandring ved blandt meget andet ufordelagtigt at henvise til jødernes massive trussel mod dansk beskæftigelse. Et stedsevarende omkvæd i xenofobien, der her i 2014 har fundet fast formulering i den stående vending anvendt konsekvent af DF’s ledende folk: »østeuropæiske bander«. Hjem med dem, hvor de kom fra.Mens man i 1930’erne havde vanskeligt ved at henvise jøder til et hjemsted, hvor de burde slå sig ned – et jødeland fandtes jo ikke – lancerede 40 år efter Glistrup, senere Mogens Camre giftigheden at muhamedanere skal være i Muhamedanerland fremfor i Danmark. Nu til dags siger DF, at muslimer skal bo i islam-lande og Danmark lukkes af.Partiets næstformand, Søren Espersen, der ynder at sige tingene ligeud, hoppede en lille tur rundt på tungen adspurgt om partiets synspunkt dækkes af Marie Karups muslimske indvandrerstop. Næh, nej og joh på den ene side, så var DF ikke imod og heller ikke for, men snarere og eddermame, som han dog bandede, på den anden side og naiv skal man ikke være. Partiformanden, den ellers velformulerede Thulesen Dahl, havde ikke noget at formulere om dén sag og gik i dækning. Men samtidig tilgængelig nok om DONG der trods alt giver mere afkast i vælgervaluta end et par skaldede muslimske indvandrere, der alligevel ikke kommer i de store flokke, som Marie Krarup himler op om.Historien gentager sig ikke, nej. Men det ser nogle gange sådan ud hjulpet godt på vej af folk som Marie Krarup, der i andre sammenhænge jamrer over andres historieløshed og insisterer på de urimeligheder, der gør gentagelsen til en tragisk farce.
