Hvor dum skal man være for at blive håndværker?
Politikerne kappes om at erklære deres kærlighed til Danmarks håndværkere. De holder skåltaler om, at erhvervsskolerne er nøglen til at fremtidssikre dansk konkurrenceevne. Men kærligheden er ubehageligt forloren


 
	Ved et middagsselskab for nylig fik min kæreste serveret et af den slags komplimenter, man ikke behøver at takke for: »Jeg har altid troet, at håndværkere var ubegavede … altså lige til jeg mødte dig,« sagde en af mine akademikerveninder. Min kæreste fortrak ikke en mine. Han hører jævnligt den slags, når mine venner fra universitetstiden forsøger at give ham et kærligt verbalt klap.

	Også jeg tilgav hende, for hvor skulle hun have fået andet indtryk. Fordommen om, at hvis man har en hammer i hånden, har man intet mellem ørerne, trives, hvor end man kigger hen.

	Den seneste uges debat om erhvervsuddannelsesreformen er ingen undtagelse. De borgerlige vil indføre krav om, at man skal have mindst 4 eller 7 i dansk og matematik for at blive optaget på gymnasierne. Det vil give flere studerende på erhvervsskolerne, anfører de. Budskabet er klart: Gymnasierne er for de kloge. De knap så kloge må tage til takke med erhvervsskolerne.

	Tager man de venlige læsebriller på, kunne man udlægge udspillet som en indlysende konstatering af, at mennesker er begavede på forskellig vis. I gymnasiet læser man bøger, så der skal man være bogligt begavet. Det rykker imidlertid ikke ved det håbløse i følgeslutningen, at dårlige karakterer kvalificerer til at tage en erhvervsuddannelse.

	Forstå mig ret, jeg er hamrende ligeglad med, om man skal have 4 eller 7 for at komme i gymnasiet. Jeg er også ligeglad med om kravene årligt vil bortvise 18.000 unge fra tre års gymnasiefest. Men jeg er ikke ligeglad med, at man under forhandlinger af en reform, der skulle give bedre erhvervsskoler, ender med at understrege, at de er stedet for de uegnede.

	Det synes ikke at falde politikerne ind, at der findes mennesker, som ikke tager en erhvervsuddannelse, fordi deres manglende intellekt henviser dem til at forvandle hårde sten til brød. At de bliver håndværkere, fordi de ikke kan lade være. Sådan en er min kæreste. Sådan en er hans far. Og sådan en var hans farfar. Min svigerfar har rundet de 70, men er stadig ikke til at drive ud af sit værksted, hvor han fremstiller håndbyggede både. Og det er næppe afhængighed af lakdampene, der holder ham til ilden. Det er glæden ved at skabe. At bygge. At forfine. At vide, hvornår træet er præcis så tørt, at man kan lave den perfekte båd.

	Men man skal være ualmindelig dedikeret, hvis man som ung følger sin kærlighed til træ, bilmotorer eller svejseflammer. For stem-plet dummernik sidder i panden, så snart porten til erhvervsskolen smækker. Det er ikke for ingenting, at min kærestes lærlinge lyver, når pigerne på Crazy Daisy spørger, hvad de laver.

	De røde partier melder ikke fordommene så hårdt ud, som de borgerlige. De messer i stedet paroler som: »Vi skal have prestigen tilbage til håndværksfagene« og »dygtige faglærte er afgørende for at fremtidssikre dansk erhvervsliv«.

	Men den røde kærlighed til de blå mænd er forloren. Vi ved alle sammen godt, at der findes tusinder af østarbejdere, der til en billig penge er villige til at hjælpe dansk erhvervsliv ind i næste århundred. Der er ikke det, en dedikeret polak i badesandaler og frostblå tånegle ikke kan udrette for dansk konkurrenceevne.

	Politikernes kærlighed bliver uendelig svær at give sig hen til, så længe de afholder sig fra at forbedre de forhold, der virkelig kunne gøre erhvervsuddannelserne attraktive. Hvorfor ikke begynde med at give unge med faglærte drømme håb om, at de kan leve af deres erhvervsuddannelse – også på et globaliseret arbejdsmarked, f.eks. ved at kræve overenskomstmæssig løn for alle ansatte på offentlige byggerier. Ordentlig løn giver prestige. Politikerne kunne også pålægge virksomheder, der arbejder for det offentlige, at uddanne lærlinge. Det ville give de unge et håb om overhovedet at kunne færdiggøre uddannelsen. Men når politikerne end ikke magter at indføre kædeansvar på danske byggerier, er der lange udsigter.

	Mens jeg skriver dette, sidder min søn på 1,5 år og banker pinde i et træbræt med en legetøjshammer. Det bekymrer mig. Tænk, hvis han bliver fjerdegenerationssnedker. Som de fleste mødre vil jeg gå langt for at undgå et taberstempel på min søn … godt, at alle undersøgelser viser, at moren har størst indflydelse på unges uddannelsesvalg.

Susan Knorrenborg er debatredaktør.

