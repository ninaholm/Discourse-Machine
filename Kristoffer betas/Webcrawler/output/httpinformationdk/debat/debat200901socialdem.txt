Socialdemokraternes markante linje



Informations Palle Weis (PW) kæmpede sig ud af nytårets tømmermænd med et uskønt angreb på Helle Thorning-Schmidt (HTS) i lederen (3.-4. januar). Der er ikke noget alternativ til Fogh, siges det.Socialdemokraterne har - uden at det er gået op for PW - på alle de afgørende punkter førte en markant anden linje end VKO politikken. S stemte imod tuneserloven. S har taget afstand fra VKO's stramninger overfor udlændinges adgang til at blive danske statsborgere, og vi har stemt imod både 300 timers og 450 timers reglerne. Hvad angår de sociale stramninger har S sagt kategorisk nej til startydelsen og kontanthjælpsloftet og de nedskårne dagpenge for de 25-30 årige. Beslutningen om at sælge almene boliger blev vedtaget mod S. På uddannelsesområdet har vi skarpt kritiseret forringelserne for ungdomsuddannelserne og de videregående uddannelser som betyder, at andelen af unge der ikke får en uddannelse er stærkt stigende!Ej en FoghkopiPW hævder, at Fogh har overtaget dagsorden på klima og miljø fra S - til trods for at hans regering på disse områder er blevet hårdt kritiseret . Ikke kun af grønne organisationer, men af sagkyndige og nu sidst Claes Kastholm i Berlingske Tidende (3. januar). Dansk miljø, energi og klimapolitik er en skandale uden VE udbygning, tab af naturværdier (ophævelse af braklægningen), Hedegaards gyllelov og den ugennemtænkte kommunalreform. Endelig er der grund til at nævne Foghs udenrigspolitik. Krigen i Irak. Nedskæringerne på ulands- og miljøbistand. På alle disse områder har S stemt imod sammen med SF og ofte sammen med de radikale.Og hvad med Helle Thorning? Har hun kun været en Foghkopi. Nej HTS var før nogen anden ude med at det egentlige problem i dansk økonomi ville blive manglen på arbejdspladser i stedet for manglen på arbejdskraft. Hun har sagt nej til at bruge penge på ufinansierede skattelettelser, men har anbefalet fremtidsinvesteringer. Hun har samtidig krævet en opstramning i hele banklovgivningen, og S har fået gennemtrumfet forslag om indgreb over for kapital- og hedgefonde. HTS har forlangt aktier som pris for kapitalindskud. Hun har længe inden Fogh foreslået at bruge klima/energi/miljøudfordringen til en langsigtet jobstrategi og har ønsket at gøre Danmark til verdens første CO2-fri økonomi. Selv PW burde kunne se forskellen.Selvfølgelig kan S gøre det bedre i opposition, men PW's bidrag er uden næringsværdi. Ofte tænker man at problemet i Danmark ikke er mangel på en politisk opposition, men fraværet af kritiske oppositionsmedier.
