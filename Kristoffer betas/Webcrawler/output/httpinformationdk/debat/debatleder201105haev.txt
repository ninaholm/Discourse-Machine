Hævnens time



 Venstrefløjen erklærer sig klar til værdipolitisk revanche efter 10 års VKO-regimente. Anders Fogh Rasmussen indledte det borgerlige paradigme med at uddele håndkantsslag og cirkelspark til de sagkyndige, han var politisk eller ideologisk på kant med. Smagsdommere blev hældt ud af råd og nævn på røv og albuer under skrål og skrig fra en venstrefløj, der nu ti år senere synes på vej mod ministerkontorerne. Snart er det tid til at sige tak for sidst, og planen er klar: Borgerligt sindede samfundsdebattører og forskere afpilles straks efter regeringsskriftet alle de fjer og bevillinger, som den borgerlige regering har smykket dem med.
Helt kontant vil staten spare 100 mio. kr. på at sløjfe bevillingerne til borgerlige propagandister, lover Socialdemokraterne og SF. Besparelsen er for længst indkalkuleret i partiernes 2020-plan. Men som Information i dag kan fortælle, er der opstået et lille problem. Antallet af borgerlige fjender stemmer tilsyneladende ikke overens med størrelsen på fjendebilledet.
Konkret peges der på Bjørn Lomborg. Han er bestemt et problem, men han er ikke et problem til 100 mio. kr. Hans seneste bevilling lyder på 9 mio. kr., hvilke det nok kan være formålstjenligt at inddrage. Dernæst peges der på Bent Jensen. Han er da bestemt også et problem, men ikke et økonomisk problem, da bevillingerne til ham allerede er udløbet. Så foreløbig har oppositionen fundet 2,5 af 100 mio. kr. Socialdemokraternes næstformand, Nick Hækkerup, erkender over for Information, at deres liste kun rummer Lomborg og Jensen.
Det økonomiske hul er imidlertid for intet at regne mod det politiske problem, sagen afdækker. S-SF har de seneste ti år løbet så stærkt fra deres egen historie, at de har glemt den. I stedet har de kopieret de borgerliges værdipolitik. S-SF har kastet sig i fjendens sengehalm for at erobre fjendens vælgere. Det gør det naturligvis svært at få øje på alt det, de burde være uenige i.
cj


