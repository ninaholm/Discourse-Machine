Den danske model er topambitiøs



Vi skal have flere kvinder toppen af danske virksomheder. I dag går vi glip af talent, potentiale og ressourcer ved at udelukke kvinder fra erhvervslivets top. Derfor har regeringen spillet ud med en ny model for flere kvinder i ledelse og bestyrelser, og inden længe bliver modellen omsat til lovgivning.Information skriver i sin leder 25. september, at regeringens politik på området er uambitiøs, fordi vi ikke vil indføre tvangs-kvoter. Ifølge Information er det åbenbart den eneste vej at gå. Her er jeg og regeringen dybt uenige.Vi er overbeviste om, at vi har fundet en løsning, som er bedre end kvoter. Bevares, kvoter vil selvfølgelig give flere kvinder i bestyrelser hurtigt. Men på en måde, hvor man ikke tager hensyn til, at virksomheder er forskellige og har et vidt forskelligt rekrutteringsgrundlag. I stedet har vi valgt en vej, hvor virksomhederne er medspillere og selv tager ansvar for udviklingen i deres egen virksomhed.Med den danske model forpligtes virksomhederne ved lov til at sætte sig konkrete mål for, hvor mange kvinder de vil have i bestyrelserne og til at formulere politikker for andelen af kvinder i de ledende organer. Virksomhederne sætter selv måltallet for deres egen virksomhed, fordi vi stoler på, at den enkelte virksomhed bedst selv kan vurdere, hvilket mål der er realistisk for dem.Åbenhed mest effektivtInformation frygter, at virksomhederne vil sætte uambitiøse mål. Jeg er overbevist om, at virkeligheden ikke kommer til at se sådan ud. Erfaringer med afrapportering om samfundsansvar i store virksomheder viser, at netop åbenhed er et af de mest effektive virkemidler til at skabe fremskridt. Det vil også ske her. Vi ser allerede, at nogle virksomheder er trukket i førertrøjen og har sat ambitiøse mål.Med den nye danske model siger vi til de 1.100 største virksomhed i Danmark: I skal være med – der er ingen vej uden om. Vi skal gøre noget nu – til gavn for ligestillingen, til gavn for den enkelte virksomhed og til gavn for hele samfundet. Danske kvinder er nogle af verdens bedst uddannede; det potentiale kan vi ikke lade gå tabt.Jeg vil faktisk sige, at den danske model er mere ambitiøs, end hvis vi blot havde valgt kvoterne. Vi tager måske et lidt længere og sejere træk, men med det mål for øje at skabe en reel forandring både i dybden og i bredden i stedet for den hurtige og lette løsning.Manu Sareen, ligestillings- og kirkeminister (R)
