Folket er et tegneseriehold
Manden på gaden er hovedløs medløber i Nolans Batman-univers. Det bør man undre sig over, hvis filmenes ideologiske undertoner skal tages alvorligt


 Da jeg i denne uge så de to seneste Batman-film, fik jeg en idé til to dumme film. De bliver worstsellers, helt sikkert, så jeg producerer dem kun i følgende billige, skriftlige version:
Jack er 42 år gammel, gift, har to børn. Han elsker amerikansk fodbold og modeltog, spiller lidt tennis, men bøvler med knæet. En dag tager han en fyraftensbajer på vej hjem fra sit regnskabsjob på et mellemstort teleselskab i Gotham City. På pubbens tv-skærm skal en gæst på GCN News, Colman Reede, til at afsløre noget. Men så går et mystisk telefonopkald pludseligt igennem på studiets højttalere: »Hvis Colman Reede ikke er død inden for 60 minutter,« siger en skør, rusten stemme, »så sprænger jeg et hospital i luften!«
Jack, og alle andre på baren, alle på deli’en overfor, og de gamle fra plejehjemmet på hjørnet, løber ud på gaden. Hvis valget står mellem én mand og et helt hospital – og hvorfor skulle manden fra telefonopkaldet lyve? – er der intet at rafle om. Ret og moral må vige. Afsti-afsted alle mand mod GCN’s hovedbygning. To minutter efter står de i samlet flok og råber og svinger armene. En mand trækker endda en pistol, men politiet får eskorteret Reede væk. Øv.
Filmen hedder Den Dumme Statist. Den er ’skyggefilm’ til Christoffer Nolans The Dark Knight. Et affaldsprodukt fra Nolans individualitetshyldende univers. Jack spiller ikke individ. Han er manden på gaden, som ikke ved, hvad der er bedst for ham selv. Det er op til The Dark Knights handlekraftige hovedpersoner at afgøre. For statisten Jack er blot en hovedløs medløber, en repræsentant for det dumme folkedyb, som i Batman-universet reguleres af anarkistiske skurke, retskafne politi- og retsfolk og af en forældreløs, kappeklædt selvtægtsmand.
Da Jack og de andre statister på et skib senere i filmen sættes i et dilemma om enten at lade sig sprænge i luften eller sprænge et andet skib med fængselsindsatte i luften, stemmer Jack, med flertallet, naturligvis for at ofre det andet skib. Men de tør ikke udløse bomben. Og så bliver det ved det. Folkets moral er allerhøjst båret af kujoneri.
Fire år senere i Den Dumme Statist Rejser Sig: Jack er til fodboldkamp. Pludselig eksploderer banen, og en kæmpe, skaldet mand erklærer Gotham for ’fri’: De rige bestemmer ikke længere. »Tag kontrol over jeres by.« (Men ingen kan forlade byen, for så sprænger en atombombe). Sammen med alle andre stormer Jack snart ind i de rige menneskers lejligheder, hiver dem til en folkedomstol, hvorefter de tvinges ud på is, der revner under dem. Jack ænser ikke selv forbindelsen til den franske revolutions henrettelser eller til nazismens hævn over de velhavende jøder.
Mine skyggefilms problem er folkets simpelthed. Det problem deler jeg med Christoffer Nolan. På overfladen – som er der, Nolan bedst opererer – lader byens (antikapitalistiske) oprør i The Dark Knight Rises sig læse som en reaktionær fremstilling af Occupy-bevægelsen. »Den nye film dæmoniserer kollektiv handlen mod kapitalen«, skrev The Guardian for eksempel. Men forskellene mellem film og Occupy står så klart, at symbolikken ingen mening giver: I Gotham udøves vold i stedet for folkedemonstration. Oprøret er dirigeret af en bombetruende skurk frem for af folkets fælles røst. Det er ikke en befolkning i oprør, filmen portrætterer. Det er små lemminger, der ændrer retning, så snart skurken eller helten sætter en forhindring foran dem. Folkets selvbestemmelse er ikke faren. Faren er deres fordummelse.
Selvfølgelig er folket karikeret i et filmatiseret tegneserieunivers. I Nolans film er det et ’tegneseriehold’. Men jo mere realistisk tilstræbt, superheltefilm bliver, jo mere knudret vor selvtægtsflagermus’ psykologi er, og jo tættere filmkommentatorer og -kritikere læser Nolans samfundsanalyse (Wall Street og terror) som et ideologisk udsagn, des vigtigere bliver repræsentation af folket. For i film, der undersøger relationen mellem selvtægt og ret, handler det vel til syvende og sidst om folket. Alle Jack’erne. Vi kan bedst lide individhistorier om dem, der stikker ud – de brave individer, der handler ekstramoralsk. Men folket er vel grundlag for enhver ideologisk diskussion. Det bør repræsenteres med større respekt, og tiltro, end hos Nolan og i Den Dumme Statist Rejser Sig. Vi er, trods alt, alle sammen Jack.
 
Katrine Hornstrup Yde er filmanmelder og kulturskribent
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

