En mytemagers død



 Første gang den venezuelanske offentlighed får kendskab til Hugo Chávez er en februardag i 1992. Efter et mislykket kupforsøg står han frem på nationalt tv, hvor landets generaler har givet ham præcis ét minut til at afblæse aktionen. Det gør han med ordene: »Jeg tager det fulde ansvar for den mislykkede revolution, men jeg vender tilbage. Dette land har fortjent en bedre skæbne.«
To år efter bliver Chávez benådet og løsladt fra fængslet. Han træder ud i millionbyen Caracas, der koger af indignation. Han er en stjerne og medierne elsker ham. Der er brug for en stærk leder, der kan gøre op med en lang historie om fattigdom, negligering og undertrykkelse; der er brug for Chávez. Og i 1998 bliver han valgt som landets præsident.
Tirsdag døde han så i en alder af blot 58 år, Venezuelas mangeårige præsident. Han vil blive mindet af millioner af mennesker kloden over, der vil begræde tabet af en stor latinamerikansk leder, og hans alternative vej kaldet ’den bolivarianske revolution’.
Men Chávez’ vej, som den udfoldede sig under hans 14 år lange ledelse, viste sig hverken at være ny eller succesrig. Hugo Chávez drømte og talte – ofte meget længe – om at frigøre Latinamerika, men fra hvad? Fra imperialisterne, fra USA, fra despoterne?
For alt imens Venezuela i bedste fald har stået stille – i værste fald og på mange målbare parametre blevet et mere skrøbeligt land – har meget store dele af Latinamerika udviklet sig i hast og mod det bedre. Om ørerne på Chávez, som han altid har holdt lukket for de dele af virkeligheden, han ikke bryder sig om, har Chile, Brasilien, Uruguay, Colombia, Mexico og Peru gradvist forbedret deres samfundssystemer med frie og åbne økonomier. Det er sket uden at kuppe domstolene, undertrykke medierne eller gøre statens midler til egen partikasse.
For proportionerne har aldrig været rigtige i det verdensbillede, som Chávez kunne underholde om i timevis. Og derfor har han over årene haft et stadigt stigende behov for at styre det offentlige rum i Venezuela, som er blevet tæppebombet med præsidentens taler, hans tv-show, propaganda og konspirationsteorier.
Og når medierne ikke skrev det, Chávez brød sig om, så var det, fordi de var imperiets skødehunde. Det samme gjaldt, hvis ngo’er eller menneskerettighedsorganisationer vovede at antyde, at ikke alt i Venezuela foregik helt demokratisk eller udviklede sig til det bedre. Som da Human Rights Watch fik smidt deres repræsentanter ud af landet – med blot minutters varsel. For sandheden i et styre som det venezuelanske – præcis som i Cuba og Nicaragua, Iran eller Nordkorea – er noget, der bestemmes ovenfra, og ikke igennem fri debat. Og det kunne aldrig være sandt, at det var i Chávez’ egne rækker, at der var noget galt.
Chávez solgte en drøm, men den materialiserede sig aldrig. Han ønskede at udødeliggøre sin revolution, men det er tvivlsomt, hvad der vil bestå. Vil den økonomiske model med stadig flere uproduktive, statslige misfostre overleve?
Venezuela har aldrig produceret så lidt og været så afhængig af ét enkelt produkt, nemlig olie. Strømsvigt, pludselig mangel på fødevarer, bleer, cement, på regulært lønarbejde – alt sammen et udtryk for en økonomi, der ikke længere producerer, men kun importerer.
Eller er det de såkaldte comunidades? Selvstyrende lokale enheder med selvforsvarspatruljer, der i stil med gadeobservanterne i Cuba, holder øje med alt og alle for at forsvare revolutionen, alt imens Venezuela har udviklet sig til et af verdens mest voldelige lande?
Eller vil Venezuelas position på den internationale scene, hvor Chávez som et ekko fra Den Kolde Krig gjorde fjenders fjende til sin ven, bestå? Et netværk af tvivlsomme stater, der kun har det til fælles, at de alle misbruger en imaginær eller selvskabt kamp mod fjenden til gradvist at stramme grebet om magten hjemme.
Nej. Det, der vil stå tilbage, er netop kun drømmen, som det hele begyndte med. Myten om utopia, om alternativet, om modstykket.
Men mytemageren selv er død.

