Dagpengereformen overser frygt og massepsykologi
Politikerne beklager sig over det lave privatforbrug. Men det er en helt naturlig konsekvens af en dagpengereform – midt i en krisetid – der gør det økonomiske grundlag usikkert for helt almindelige familier, for hvem langvarig arbejdsløshed og tab af dagpengeretten nu er blevet et realistisk scenarie, de må forholde sig til
Dagpengereformen blev vedtaget af VKO og de radikale – her Margrethe Vestager (R) og Lars Løkke Rasmussen (V) – i 2010 og senere overtaget af Thorning-regeringen.


 KRONIK – Det er en overset eller undervurderet psykologisk effekt af dagpengereformen, at kombinationen af på den ene side global økonomisk krise med fyringer og voksende arbejdsløshed og på den anden side halvering af dagpengerelateret sikkerhedsnet forstærker utrygheden blandt danske arbejdstagere og forbrugere. Frygten for tab af helt centrale livsværdier og forudsætninger for en almindelig tryg hverdag, f.eks. bolig, nabolag, børns skole eller daginstitution, som følge af udløbne dagpenge skaber et øget individuelt behov for beskyttelse via opsparing.
Uanset om man vender frygten til en proaktiv strategi og kæmper endnu mere indædt for ikke at komme i denne ledigheds- og dagpengeknibe, er det en almenmenneskelig psykologisk mekanisme mentalt at lave løbende risikovurderinger og forskellige scenarier over muligheder og risici i vores liv – for at foregribe vanskeligheder i tide.
Selv om vi håber på ét scenarie og tror på et andet, forbereder vi os til også at kunne klare et tredje worst case scenarie. At kunne overleve worst case kan optage fokus, hvis det er truende nok. I dette tilfælde kan risikoen for tab af dagpenge, det totale tab af indkomst, få danskerne til at gå i det privatøkonomiske beskyttelsesrum og udhule forbruget.
Det var psykologisk og måske også økonomisk og politisk uklogt at indføre denne halvering af danske arbejdstageres arbejdsløshedsforsikring under en historisk stor økonomisk krise som nu. At halvere dækningen i en forsikringsordning netop på det tidspunkt i en krise, hvor de forsikrede har allermest psykologisk brug for den, er at sætte turbo på de forsikredes utryghed for egen fremtid og privatøkonomi. Havde man f.eks. valgt at reducere i dagpengebeløbet – den månedlige ydelse – i stedet, havde man nok ikke øget frygten eller utrygheden i samme uhensigtsmæssige grad.
Boomerangeffekt
Dagpengereformen blev vedtaget af VKO og de radikale i 2010, hvor fyringer og nedskæring af stillinger allerede var i fuld gang på de danske virksomheder, private som offentlige. Vi var to år inde i finanskrisen med stigende arbejdsløshed og faldende privatforbrug. Reformen fremstår både brutal og i kontrast til, at samme politikere er enige om, at et øget privatforbrug er et af de mest centrale tandhjul i kampen for at trække os ud af krisen. For dagpengereformens boomerangeffekt på privatforbruget kan risikere at vare lige så længe, som mange danskere er – eller føler sig – fyrings- og arbejdsløshedstruede. Set med social-, masse- og forbrugspsykologiske briller havde det været mere fornuftigt at spare et andet sted end netop på dagpengeperioden i en krisetid, hvor det synes at forstærke den enkelte arbejdstagers følelse af trussel på økonomisk eksistens for meget.
Fortalere for en kortere dagpengeperiode henviser til andre vestlige landes kortere dagpengeperioder. I disse lande er det dog langt sværere at fyre medarbejdere end i Danmark, hvor vi ofte fremhæver vores særlige flexicuritymodel, der giver virksomhederne fleksibilitet til nemt at hyre og fyre medarbejdere, men samtidig giver medarbejderne security i form af tilstrækkelige dagpenge. Spørgsmålet er, om det ene ben i denne flexicuritymodel nu er flækket?
Lidt ekstra indtægt i form af skattelettelser (til de i forvejen bedst lønnede), en sjat tilbagebetalt efterløn eller SP-penge betyder forsvindende lidt for privatøkonomisk tryghed og forbrug sammenlignet med det gigantiske indtægtstab, arbejdsløshed nu i øget grad risikerer at medføre for almindelige danskere i arbejdsstyrken.
Grundlaget truet
Vi tænker på flere områder anderledes end før finanskrisen: At blive fyret og ryge på dagpenge, selv om man gør sit arbejde godt nok, er nu realistisk. At være uheldig og ikke nå at få nyt job inden for de to ås maksimale dagpenge er også realistisk, da det er blevet meget sværere at finde arbejde, og der ofte er hundredvis af ansøgere pr. stilling. Således opleves det for helt almindelige arbejdstagere som et forholdsvis realistisk skrækscenarie at ende med ingen indtægt, idet langt de fleste i arbejdsstyrken ejer for meget til at kunne komme i betragtning til kontanthjælp de første mange år. Ingen indtægt udgør en meget alvorlig trussel for eksistensgrundlag, hverdag, familieliv og levestandard, og denne realistiske eller oplevede realistiske trussel er naturligvis forbundet med frygt, uanset hvor reelt fyringstruet den enkelte i virkeligheden er.
Negativ spiral
Det er meget omkostningsfuldt at være tvunget til at sælge sit hjem og flytte hele familien ud og væk, fordi terminerne ikke kan betales. Ikke mindst pga. af den alt for høje belåningsgrad af ejerboliger er rigtig mange familier nødt til at oppebære en vis indtægt – typisk dobbelt – for at kunne blive i deres boliger. Efter blot to års arbejdsløshed risikerer helt almindelige familier nu at komme ud i en negativ spiral, hvor man i sidste instans må forlade hus og hjem – med gæld snarere end formue til at komme videre og finde ny bolig for.
Det opleves også som en trussel at blive tvunget til at flytte hele familien pga. et akutjob i en anden landsdel. Hvis man kender til at have et familieliv med begge voksne i job og børn i skole eller daginstitution, ved man, hvor hårfint hverdagen hænger sammen, og hvor lidt (f.eks. sygdom eller børns mistrivsel) der skal til for at vælte denne balance. Man ved, at man ikke bare lige flytter og lader børnene skifte skole og fællesskaber – og ægtefællen job – pga. egen jobmulighed i den anden ende af landet. Det er ikke dovenskab, men virkelighed.
Vi taler om fremkomsten af en helt ny type (ikke kun) økonomisk kriseramte medborgere og familier i Danmark, som før deres finanskriserelaterede arbejdsløshed var velfungerende. Der er brug for en ny type dagpenge(forlængelse) eller økonomisk sikkerhedsnet mellem dagpenge og kontanthjælp, såfremt regeringen – med de radikale i front – insisterer på at fastholde den fejldisposition, som den dårligt timede dagpengereform er.
Bristede forudsætninger
Selv daværende statsminister Lars Løkke Rasmussen (V) lød til at have erkendt mismatchet mellem svær økonomisk krise og dagpengereduktion, da han præsenterede dagpengereformen i maj 2010 og bl.a. sagde: »Vi ... har aftalt en dagpengereform … der jo først får fuld virkning i 2013 … effekten viser sig altså på det tidspunkt, hvor vi er totalt fri af krisen.«
Med krisens fortsatte tag i hele den vestlige verden, og især Europa, kan man vist godt tillade sig at tale om bristede forudsætninger for dagpengereformen. Den ordentlige og værdige løsning på dagpengeproblemet ville derfor være, at den samlede regering – eller det samlede Folketing – turde indse og sige højt, at forudsætningerne for dagpengereformen ikke længere holder, i og med at finanskrisen har bidt sig fast, og arbejdsløsheden er højere end forventet. Problemet bliver selvfølgelig at finde pengene, men alternativet er at ofre rigtig mange uheldige arbejdsløshedsramte danskere. Det forstærker utrygheden hos de øvrige på arbejdsmarkedet, som så vil fortsætte med at polstre sig med opsparing som et basalt værn mod fremtidigt indtægtstab.
Denne finanskrise er begyndt i en massepsykologisk suggestion af overforbrug og især overbelåning samt utilstrækkelig offentlig kontrol med især finanssektoren. Nu vedligeholdes krisen muligvis af en omvendt massepsykologi, der handler om at holde på pengene i pessimisme eller frygt og tilsyneladende underforbruge.
Politikere er nødt til at medtænke de psykologiske og følelsesmæssige implikationer i deres indgreb, der ellers risikerer at virke mod hensigten.
 
 
Katrine Kjøller Neergaard er cand.psych. og ph.d. studerende ved CBS

