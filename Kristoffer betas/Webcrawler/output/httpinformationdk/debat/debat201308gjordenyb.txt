Man gjorde en nybagt mor fortræd
Jeg var fødselshjælper, da pigen Alessia blev født og senere tvangsvaccineret af myndighederne. Det var skræmmende at opleve en børnelæge, der ubønhørligt trodsede den nybagte mors ønske og satte spørgsmålstegn ved hendes moderevne. Og det er desværre ikke første gang, jeg oplever det
Vaccine til spædbørn, hvis mødre har hepatitis B, er officielt et tilbud, men at sige nej tak, kan få voldsomme konsekvenser for moren, skriver dagens kronikør. Model


 
	Hvornår må en mor bestemme, hvad der er bedst for hendes eget barn? Hvornår er lægens ord lov? Det er vigtige principielle spørgsmål, som må besvares, efter TV 2 nyhederne den 24. august bragte et indslag om nyfødte Alessia, der blev tvangsvaccineret på Herlev Hospital.

	For den nybagte mor, Vinita Brødholt, er spørgsmålene rungende alvor. Siddende med sin nu tre uger gamle kramperamte og medicinerede datter fortæller den nybagte mor i tv-indslaget om frygten for sin datters liv og den afmægtighed, hun har oplevet i mødet med det danske sundhedsvæsen, som ved hjælp af politiopdækkede kommunale embedsmænd fratog hende retten til at bestemme, hvad der er bedst for hendes eget barn.

	Jeg var med som fødselshjælper, da Alessia så dagens lys på julis allersidste dag. Historien om afmagt, umyndiggørelse og tillidssvigt begyndte på fødestuen på Herlev Hospital, hvor en ihærdig børnelæge bøjede sig over den nybagte mor og hendes datter, der netop var blevet forenet på fødelejet. Moderkagen var endnu ikke forløst, men børnelægen bad med henvisning til »al litteratur på området« den nybagte mor om omgående at acceptere, at lægerne vaccinerede hendes spæde datter. Årsag: pigens mor er født med Hepatitis B og er rask smittebærer, men lægen frygtede, at sygdommen kunne overføres til barnet.

	Urimelig egoistisk

	Risikoen for at smitte barnet afhænger af, hvor meget virus moderen har i blodet. Selv om ’mor til barn’-smitte er den hyppigste smittevej for hepatitis B i Danmark, er Vinita Brødholt af Statens Serum Institut dokumenteret som tilhørende en lavrisikogruppe.

	Hun svarede vedholdende nej til vaccination, ikke mindst fordi hun igennem sin opvækst har været ramt af multiallergi og tåler medicinske vacciner meget dårligt. Så af hensyn til nyfødte Alessias helbred havde hun som ansvarlig mor fundet et alternativ: et homøopatisk vaccinationsprogram. Børnelægen slog på det nærmeste korsets tegn, da hun hørte ordet homøopati. Herefter regnede en moralprædiken ned over den nybagte mor:

	»Er du klar over, at du vælger at give din datter en livstruende sygdom?«

	»Føler du, at du overhovedet er i stand til at tage vare på din datter?«

	»Synes du ikke selv, det er en urimelig og egoistisk beslutning?«

	Den nybagte mor bad om, at hendes ønske blev respekteret og om fred til at være mor. Fødselslægen forlod stuen – men kun for en stund. Flere forhør kom til, og så kom øjeblikket, som har brændt sig ind på den nybagte mors nethinde: En myndighedsperson rev Alessia ud af hendes arme og gav hende det første stik. Få timer efter begyndte kramperne.

	I tirsdags faldt der dom i sagen. Kommunen har besluttet at fortsætte vaccinationerne, til trods for at det er svært at vurdere det medicinerede barns reelle tilstand. Den nybagte mor kan se frem til flere ugers utryghed og magtesløs moderlig bekymring for sit barn.

	Mistænkt pga. nationalitet

	Små fem uger tidligere var jeg vidne til at en anden mor, hvis datter kom til verden på landets største fødested, Hvidovre Hospital, på skræmmende tilsvarende vis blev truet på sin forældreautoritet og tvunget til at ændre en beslutning, hun troede, hun var i sin fulde ret til at træffe.

	Også her valgte en børnelæge at modsætte sig den fødselstrætte mors klare beslutning om på sit nyfødte barns vegne at takke nej til en hepatitis B-vaccine. Også her benyttede lægen sin autoritet til at stille kritiske og ganske nærgående spørgsmål til kvindens forældreegnethed og evne til at tage vare på sit barn. Og det til trods for at fravalget af vaccinen er fuldt lovlig.

	I denne parallelhistorie var der end ikke bevis for, at mor skulle være smittet. Lægens bestyrkede mistanke var alene baseret på kvindens nationalitet samt et vagt kendskab til kvindens fortid. Den nybagte mors første timer, som skulle have været trygge og tillidsbaserede, blev i stedet præget af mistænkeliggørelse og et for hende ydmygende forhør om en fortid, hun for længst har lagt bag sig. Hun endte med at tage imod vaccinen, fordi hun ellers frygtede, at hendes datter ville blive taget fra hende.

	Krænket i sårbart øjeblik

	To aktuelle historier om nybagte mødre, der føler sig tvivlet på, umyndiggjorte og udsat for krænkende forhør foretaget i de allermest sårbare øjeblikke: fødslen og i den første tid som nybagt mor. I Vinita Brødholts tilfælde lignede det mest af alt kriminalisering af hendes fravalg af en vaccine, der ellers er et tilbud ifølge dansk lovgivning.

	Børnelægerne tager sig med rette af barnets tarv. Hvor den nybagte forælders beslutning repræsenterer en livstruende sundhedsrisiko for det nyfødte barn, er der ingen tvivl om, at der skal gribes ind omgåend. I alle andre tilfælde er det vanskeligt at argumentere for, at lægens ord er lov.

	Af en artikel i Dagens Medicin under overskriften ’Læger sjusker med hepatitisvaccine’ (5. februar 2013) fremgår det, at ca. 180 gravide med kronisk hepatitis B-virusinfektion er blevet screenet siden november 2007. Af disse statistisk set ganske få kvinder, er der stor forskel på smitterisiko.

	Det fremgår også af artiklen, at morens etniske oprindelse lægges til grund for fødestedets vurdering af risiko. Endelig fremgår det, at hvert enkelt fødested følger sine egne procedurer.

	Hvad der ikke fremgår af artiklen er, hvornår de nævnte procedurer anviser, at fødestederne skal tage drøftelsen om vaccination med moderen – før, under eller efter fødslen. Det fremgår heller ikke, hvordan emnet drøftes.

	Uanset hvor og hvordan er artiklens præmis, ganske som de to børnelæger, jeg personligt har oplevet gå imod nybagte mødres fravalg af vaccinen, at et fravalg er udtryk for en umoden og uansvarlig forælder.

	Systemets fordømmelse

	Langt mere vidtrækkende end den enkelte læges fordømmelse af den nybagte mor er sundhedsvæsenets fordømmelse eksemplificeret ved den ansvarshavende børnelæge fra Herlev, der udtaler, at sundhedsvæsnet har handlet korrekt ved at foretage en underretning til den nybagte mors hjemkommune, således at vaccinationen kunne tvinges igennem med magt.

	Hvad blev der af informeret samtykke, når man som mor, der vælger at sige nej tak til et tilbud om vaccination, efterfølgende overraskes på hjemadressen af politi og myndighedspersoner med sprøjten klar? Eller behøver frygte for, at en fortid trævles op, hvis man ikke lader sit barn vaccinere? Havde det ikke været på sin plads, at den børnelæge, der kraftigt tilskynder den nybagte mor til at tage imod vaccinen, havde informeret om konsekvenserne af ikke at tage imod tilbuddet? Spørgsmålet er bevidst polemisk. For svaret er, at så længe vaccinen ikke er lovpligtig, og så længe den ikke er behandling for en livstruende tilstand, truer enhver form for tvang den nybagte mors retssikkerhed.

	Tilbage sidder to kvinder, som på foruroligende ens vis fik en barsk begyndelse på moderskabet. Udsat for læger, der fuldstændig gik imod anerkendt og udbredt jordemorfaglig praksis, der har til formål at beskytte mor og barn.

	Tillid og tryghed er afgørende for tilknytningen mellem mor og barn og afgørende for barnets udvikling og trivsel såvel som morens evne til at udfolde sit moderskab.

	Vi kan kun håbe, at historien om Vinita Brødholt og Alessia kan føre til større opmærksomhed på de menneskelige følger af inkonsekvente procedurer og en uklarhed i tolkningen af lovgivningen. Man gjorde en nybagt mor fortræd.

	 

Annika Lion Kristensen er antropolog og doula (ikke-medicinsk fødselshjælper)

