Forbrydelse betaler sig



 Massemorderen Anders Behring Breiviks retssag begyndte i går omgærdet af heftige og svære diskussioner om, hvorvidt den overhovedet kan yde retfærdighed over for hans misgerning. Selv Norges statsminister, Jens Stoltenberg, kom til at udtale sig politiserende om dét, der bør være en faglig og retslig afgørelse, da han på tv mente, at det vil være en lettelse, hvis domstolen når frem til, at Breivik er tilregnelig og dermed kan afsone en normal straf. Det siger noget om, hvor ondt spørgsmålet om en retfærdig straf til forbryderen gør.
Derfor er det ironisk, at Breiviks største drømme lige nu er i færd med at gå i opfyldelse. 1500 journalister og teknikere fra 224 globale medier har sænket sig over Oslo som en multimedial bisværm og vil i de kommende ti uger levere Anders Behring Breivik en platform, som overgår de fleste debattørers vildeste fantasier.
Ingen selvbestaltet manifestforfatter på nogen norsk eller anden bondegård kan få adgang til den granskning, filosoferen og opmærksomhed, som nu vil møde ham.
Medierne har for stor magt over mediesamfundet, siges det sommetider. Men sagen Breivik viser også, at et individ, der er i stand til at sætte sig spektakulært nok ud over sin egen menneskelighed, kan gøre medier afmægtige over for det, han gerne vil: at gøre sig selv interessant.
Det skyldes ikke kun, som Berlingskes chefredaktør, Lisbeth Knudsen, i går kønt hævdede det, mediernes "oplysningsansvar" og nødvendigheden af at "tage lære af det". Det skyldes også, som den norske kommentator Kristopher Schau skrev i Morgenbladet, at vi elsker at kigge. »Bare stirre på ham. Der er ikke noget medmenneskeligt over det behov,« skriver Schau. Der er derimod pirring og fascination. Og forstår en massemorder at appellere stærkt nok til de to basale mediefølelser, har han os uhyggeligt nok i sin hule hånd.

