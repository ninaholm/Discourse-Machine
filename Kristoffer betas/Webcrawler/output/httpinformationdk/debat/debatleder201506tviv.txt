Tvivl
LEDER


 De var i tvivl, da valget blev udskrevet, og de er det endnu. 23 dages valgkamp med væg til væg-dækning i medierne har for rigtig mange danskere ikke bragt vished om, hvem og hvad de i dag skal stemme på. Angiveligt op mod hver femte vælger – 750.000 – var ifølge analyseinstituttet TNS-Gallup i går i tvivl. I forhold til valget i 2011 er det en stigning på 100.000.
Det er menneskeligt forståeligt, men demokratisk bekymrende.
Menneskeligt forståeligt, fordi valgkampen er endt i et visionsforladt ordkløveri mellem to personer – Helle Thorning-Schmidt og Lars Løkke Rasmussen – om to veje i dansk politik, som mange har vanskeligt ved at se forskel på.
Demokratisk bekymrende, fordi de mange tvivlrådige vælgere formentlig er et udtryk for, at stadig flere vælgere ikke kan identificere sig med den perspektivløse politiske samtale, særligt de to statsministerkandidater er garanter for.
Når statsministerpartierne falder over sig selv og hinanden, rejser de politiske yderfløje sig. Valget i dag bliver efter alt at dømme en sejrsparade for Dansk Folkeparti, Liberal Alliance, Enhedslisten og Alternativet, der netop er et stille og stadig større oprør mod den etablerede politiske dagsorden og retorik.
Men selv om Helle Thorning-Schmidt og Lars Løkke Rasmussen gensidigt de seneste uger har forsøgt at overtage hinandens velfærds-, sundheds- og flygtningepolitikker, så vil netop den kommende regerings støttepartier komme til at trække Danmark i to forskellige retninger. I det perspektiv er der ikke så meget at være i tvivl om.
På flygtningeområdet har Lars Løkke Rasmussen og Helle Thorning-Schmidt begge givet den med jernnæven i valgkampen. Midt i den største internationale flygtningestrøm siden Anden Verdenskrig har de to statsministerkandidater konkurreret om, hvem der mest effektivt kan holde grænser og sociale kasser lukkede. Danmarks position som humanitær stormagt er for længst forbi, og der skal målfoto til at afgøre, hvem der agter at stramme udlændingepolitikken mest. Men der er en verden til forskel på de partier, Løkke eller Thorning efter valget bliver afhængige af.
Under valgkampen har Venstre og Socialdemokraterne drevet velfærdspolitikken ud på absurditetens overdrev. De fleste vælgere har formentlig mistet både overblik og tillid til det stadig stigende milliardbeløb, de to statsministerkandidater rundhåndet har bebudet til sundhed, ældre og velfærd frem mod 2020.
Det er overbud på overbud, men uanset om beløbet ender på 15, 16, 20 eller 39 milliarder kroner, så forbliver det brøker i velfærdsstatens samlede budgetter, der i samme periode udgør 5.500 milliarder kroner. Der skal fintælling til at afgøre, hvem der agter at bruge flest penge på de syge, de ældre og den fælles velfærd.
Men der er en verden til forskel på de partier, Løkke eller Thorning efter valget bliver afhængige af. I det perspektiv er der heller ikke så meget at være i tvivl om.
Uanset navnet på Danmarks næste statsminister står Danmark uden en sammenhængende politisk vision på klimaområdet. Takket være Radikale Venstre har Danmark i dag en klimapolitik, der tåler international sammenligning, men ingen regering har endnu formuleret en politik for den nødvendige omstilling til et økologisk og økonomisk mere bæredygtigt samfund. Venstre og Socialdemokraterne har i valgkampen været enige om at holde sig til luftige hensigtserklæringer og jordstrygende handling.
Men der er en verden til forskel på de partier, Løkke eller Thorning efter valget bliver afhængige af. I det perspektiv er der ikke så meget at være i tvivl om.
Dagens folketingsvalg står imellem rød og blå blok. Det står mellem en grøn og en sort politik. Det står imellem Helle Thorning-Schmidt og Lars Løkke Rasmussen. Det står mellem to statsministerpartier, der i runde tal vil det samme. Men det står først og fremmest mellem de partier, morgendagens regering skal regere sammen med. Og i det perspektiv er der ikke så meget at være i tvivl om.
Godt folketingsvalg!

