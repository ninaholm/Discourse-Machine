Dansk kultur er også Kingo og Shubidua
Regeringen forsøger at definere dansk kultur som summen af folkelige bevægelser, social solidaritet og velfærdsstaten. Dermed ophøjer den sine egne politiske partiers historie og værdisæt til dansk kultur. Det er stærkt ekskluderende
Kronikøren vil ikke finde sig i at se dansk kultur opsummeret i én bestemt politisk-demokratisk tradition, men insisterer på at høre Danmark synge i både Ambrosius Stub og Shubidua (billedet).


 For nylig karakteriserede Sofie Carsten Nielsen (R), Magnus Heunicke (S) og Jesper Petersen (SF) i et debatindlæg i Berlingske regeringens værdipolitik som »åben« og i modsætning til den forrige regering, som havde stået for en »ekskluderende« politik og et »lukket« Danmark. For at give indtryk af at repræsentere et fremadrettet og kosmopolitisk værdisæt henviste de tre skribenter til USA’s udenrigsminister, Hillary Clinton. I en tale, Clinton holdt i Brasilien den 18. april i år havde hun angiveligt udtalt, at fremtiden ville tilhøre samfund, der ikke byggede på bestemte politiske og religiøse værdier. Et lands succes ville derimod afhænge af, om det var lukket eller åbent.
En af forfatterne må dog have skimmet en nyhedsside på internettet lidt for hastigt. For da jeg selv læste Clintons tale, kunne jeg konstatere, at den handlede om åbenhed forstået som gennemskuelighed i regeringsførelse, et frit marked og sikringen af borgernes frihed, altså almindelige liberale værdier. Hverken om udlændingepolitik eller om, hvad skolen skal undervise, eller om, hvilke flag vi må flage med i haven. De tre regeringstalsmænds indlæg var et eksempel på, hvordan regeringspartierne i øjeblikket forsøger at vinde på det værdipolitiske område, hvad de har sat til på det økonomiske. Men det er en farlig satsning. For i sin seneste analyse af vælgervandringer viser professor Søren Risbjerg Thomsen fra Aarhus Universitet, at mere end hver fjerde af Socialdemokratiets arbejdervælgere har forladt partiet siden valget i september 2011.
Flere kommentatorer, deriblandt Politikens lederskribent Kristian Madsen, forklarer vælgerflugten som et resultat af regeringens værdipolitiske udmeldinger. Budskaberne ligger ganske enkelt for langt fra ’blå Bjarne’, som den borgerlige arbejdervælger kaldes.
Indlægget fra Nielsen, Heunicke og Petersen var et svar til tre konservative spidser (Barfoed, Kiær og Jarlov), som nogle dage forinden havde beskyldt regeringen for at ville fremme »alle mulige andre kulturer … på bekostning af den danske.«
Populistiske grænsebomme
Også denne tekst havde Nielsen, Heunicke og Jespersen tilsyneladende haft svært ved at læse og forstå. De mente nemlig, de konservative skribenter gav udtryk for en forældet ’Gud konge og fædreland’-ideologi og et »krampagtigt« forsøg på at lukke Danmark om sig selv og holde ikke-dansk kultur udenfor med »populistiske grænsebomme«. Den læsning havde de ikke det mindste belæg for. Der var tale om den form for løsagtig brug politiske modstanderes udtalelser, som desværre kendetegner den politiske debat i Danmark i stadig højere grad.
Brallersætninger
Hvad de tre konservative nemlig havde fastslået i deres oplæg, var nemlig, at Danmark »altid har været og bør fortsat være positiv og åben over for resten af verden«.
Men, lød argumentet, hvis Danmark fremover skulle stå stærkt på den globale scene, ville det være nødvendigt med »en stærk fælles kultur«, som bygger på sprog, historie, traditioner, institutioner og symboler.
Forfatterne beskyldte regeringen for at ville indføre det »kulturløse og værdirelativistiske« samfund og henviste til nogle aktuelle eksempler: forslaget om at ændre Grundloven, lempelsen af udlændingelovgivningen, afskaffelsen af obligatorisk pensum i fagene dansk og historie i folkeskolen samt afskaffelsen af Dannebrogs særstilling i de danske flagregler.
De kunne have tilføjet regeringens forslag om at afskaffe undervisningen i det almendannende fag KLM (kristendom, livsanskuelse og medborgerskab) i læreruddannelsen.
Bortset fra ændringerne i udlændingelovgivningen blev ingen af disse spørgsmål dog adresseret af regeringens talerør.
Deres indlæg var først og fremmest en karikatur på borgerlig værdipolitik og et forsøg på at stille borgerlige politikere i et dårligt lys: Som mennesker, der nærer mistillid over for mennesker af anden etnisk baggrund, og som taler om den personlige frihed, mens de i virkeligheden ønsker at begrænse den.
En stor del af teksten bestod af brallersætninger af typen: »Vi tager dansk kultur alvorligt ved at åbne os mod en verden, vi så åbenlyst er en del af.« Eller: »Vi tror på, at globalt udsyn skaber national styrke.«
Demokrati og solidaritet
Der forekom imidlertid også en sætning, som fik denne læser til at spærre øjnene op: »For os handler dansk kultur om demokrati og udsyn«, lød den. Jeg synes, den er ganske afslørende for regeringens særdeles snævre og stærkt politiserende kultursyn. Så lad os lige se på, hvilken sammenhæng den indgik i.
Sætningen forekom i et afsnit, hvor de tre skribenter gjorde meget ud af at understrege, at de skam ikke stod for historieløshed og værdirelativisme: »Vi mener tværtimod, at sammenhængskraften i Danmark og dansk kultur har dybe historiske rødder og er funderet i demokratiske bevægelser såsom andelsbevægelsen, arbejderbevægelsen, kvindebevægelsen og den nordiske velfærdsmodel, der på solidarisk vis sikrer, at de bredeste skuldre bærer den tungeste byrde.« Med andre ord: dansk kultur handler om demokrati og social solidaritet. Færdig, finale, punktum.
Husk Kingo og Holberg
Jeg er selv langt hen ad vejen enig i deres syn på demokratiet og værdien af et aktivt, solidarisk medborgerskab. Men jeg finder alligevel formuleringen dybt problematisk og ekskluderende, for at bruge et forslidt udtryk. For kan man for alvor sige, at dansk kultur er »funderet« på de folkelige bevægelser og velfærdsstaten uden at se bort fra mange andre strømninger, ideer og traditioner i dansk historie, herunder ikke mindst kristendommens betydning? Jeg kan også udtrykke det på en personlig måde:
Mit eget Danmark er større og mere mangfoldigt end deres. Min historie rummer også middelalderens Jyske Lov, renæssancens Kingo og oplysningens Holberg. Mine nationale værdier er ikke kun politiske. De er også æstetiske. De findes også i Johannes V. Jensens romaner, Frank Jægers digte og Grundtvigs salmer. Mit Danmark er også Frederiksborg Slot, Thorvaldsens skulpturer og en stol af Wegner. Jeg hører Danmark synge i såvel Ambrosius Stub og Carl Nielsen som Shubidua og Isam B. Mit Danmark er mangfoldigt og ikke til at bringe på en bestemt formel.
Jeg vil derfor ikke finde mig i at se dansk kultur opsummeret i en bestemt politisk-demokratisk tradition og bevægelse. Det får mig til at opleve mig ekstremt ekskluderet! Det er der ganske sikkert også andre, der gør. Selv om ’deres Danmark’ er anderledes end ’mit’.
Regeringen synes så forhippet på at undgå, at nogen skulle føle sige udelukket fra det danske samfund, at den reducerer kultur til politik. Men hvis man påstår, at dansk kultur er funderet i de folkelige bevægelser efter 1864 og en bestemt velfærdsmodel, så fremstår man ikke kun som blind for sin egen kulturs mangfoldighed, rigdom og lange linjer. Så har man i virkeligheden ophøjet sine partiers historie og værdisæt til selve essensen af dansk kultur. Og så har man blot erstattet en nationalkonservativ essentialisme med en kulturradikal.
Se det ville en folkeskolelærer, der var blevet undervist i dannelsesfaget KLM (Kristendom, Livsoplysning og Medborgerskab), have kunnet gennemskue. Det fag sigter nemlig mod at give de studerende indsigt i grundlaget og de lange idé-, kultur- og samfundshistoriske perspektiver for skolens virke i det danske samfund siden Reformationen; altså at danne dem til kritiske, aktive og historisk bevidste medborgere. Men i virkeligheden har afskaffelsen af dette dannelsesfag i uddannelsessystemet måske til formål at gøre det lettere for politikerne at bilde befolkningen hvad som helst ind?
 
Michael Böss er lektor ved Aarhus Universitet

