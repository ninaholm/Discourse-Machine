Pride og skam går hånd i hånd

Forud for hvert eneste års prideparade udtrykker 'normale homoseksuelle' forargelse over paradens måde at fremstille homoseksuelle på. Men man kunne i stedet overveje, hvorfor man egentligt bliver provokeret af paraden. Arkiv


 I denne uge vil vi se et København, hvor regnbueflagene vil smælde - og hvor pride, stolthed, vil være et slagord på lige fod med lighed og mangfoldighed. Derfor er det måske en god idé at se lidt nærmere på pride som ideal inden for homokampen.
Pride kan ikke forstås uden dens modsætning, shame, altså skammen. Fordi vi lever i en verden, hvor heteroseksualitet er normen, vil dem, der ikke er heteroseksuelle, kende til skammen. Skammen over at være anderledes på det seksuelle og kønsmæssige område, skammen over at være pervers i manges øjne.
Pride er et forsøg på at vende denne skam om til en demonstrativ stolthed. Jeg skammer mig ikke (længere) over at være homoseksuel (eller biseksuel eller transkønnet). Jeg er stolt af det, og alle skal se, hvor stolt jeg er.
Pridetanken har homobevægelsen lånt fra borgerretsbevægelsen i USA og den har været benzin i homokampens motor siden starten af 1970'erne. Dog har man i 1990'erne og i det nye årtusinde kunne se en udvikling i retning af, at den mere mainstreamede homokamp lægger mere og mere fokus på rettigheder og ligestilling frem for demonstrativ stolthed over det forhold, at man er anderledes.
Inden for den såkaldte queer-bevægelse har  prideideen imidlertid længe været underlagt kritik. Især er den nyligt afdøde forsker Eve Kosofsky Sedgwick kendt for hendes kritik af selve ideen om, at skam kan vendes til stolthed. I stedet mener hun, at homoseksuelle m.fl. skal anerkende, at man ikke kan flygte fra skammen. Vi skal turde indse skammens rolle i vores liv - og forsøge, ved hjælp af bevidst demonstrativ 'pervers' adfærd, at sætte åbent spørgsmålstegn ved selve ideen om, at nogle former for adfærd er skamfulde.
Skammen
Ideen om denne såkaldte queere performativitet er ganske interessant - om end den nok lider under den basale mangel, at den stiller meget høje krav til omgivelsernes evne til at aflæse, hvad det her drejer sig om. Risikoen er jo, at folk bare bliver så provokerede, at de glemmer at tænke. Og så alligevel. Det er jo et fast indslag forud for hvert eneste års prideparade, at velmenende pæne og i egne øjne normale homoseksuelle udtrykker forargelse over paradens måde at fremstille homoseksuelle på. Men før man nu som lyserød borger går i selvsving i forargelse over, at homoseksuelle vover at være perverse i fuldt dagslys, kunne man overveje hvorfor man egentligt bliver provokeret af paraden og om denne følelse af provokation måske hænger sammen med, at man ikke har forholdt sig til skammens rolle i ens eget liv.
Karen M. Larsen, Væggerløse

