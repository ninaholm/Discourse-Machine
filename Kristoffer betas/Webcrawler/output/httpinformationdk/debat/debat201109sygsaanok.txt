Er du syg? Så har du nok røget, drukket, dovnet og spist forkert ...
Eller har du? Selv om den danske sundhedsdebat fokuserer på vores individuelle adfærd som kilden til sygdom, skyldes mange lidelser også vores gener, forurening, social ulighed, måden vi har indrettet samfundet eller noget helt femte. Det snævre fokus på individuel adfærd fordrejer vores sygdomsforklaringer. I sidste ende kan det gå ud over helbredet
Danskerne løber for livet — her ved sidste års Eremitageløb. Men trods den høje puls, kan de næppe løbe fra døden.


 Danske politikere ser befolkningens sundhed gennem KRAM-linsen. KRAM står for forkert Kost, Rygning, for meget Alkohol og for lidt Motion. Lige siden den socialdemokratisk-radikale regerings folkesundhedsprogram fra 1999 har politikerne hovedsageligt fokuseret på de fire faktorer som årsag til befolkningens sundhedsproblemer. Det er dem, forebyggelsesindsatsen har rettet sig imod. Det er samme logik, der gør sig gældende, når vi for tiden diskuterer højere afgifter på tobak, fedt og sukker.
Men KRAM-linsen har en række problematiske konsekvenser. Den indebærer for det første, at stort set kun de fire faktorer ses som årsager til sygdom og død, og for det andet, at sygdomme, hvor faktorerne ikke spiller nogen rolle, bliver overset.
Derfor går mange sygdomsårsager upåagtede hen. Det drejer f.eks. sig om veldokumenterede faktorer som partikelforurening, dårligt fysisk og psykisk arbejdsmiljø, stress, arbejdsløshed, ringe socialt netværk og lav uddannelse. Men det gælder også de mere omdiskuterede årsager, som f.eks. at økonomisk ulighed i et samfund ser ud til at give alle borgere ringere helbred — også de rigeste.
Nogle af de sundhedsproblemer, som prioriteres lavt, når man kigger gennem KRAM-linsen, er psykiske sygdomme og muskel-skeletsygdomme — bl.a. slid- og leddegigt. De forårsager megen lidelse, men har ikke har stor indvirkning på dødeligheden.
Her er vi fremme ved det andet karakteristikum ved den danske folkesundhedspolitik: Dødelighed spiller en særdeles stor rolle, og det betyder, at ikke-dødelige sygdomme prioriteres lavere.
Middellevetiden er det mest yndede mål for befolkningens sundhedstilstand. F.eks. skrev regeringen i 2007, at målet med forebyggelsespolitikken var, at danskerne skulle leve tre år mere, og i 2009 gjorde Lars Løkke Rasmussen det til et 2020-mål, at »den danske middellevetid skal være blandt de 10 højeste i verden«. Skal det mål nås, vil det næppe være eksempelvis muskelskeletlidelserne, som står højest på indsatslisten.
Livsstil som dræber
KRAM's indflydelse på vores sygdomsopfattelse ses også i det yndede begreb 'livsstilssygdomme'. Her betegner livsstil ikke en samlet måde at leve på, sådan som vi ser det i udtrykkene en 'ungdomslivsstil' eller 'middelklasselivsstil'. Begrebet bruges derimod om enkeltstående adfærdsformer som rygning eller motion.
Når der tales om livsstilssygdomme, handler det ofte om hjerte-kar-sygdomme, diabetes, visse kræftformer, kronisk obstruktiv lungesygdom, og en række, skiftende, andre sygdomme.
KRAM-linsen og talen om livsstilssygdomme er et problem, fordi det giver et fortegnet billede af befolkningens sundhedsproblemer og deres årsager. Dermed får vi et ringere grundlag for at tilrettelægge forebyggelsespolitikken. Hvis man ser på livsstilssygdomme, knytter der sig almindeligvis en forestilling til begrebet om, at disse sygdomme forårsages af menneskers adfærd. Der er også en udbredt opfattelse, at ændringer i vores adfærd har betydet, at de er blevet stadig mere almindelige dødsårsager.
Er rygning da ikke sundhedsskadeligt? Jo, i allerhøjeste grad. Men pointen er her, at rygning (eller andre af de nævnte adfærdsformer) aldrig er den eneste årsag til en sygdom. Hvis man ser på f.eks. kronisk obstruktiv lungesygdom, som endda kaldes rygerlunger, er det rigtigt, at de fleste, der får sygdommen er rygere, men ikke alle. Det er imidlertid også sådan, at de fleste rygere ikke får sygdommen. Rygning er derfor ikke den eneste årsag til sygdommen. Rygning er hverken en nødvendig eller tilstrækkelig årsag, sådan som navnet ellers giver indtryk af.
Flere årsager
Stort set alle sygdomme har flere årsager. For det første er vi forskelligt genetisk disponerede for forskellige sygdomme. For det andet udsættes vi i fostertilstanden og i barndommen for forskellige påvirkninger, som øger eller mindsker risikoen for at få sygdomme. Endelig er der i voksenlivet også en lang række andre faktorer, som nævnt ovenfor, der øger risikoen for at få en given sygdom.
Med begrebet livsstilssygdomme udnævner man en enkelt af disse årsagsgrupper — nemlig adfærden — som den primære synder, og det er misvisende.
Grunden til, at de såkaldte livsstilssygdomme er blevet mere almindelige dødsårsager, er heller ikke, at vi lever mere usundt, tværtimod. Årsagen er, at de fleste mennesker i dag lever længe nok til at udvikle sygdommene, som også kaldes kroniske, fordi denne type sygdomme er så længe om at udvikles.
At flere mennesker i dag bliver gamle skyldes, at de infektionssygdomme, som børn og unge tidligere døde af, er blevet sjældne. Årsagerne er bedre personlig hygiejne, hygiejne i forbindelse med madhåndtering, rent drikkevand, bedre ernæring, bedre boliger, mindre familier, vaccinationer og antibiotika og sikkert flere, som vi endnu ikke kender præcist.
Døden skal have en årsag
Hvis vi går tilbage til 1920'erne, det første årti med dødsårsagsstatistik for hele Danmark, døde rigtig mange mennesker af infektionssygdomme, ikke mindst tuberkulose. 75 pct. af tuberkulosedødsfaldene var blandt personer under 45 år. Samme mønster ses for de fleste infektionssygdomme. De, som blev gamle nok, døde også den gang hovedsageligt af hjerte-kar-sygdomme og kræftsygdomme.
Lidt forenklet sagt har infektionssygdommenes tilbagegang som dødsårsag altså givet plads til de såkaldte livsstilssygdomme. Min pointe er ikke, at rygning, druk og inaktivitet ikke har betydning for udviklingen af disse sygdomme og for tidlig død. Nedgangen i rygningen har højst sandsynligt bidraget til faldet i dødsfald forårsaget af hjerte-kar-sygdomme. Pointen er blot, at hjerte-kar-sygdomme stadig er en meget hyppig dødsårsag, især blandt de ældste. Døden skal nemlig have en årsag, og de fleste, som lever længe nok, udvikler hjerte-kar-sygdomme eller kræft. Det gjorde de i 1920'erne, og de gør de den dag i dag.
Overset forebyggelse
Med KRAM-linsen overses mange forebyggelsesmuligheder. Forudsat at det er et politisk mål at mindske sygelighed og dødelighed — og det er det for de fleste politiske partier — kan det derfor være en idé at se på problemerne med andre briller.
Hvis man bliver opmærksom på nogle af de mange andre sygdomsårsager, vil man kunne finde andre områder at lave forebyggelse på og dermed samlet få en større effekt.
Vil man gøre noget ved den sociale ulighed i sundhed — hvad de fleste partier også taler for — ville det have betydning, hvis de ringest stillede røg mindre og bevægede sig mere. Adfærden kan imidlertid ikke forklare hele den sociale ulighed i dødelighed eller sygelighed. Derfor må indsatsen være bredere.
Dertil kommer, at nogle af de sygdomme, som giver social ulighed i sygelighed og tabt funktionsevne, især psykiske lidelser og muskelskeletlidelser, overses, når fokus er på KRAM og livsstilssygdomme.
Både for at mindske den sociale ulighed i sundhed og for at forbedre folkesundheden samlet, vil en indsats som ikke kun retter sig mod KRAM-faktorerne, men også handler om fysisk og psykisk arbejdsmiljø, ydre miljø og sociale forhold som arbejdsløshed, hjemløshed mv. kunne bidrage. Det ville medvirke til at reducere forekomsten af hjerte-kar-sygdomme og også visse kræftformer.
Nu er det ikke sådan, at dansk politik kun handler om KRAM, der er politikker der sigter på at mindske antallet af arbejds- og trafikulykker, forbedre arbejdsmiljøet i øvrigt, mindske luftforurening, skabe gode opvækstforhold, mindske social ulighed, øge social sammenhængskraft mv. Det er dog markant, at disse områder sjældent omtales som en del af folkesundhedspolitikken. Her adskiller den danske politik sig fra eksempelvis den norske, hvor disse forhold spiller en central rolle.
Kort sagt, den danske folkesundhedspolitik er fokuseret på dødelige sygdomme og på adfærdsformer som forkert kost, rygning, alkoholforbrug og fysisk inaktivitet. Ikke-dødelige sygdomme og andre sygdomsårsager spiller en forholdsvis lille rolle. Der er således plads for forebyggelsesindsatser på mange andre områder. KRAM-linsen bidrager til at skjule disse forhold.
 
Signild Vallgårda er professor ved Institut for Folkesundhedsvidenskab på Københavns Universitet

