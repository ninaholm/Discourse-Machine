Vuggestuebørn skal ikke testes



 
	Der bliver den 8. januar stillet forslag om at teste børn helt ned i vuggestuealderen på grund af middelmådige resultater i Pisaundersøgelsen fra 2013. I det forslag ligger der imidlertid flere problemstillinger.

	Pædagoger har i en årrække testet børnene i daginstitutionerne på deres sproglige og sociale færdigheder. Der er på den måde ikke noget nyt i at teste børn, men ved at indføre flere test i daginstitutionerne vil der blive endnu færre ressourcer til at udføre de daglige pædagogiske opgaver. Der er allerede nu et stort dokumentationsarbejde at udføre for pædagogerne– og er det ikke klart at foretrække, at så mange personaleressourcer som muligt bliver anvendt sammen med børnene?

	Hvad med i stedet at bruge nogle flere penge på en bedre personalenormering? Daginstitutioner over hele landet har de seneste år set sig nødsaget til at reducere personalestaben markant. Derfor er der mange steder dobbelt så mange børn per pædagog som anbefalet af fagforeningen BUPL.

	Det er desuden et problem, hvis man ikke har tillid til pædagogernes faglige dømmekraft, men i større og større omfang lader test afgøre, hvorvidt et barn eller en børnegruppe udvikler sig i en hensigtsmæssig retning. Pædagogerne har en mellemlang videregående uddannelse, og mange har tilmed værdifulde efteruddannelser – så man må forvente, at de har den ekspertise, der skal til.

	Præstationsangst

	Børn er desuden forskellige – nogle børn udvikler præstationsangst, hvis de udsættes for alt for mange test. Jeg kan frygte, at samfundet gennem disse test forsøger at styre synet på, hvad der er normalt og ønskværdigt i en bestemt retning. Det er en ensretning, der ikke er gavnlig. Hvorfor ikke bare lade børn være børn? I hvert fald så længe de går i vuggestue og børnehave.

	I Danmark er man alt for nervøs for at sakke bagud i konkurrencen med andre lande. Alt er derfor gennemsyret af tanken om at skabe mere og mere vækst – at blive en global konkurrencestat.

	Men der er også andre former for værdier end dem, der lige kan måles, vejes og testes. Jeg er bange for, at på lang sigt bliver det kreative, musiske og legende menneske skubbet i baggrunden til fordel for det rationelle fornuftsmenneske. Men i ethvert samfund er der stadig brug for begge typer.

Helle Nielsen, Randers

