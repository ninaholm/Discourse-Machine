Åbent Universitet?



 Videnskabsminister Helge Sander (V) har efterlyst konkrete eksempler på, at der er problemer med ytringsfriheden på universiteterne. Information har de seneste måneder fundet to af slagsen. Det seneste er fra DTU, hvor en forsker står til at blive forflyttet fra sit institut, fordi han offentligt kritiserede stedets arbejdsforhold. Og i marts kørte sagen om en forsker fra Aarhus Universitet, som blev truet med fyring ifølge DJØF og flere eksperter, fordi hun havde kritiseret universitets samarbejde med Cheminova.
Med konkrete eksempler på bordet, ønsker Helge Sander ikke at udtale sig om dem. Det er "enkelt sager" og den slags udtaler politikere sig kun om, når de kan se en fordel i det. Det kan Helge Sander ikke. For lige nu er på universiteterne i gang med en omfattende evaluering af universitetsloven fra 2003, som afskaffede universitetsdemokratiet og indførte ansatte ledere med øget magt. Og det er netop universitetslovens nye ledelsesstruktur, der er skyld i, at man på universiteterne kan opleve eksempler på, at de ansattes ytringsfrihed knægtes. 
På universiteterne, hvor nye ideer gerne skulle udklækkes, og hvor der traditionelt er højt til loftet og åben debat om videnskaben, er de ansattes ytringsfrihed helt grundlæggende. Derfor ville det være fornuftigt at genindføre universitetsdemokratiet. Ikke nødvendigvis i den forstand at man skal køre alt tilbage til tiden før 2003, hvor der også var problemer - blandt andet med umotiverede ledere og forskere. Men en ny variant af en demokratisk struktur vil være en fordel. Ikke kun i forhold til ytringsfriheden. Information har de seneste år skrevet om mange forskelligartede problemer med ledere på RUC, Aalborg Universitet, Københavns Universitet, DTU og Aarhus Universitet. Alle sagerne bunder trods deres forskelligheder dybest set i, at man har ansat nogle egenrådige ledere.
Genindføres demokratiet på universiteterne, vil forskere kunne skille sig af med en leder, hvis de har været så uheldige at få en af dem, der truer med fyring, når de udtaler sig kritisk - eller beskylder dem for at sidde i Nyhavn og drikke øl i arbejdstiden, for nu at tage et par tænkte eksempler. 
I dag kræver det, at en leder højere oppe i hierarkiet, som selv har ansat den pågældende person, er enig i, at en ny leder er nødvendig, hvilket er et nederlag ud ad til. Endelig har valgte ledere den fordel, at de er nødt til at lytte til 'vælgerne', for ellers bliver de ikke genvalgt. Det sikrer dialog og indblanding af de menige medarbejdere i de vigtige beslutninger - og dermed færre af de problematiske sager.
Videnskabsministeren har imidlertid allerede afvist, at der bliver ændret i ledelsesstrukturen på universiteterne i forbindelse med den nuværende evaluering. I Danmark er demokrati tilsyneladende kun den optimale styreform ét sted.
I hvert fald virker det underligt, at politikere - som i andre sammenhænge kæmper for udbredelse af demokratiet - har afskaffet det på universiteterne.

