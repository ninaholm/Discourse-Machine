Virksomhedernes falske medborgerskab



 Sidse Thygesen og Asgar H. Hansen efterlyste 16. april en holdningsændring hos forbrugerne og en diskussion af deres 'globale medborgerskab.' Denne holdningsændring hos forbrugerne er nemlig nødvendig, hvis man som skribenterne håber, at markedskræfterne løser verdens problemer gennem det eviggrønne udbud/-efterspørgselsdogme.
Skribenterne hævder, at der er sket en forandring inden for CSR-området (corporate social responsability), hvor vi i stedet for at tale om virksomhedernes ansvar i dag taler mere om virksomhedernes medborgerskab. Og selv om det stadig mest er virksomhederne selv, der taler om dette medborgerskab, er jeg da enig med skribenterne i, at det signalerer en forandring. En forandring til det værre.
At omtale virksomhedernes sociale ansvar som 'medborgerskab' fratager dem deres unikke status som virksomheder og inkluderer dem i det medborgerlige fællesskab, som hidtil har været reserveret for samfundets individer.
Virksomhedernes ansvar kan ikke sidestilles med den enkelte borgers, fordi virksomhedernes negative (og positive) indvirkning på samfundet berører mange flere borgere og meget mere miljø, end den enkelte borger kommer i kontakt med.
Jeg mener, at alle mennesker er etisk forpligtede til at gebærde sig med omtanke for sine omgivelser. Men vi kommer ikke uden om, at økonomisk råderum og uddannelsesniveau ikke er lige fordelt, ligesom markedet langt fra er gennemsigtigt. Derfor kan man ikke forlade sig på, at forbrugerne efterspørger tilstrækkelige mængder økologiske varer til at redde miljøet eller boykotter tilstrækkelig mange multinationale selskaber til at stoppe børnearbejde og slaveri. Der er brug for politisk handlekraft og mod, ligesom der er brug for, at virksomheder vedkender sig deres sociale ansvar.
Det neoliberale projekt tager netop udgangspunkt i en blind tillid til markedets logik og frivillighedens ukrænkelighed. Man tør ikke regulere fra politisk hold, fordi man frygter, at det kan skævvride markedets dynamo - den frie konkurrence - og dermed hæmme væksten. Samtidig fritager neoliberalismen virksomhederne fra deres sociale ansvar ved - i vækstens navn - at hævde, at det er op til forbrugerne at efterspørge bæredygtige produkter.
Sidse Thygesen og Asger H. Hansen har med deres kommentar gjort sig selv til bannerførerer i det neoliberale projekts ansvarsforskydning ved at fokusere på forbrugerne frem for at fokusere på dem med pengene og magten. De sparker nedad på de som er fjernest fra den egentlige indflydelse, og som i sidste ende betaler prisen for virksomhedernes grådighed og politikernes sløvsind: borgerne.

