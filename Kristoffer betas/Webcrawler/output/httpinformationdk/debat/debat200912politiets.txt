Politiets aktion forværrer klimaet
Lørdagens politiaktion mod fredelige demonstranter er blevet et direkte angreb på ytringsfriheden og forsamlingsfriheden i Danmark


 Per Larsen, chefpolitiinspektør ved Københavns Politi, udtalte bl.a. til pressen i går om en fredelig, tysk klimaaktivist, der var forskrækket over at være blevet anholdt og at skulle sidde i timevis på den kolde asfalt og ikke kunne få at vide hvorfor, følgende: »Hun er jo superuheldig, at hun er på det sted på det tidspunkt (...) Efter vores overbevisning så er hovedparten af dem vi har, det er nogen, der har meget godt af at blive dæmpet (...) vi har en helt klar intention om at gardere os (...) Det har vi lært i dag.«
Lad os tage det sidste først: Med alle de politibusser og vogne, politiet er i besiddelse af, hvorfor har politiet så ikke sørget for at bringe demonstranterne ind i varmen med det samme?
Politiet er flere gange før blevet kritiseret for at lade folk sidde i et tog i længere tid, f.eks. i forbindelse med masseanholdelse omkring ungdomshusaktioner og  efter en fodboldkamp med  Israel for nogle år siden!
Den tid, folk har tilbragt på gaden med masser af politi omkring, kunne politiet have brugt på at registrere dem og derpå løslade alle dem, der ikke havde kastet med sten.
Politiets 'klimaaktion'  under den store klimademonstration lørdag må således først og fremmest ses  - ikke som en aktion, der skulle bevare ro og orden, men som en klimaforværrende anti-demokratisk aktion med det formål at skræmme folk fra at demonstrere!
Image har lidt skade
Således er den blevet et  direkte angreb på ytringsfriheden og forsamlingsfriheden i Danmark, og til støtte for de rige lande, som ikke ønsker at skære tilstrækkelig ned på CO2-udledningen og ressourceforbruget.
For selv om man blot var en helt uskyldig fredelig aktivist ved demonstrationen  12. december, kunne man sagtens blive anholdt og ydmyget, så det minder om tortur:
at få bagbundet hænderne på ryggen med strips
en hård tone fra politiets side
at blive lagt ned på gaden, evt. få mast et knæ ned i ryggen, >for at blive bundet
sidde i kulden på gaden > uden at måtte røre sig i op til fem timer
at blive truet med hunde
at blive slået på med knipler
at få tåregas i øjnene
usikkerhed og manglende begrundelse af, hvorfor man er blevet anholdt
usikkerhed om, hvornår man kommer ind i varmen, usikkerhed om, hvornår man kunne blive løsladt, nægtet at få lov at gå på toilettet, således at > man måske må tisse i bukserne på gaden
ikke have mulighed for at  informere andre om anholdelsen pr. telefon pga. bagbindingen
Politiets aktion er klimaforværrende i mere end én forstand: Ud over at modvirke kampen for et bedre klima, forpester den klimaet mellem politi og demonstranter, og den gør det vanskeligere for unge at se, hvorfor ikkevold er vejen frem, når det ikke bliver respekteret af politiet. Lørdagens aktion kan være starten til, at nogle vrede unge begynder en mere voldelig karriere. Under alle omstændigheder har politiets image lidt skade, og Danmark har  fået et image som politistat!
Det er vigtigt, at de demonstranter, der er blevet anholdt, søger en særlig stor erstatning pga. den lange tid, de har siddet i kulden og de urimelige lidelser, der er påført dem, skønt de bare deltog i en fredelig og lovlig demonstration! >
Politiets lave og støjende helikopterflyvning, som gjorde, at mange demonstranter ikke kunne høre talerne, var også en unødvendig sabotage af klimademonstrationen!
Politiets klimaaktion viser, at de med lømmelpakken har fået meget mere magt, end de kan administrere.


