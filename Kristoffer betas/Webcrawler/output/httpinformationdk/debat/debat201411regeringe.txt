Regeringen mister international tillid



 At regeringen i finansloven for 2015 beskærer u-landsbistanden med en milliard kroner, er udtryk for en ny og meget ærgerlig kurs.
Hidtil har Danmark været anset for at være en udviklingspolitisk stormagt, der tog internationalt ansvar i humanitære katastrofer, men især også når det gjaldt den bæredygtige, langsigtede udvikling. Derfor sker regeringens kursændring på det værst tænkelige tidspunkt, da verdenssamfundet i 2015 skal samles om en række vigtige dagsordener ved de globale forhandlingsborde. Og med nedskæringerne i u-landsbistanden kan man frygte, at tilliden til Danmark vil blive sat over styr.
2015 er året, hvor verdens ledere skal vedtage FN’s nye globale udviklingsmål. Målene skal sætte en fælles kurs for den globale udvikling de næste 15 år, der blandt andet kan sikre, at vi afskaffer den ekstreme fattigdom. Danmark står til at få formandsposten ved FN’s generalforsamling i New York, men man kan frygte, at nedskæringerne i u-landsbistanden vil få konsekvenser for det danske lederskab og dermed forhandlingernes slutresultat.
2015 er også året, hvor en ny klimaaftale skal forhandles på plads. COP21 i Paris er sidste udkald, og skal forhandlingerne ende med en ambitiøs og forpligtende klimaaftale, er det afgørende, at lande som Danmark går forrest. At regeringen neddrosler Danmarks internationale engagement, stikker i en helt anden retning, og konsekvensen kan blive, at andre lande går samme vej.
Erfaring kræver ansvar
Også i EU trækker man næste år i det globale arbejdstøj. Under titlen Europæisk År for Udvikling har parlamentet besluttet, at de 28 medlemslande det kommende år skal rette fokus mod den globale udvikling.
Hvis Danmark tager ansvar, kan vi nå langt. Danmark har erfaringerne – om vi også har autoriteten, afhænger af, om vi samtidig fører en aktiv og ansvarlig udviklingspolitik.
Danmark har længe været et land, der tager internationalt ansvar. Med disse pludselige nedskæringer i u-landsbistanden gambler regeringen med den tillid, som Danmark og de danske ngo’er har opbygget over hele verden. Regeringen bør i stedet sikre, at Danmark fortsat er et land, der engagerer sig internationalt og bidrager aktivt til udviklingen i resten af verden.

