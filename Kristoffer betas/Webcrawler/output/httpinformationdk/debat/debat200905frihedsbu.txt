Frihedsbudskabet: Vækstfriheden!
Altså friheden fra tvangen til absolut at skulle vokse som en kræftsvulst


 Nu afdøde Kresten Helveg Petersen, tidligere undervisnings- og kulturminister, far og bedstefar til de særdeles nulevende Helveg'er, ønskede i sin tid altid ferieaspiranter held og lykke til at vende hjem nogenlunde lige så uskadte, som de drog ud. Han byggede på erfaringen af, at i ferien havde mange fået tid til at tænke sig om og opdage, at de egentlig ikke trivedes: Arbejdet var ærlig talt ulideligt, ægteskabet jo i virkeligheden gået i tomgang, børnene faktisk en plage, kroppen slet og ret blevet for fed, Danmark gabende trivielt og så videre. Min ferie gennem hele april er overstået for denne gang- og jeg er uskadt.
Mere end det: Opmuntret!
Af børnebørnene især. Men da også deres forældre. Og så vennerne og veninderne, man har været til besvær og alle uden undtagelse taget det, som om de ku' li' det. Selv Frie Ord og Information har været noget at se frem til ...
Bagsiden
For ikke at tale om vejret. April dette år har jo som bekendt slået alle sine tidligere ellers store rekorder fra de seneste år: I solskinstimer og varmegrader.
Æhh ... : "Midt i glæden over den varme forårssol og mirabelletræernes tidlige blomstren har en række af verdens førende klimaforskere et nedslående budskab til forårskåde soldyrkere. For det varmere danske klima er en bagside af den globale opvarmning, der vil ændre det verdenskort, vi kender i dag," som skrevet stod et sted på internettet forleden. Eller, som en af vennerne lige fik mumlet. inden han kastede sig på hesten ud i det blomsterflor, der er kommet en lille måned for tidligt:
"Nu håber jeg sgu ikke, det har noget med alt det der klima at gøre."
Nej, hvem har dog kunnet håbe det? I stedet for at nyde det? Bortset fra den enestående danske skribent, der har æren af ovenstående formulering: "For det varmere danske klima er en bagside ..."! Ikke har, men er en bagside? Til hvad? Til "den globale opvarmning, der vil ændre det verdenskort, vi kender i dag."
Forsiden, det vidunderligt varme aprilsvejr, er en bagside, fordi folk bare går og nyder det. I stedet for at gøre noget ved det. Opvarmningen, den globale, altså.
Hvad kommer der så ud af det?
"Grum vækst i grønt vås," som Information i går karakteriserede regeringens erklæret historiske og ambitiøse plan for "Grøn Vækst". Der vil gøre Danmark til lige så erklæret foregangsland for aktieselskabernes indtog "ude på landet" med landbrugsindustri i stordrift uden begrænsninger, hvad dyrehold og lignende angår.
Velfærd uden vækst
Så er vi sandelig kommet hjem fra ferie. Igen. Her har man gået og nydt det, og så skulle man i overensstemmelse med verdens, herunder Danmarks, sande tilstand i stedet for være sunket sammen i skam, skyld og synd. 
Dog, nej. Også her er opmuntring at hente. 
Sågar fra Informations omtale den 11. april i år af et af de vigtigste værker, der er udkommet siden Anden Verdenskrigs afslutning, den britiske kommissionsrapport om velfærd uden vækst, Prosperity without growth, der kan downloades på www.sd-commission.org.uk. Dette, på trods af at artiklen bar overskriften: "Et system uden fremtid. Et system drevet af angst. - Denne artikel ønsker De ikke at læse. Den punkterer enhver forestilling om, at krisen driver over, og verden igen bliver pæn og ordentlig med stabil, høj vækst."
For i artiklen blev rapporten citeret for følgende: "Det mest sigende er det næsten alt for perfekte 'fit' mellem husholdningernes fortsatte forbrug af 'det nye' og virksomhedernes fortsatte produktion af 'det nye'. Det tomme selvs rastløse begær udgør et perfekt komplement til entreprenørens rastløse innovation (...) Disse to selvforstærkende processer er præcis, hvad der behøves for at drive væksten i vejret," hedder det. "Dette er et system drevet af angst," påpeger bæredygtighedskommissionen. Ligesom 'det tomme selv' er ængstelig omkring egen identitet, anerkendelse og status, og ligesom entreprenøren er nervøs for egen evne til at klare konkurrencepresset, så er det samlede system i vækst-økonomien underlagt et angstskabende pres.
"En følelse af frygt gennemsyrer det moderne samfund," skriver rapportens hovedforfatter økonomiprofessor Tim Jackson. "De finansielle institutioner blev nærmest lammede af skræk", da krisen kom. "Forbrugerne holdt op med at forbruge på grund af det. Regeringerne udviste tegn på total rådvildhed på grund af såvel forandringernes hast som konsekvenserne ved at fejle." 
"Når først (vækstens) dilemma er erkendt, hviler det så faretruende over vor fremtid, at vi er desperate nok til at tro på mirakler. At teknologien vil redde os (...) Men denne vrangforestillingens strategi har nået sine grænser, konkluderes det."
Men er der noget, jeg ikke har i de foregående fem uger, så er det at fylde et tomt selv med indkøb og forbrug. Jeg har drevet den af, har jeg. Opfyldt af børnebørn, deres forældre, venner og veninder, forventningen om Information - og det gode vejr. Og læsningen af selve den britiske rapport. Som bebuder af-vækst, de-growth, som det nye modeord.
Vækstfriheden nærmer sig. Hvilken befrielsesdag i dag.


