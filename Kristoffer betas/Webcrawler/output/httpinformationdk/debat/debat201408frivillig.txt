Frivilligt, delvist frivilligt og ufrivilligt privat
Grænsen mellem politikeren og privatpersonen er endnu en gang blevet flyttet


 I den seneste tid har der været tre episoder i dansk politik, der kan få vidtrækkende konsekvenser.
Og det er hverken, at Lars Barfoed gik som Konservatives formand, at Venstre har gjort det til sin officielle politik af forskelsbehandle udlændinge, eller at SF og Enhedslisten endnu en gang kræver forbedrede dagpengeregler (og at Margrethe Vestager endnu en gang afviste dette).
Nej, det er, at Astrid Krag, Søren Pape og Johanne Schmidt-Nielsen henholdsvis frivilligt, delvist frivilligt og ufrivilligt har været med til at flytte grænserne for politikernes privatliv.
Søren Pape overraskede de fleste ved at stå frem og fortælle, han er homoseksuel. Men Søren Pape valgte først at springe ud, efter at bl.a. Ekstra Bladet forinden under et interview direkte havde spurgt, om han var homoseksuel (svaret lød: »Alt vedrørende mit privatliv er privat«). Samtidig refererede Berlingske i et portræt hjemme fra Bjerringbro, at der cirkulerede »rygter« om ham. Uden at sætte ord på disse rygter, lod avisen en af hans konservative byrådskolleger forklare, at »vi i Viborg er konservative på den dårlige ’måde’, at »folk er bange for at bekende kulør« – ligesom avisen selv viderebragte et andet »rygte«, nemlig at den nye partiformand angiveligt først flyttede hjemmefra, da han var oppe i 30’erne!
»Jeg havde egentlig besluttet, at dét, at jeg er homoseksuel, skulle holdes under privatlivets fred, men jeg får så mange spørgsmål, så nu siger jeg det, som det er,« forklarede Søren Pape til Fyens Stiftstidende.
Johanne Schmidt-Nielsen vendte aldrig tilbage på et spørgsmål fra Se og Hør, hvilket nu ikke stoppede ugebladet i at beskrive »Johannes hede nat«. En fotograf fangede Enhedslistens politiske ordfører sammen med den tidligere DSU-formand og nuværende socialdemokratiske folketingskandidat Peter Hummelgaard i en sen nattetime på shawarmastedet Beyti på hjørnet af Nørrebrogade og Blågårdsgade i København. Herfra traskede parret hjem til Johanne Schmidt-Nielsens lejlighed blot et par hundrede meter derfra til en – angiveligt – »steghed politikernat«.
Til gengæld besluttede Astrid Krag selv at spænde danskeskoen på og stille op som den næste i rækken af politikere, som har deltaget i Vild med dans. Den tidligere sundhedsminister og formandskandidat håber at kunne overføre disciplinen fra sit politiske arbejde til dansetræningen og dermed slå den hidtil bedst placerede politiker, Klaus Bondam (en tredjeplads). Hvor Astrid Krag i forsøget på at vise sin folkelighed vælger at flytte grænsen mellem politik og privatliv, tager Se og Hørs paparazzibilleder af Johanne Schmidt-Nielsen denne valgmulighed ud af politikerens hænder.
Fremover bliver valget truffet af en tilfældig forbipasserende med en smartphone i køen, på restauranten eller bare gaden. Hvis ikke episoden med Søren Pape i virkeligheden afslører, at dette allerede er sket?
I 2012 blev det kritiseret, at Helle Thorning-Schmidt – forud for Skattekommissionens afhøringer – måtte føle sig nødsaget til at dementere rygterne om, af Stephen Kinnock skulle være bi- eller homosek- suel. Når undersøgelseskommissionen engang var færdig, ville »dansk politik ikke være det samme,« forudså Berlingske. Hvorimod avisen denne gang mener, at Søren Pape gjorde det rigtige:
»Spekulationer lukkes ofte bedst ved bare at sige tingene, som de er,« skriver Berlingske.
Konservative har da også tidligere forsøgt at tvinge KU til at fjerne en artikel og et billede fra ungdomsorganisationens hjemmeside om homoseksuelle og lesbiske, der bl.a. viderebragte rygter om Anders Fogh Rasmussen, og hvor en homoseksuel fortalte, at hvis statsministeren var homoseksuel, »ville der komme en slags opstandelse mod ham«. Hvis ungdomsorganisationen ville tages alvorligt, så overlod den det til sladderpressen at viderebringe den slags rygter, lød advarslen.
Men i 2014 mener hverken Konservative eller pressen længere, at rygter hverken kan eller skal ties ihjel.
Søren Pape får ros for, at han – forhåbentlig – gør op med manges – ikke mindst politikeres – frygt for, at det store flertal af vælgere ikke vil acceptere en anden seksualitet end mand-kvinde. Til gengæld gør den nye konservative formand det samtidig sværere for dem, som eventuelt stadig ønsker at holde den skjult ved at undslå at svare på spørgsmål herom.
Kim Kristensen er politisk reporter på Christiansborg.

