Hav en god dag, skat
Mange forældre er tilbøjelige til at opfatte familielivet som børnenes virkelige liv, mens institutionslivet er substitutionen. Men for børnene er den ene virkelighed lige så reel som den anden. Derfor skal der kæmpes hårdt for gode kår begge steder


 Jeg ved ikke, om min indlevelsesevne er mere begrænset end de flestes, men jeg kan godt have fornemmelsen af, at mine børn holder op med at eksistere i det øjeblik, jeg kysser dem farvel om morgenen, og at de genopstår i det øjeblik, jeg ser dem igen om eftermiddagen.
Det gør de jo ikke.
Det ved jeg godt med min fornuft – men jeg forstod det først rigtigt, da jeg arbejdede som vikar i forskellige børnehaver og vuggestuer for et par år siden.
Jeg var lamslået over, hvor intense børnenes dage var. Hvor meget der nåede at ske i løbet af sådan en dag. Hvor mange betydningsfulde øjeblikke, der var. Hvor lange dagene var – ikke i timer, men i indhold. Fulde af frustration, begejstring, ømhed, livlighed, sorg, glæde, humor.
Det er en oplevelse, jeg godt kunne unde alle forældre, der har børn i daginstitutioner. At være der en hel dag og se, hvor meget der sker.
De fleste forældre jeg kender, mig selv inklusive, er glade for at arbejde og ville ikke undvære det. For så vidt er vi også glade for at kunne aflevere vores børn.
Måske synes vi, at de er der lidt for længe. Måske synes vi, at vi burde være den slags forældre, der hentede vores børn klokken 15. Det kan bare ikke rigtig hænge sammen. Måske er det derfor, at vi er tilbøjelige til at nedtone betydningen af det, vores børn oplever mellem 8 og 16. Hver dag.
Børnene lever deres liv i to sfærer, den derhjemme og den i institutionen. Det er to virkeligheder, som de navigerer i hver dag. Det ved vi godt. Mange af os ved også godt, at det kaldes dobbeltsocialisering. Vi har tjek på det. I teorien.
Alligevel er vi tilbøjelige til at tænke, at den ene virkelighed er mere rigtig end den anden. At det er i familien, at vores børnene lever deres virkelige liv. At institutionslivet er substitutionen, det der bliver sat i stedet for det virkelige liv, mens vi arbejder.
Men for børnene er den ene virkelighed lige så reel som den anden. Og i timer (og måske intensitet) fylder institutionslivet mere end det halve for mange børn hver dag.
Det kan være ubekvemt at indse. Det passer ikke rigtig med vores egen forestilling om, at børnene først og fremmest lever deres liv sammen med os.
Det er ikke så underligt, at vi slår os i tøjret – kontroltabet er så monumentalt. Men for at undgå at se det i øjnene eller håndtere det kommer vi til at skrue på vores forestilling om børnenes liv, så den passer i vores egen forståelse af verden og vores ønsker om, hvordan verden gerne skulle se ud.
Men vi gør hverken os selv eller vores børn en tjeneste. For når vi lukker øjnene over for den kolossale indflydelse, bl.a. pædagogerne har på vores børn, risikerer vi, at vi byder vores børn urimelige forhold.
Vi tænker, at det er jo bare er børnehaven. Det virker hyggeligt, det er sikkert fint nok. Men når vi gang på gang oplever, at der f.eks. ikke er nok pædagoger på arbejde, fordi sygemeldinger og stress lægger arbejdspladsen ned, burde vi som forældre gøre oprør på vores børns vegne. Vi burde tage ansvar, vi burde demonstrere, vi burde stille politikerne til ansvar.
Vi gør os så mange tanker om, hvordan børnene skal have det i familien. Hvordan vi skal have det sammen, hvad der er meningsfuldt, og hvad der er urimeligt. Vi stiller krav til os selv. Vi fejler selvfølgelig også hele tiden, men vi prøver i det mindste. Vi burde gøre os lige så mange tanker om børnenes anden virkelighed. Hvad er i orden, hvad er ikke?
Vores børns institutioner er også vores institutioner. Vi burde kæmpe for dem på vores børns vegne.
Også selv om man kan have fornemmelsen af, at ens børn holder op med at eksistere, når man har afleveret dem, og først genopstår, når man henter dem igen.
Det gør de jo ikke. Jeg ved det, for jeg har selv set det.
Julie Top-Nørgaard er pædagogstuderende og journalist. 
Klummen er udtryk for skribentens egen holdning

