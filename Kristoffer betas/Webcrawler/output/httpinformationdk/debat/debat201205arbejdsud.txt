Arbejdsudbuddet skal hæves, så lønnen kan presses
Det er for længst slået fast, at arbejdsudbuddet vil stige snarere end falde frem mod 2020. Når Dansk Arbejdsgiverforening, de borgerlige og regeringen alligevel fortsætter kampen for øget arbejdsudbud, handler det ikke længere om beskæftigelsen, men om at styre lønudviklingen
Den forventede mangel på arbejdskraft er afblæst, bl.a. fordi Danmarks Statistik har undervurderet antallet af indvandrere.


 I forbindelse med de igangværende trepartsforhandlinger mellem regeringen, Dansk Arbejdsgiverforening og LO er parterne enige om, at det helt afgørende emne er spørgsmålet om arbejdstidens forlængelse eller mere generelt om øget arbejdsudbud.
Alle tre parter synes at være enige om, at det danske samfund om ganske få år – frem mod 2020 – vil komme til at mangle arbejdskraft i størrelsesordenen adskillige titusinde personer. LO og især dets medlemsorganisationer, fagforbundene, gør dog opmærksom på, at de ikke vil være med til at øge arbejdsudbuddet, før antallet af fuldtidsarbejdsløse er væsentligt lavere end de 160.000, der i dag står uden job. Det vil nok først være realistisk omkring 2015, siger kritikerne i LO.
På baggrund af den offentlige debat kunne man måske tro, at mangel på arbejdskraft er et specielt dansk og specielt nymodens fænomen. Men sådan er det ikke. Efter at Den Sorte Død, pesten, ramte England i 1349 og slog halvdelen af befolkningen ihjel, indførte den engelske statsmagt på vegne af arbejdsgiverne minimumarbejdstid og maksimaltid for måltidsindtagelse i arbejdstiden. Frem til slutningen af 1600-tallet blev arbejdstiden forlænget adskillige gange, i flere tilfælde ved tvangslovgivning. De engelske arbejdere, især håndværkssvendene, sloges mod disse overgreb i århundreder.
Herhjemme har vi gode eksempler på, at arbejdsudbuddet pludselig kan øges – endda uden tvang. Det skete f.eks. efter afslutningen på Den Anden Verdenskrig og starten på moderniseringen i forbindelse med Marshallhjælpen 1948-51. I løbet af nogle få år forsvandt kategorien husmødre og medhjælpende ægtefæller. Unge kvinder havde nu samme erhvervsfrekvens som unge mænd. Denne udvidelse af arbejdsudbuddet skete helt frivilligt, fordi flertallet af befolkningen ville have bedre boligforhold og egen bil. Det krævede to indkomster i familien.
68.000 ekstra sæt hænder
Spørgsmålet er imidlertid, om mangel på arbejdskraft er et problem i dagens Danmark. Danmarks Statistik gjorde i begyndelsen af maj opmærksom på, at dets prognose for udviklingen i den danske befolkningen frem mod 2020 havde undervurderet antallet af personer i den arbejdsduelige gruppe (de 15-64-årige) i forhold til vores hidtidige antagelser. Fra at regne med et fald på 66.000 personer i perioden, skønner man nu en stigning på 2.000 personer. Arbejdsstyrken opjusteres med andre ord med 68.000 personer. Det sker ikke mindst, fordi Danmarks Statistik tidligere har undervurderet antallet af indvandrere i disse årgange (Arbejderbevægelsens Erhvervsråd, 3. maj 2012).
Politikere og medier hævder i reglen, at vi lever i et samfund, hvor det er argumenterne, der tæller. Men det er interessant at iagttage, hvad arbejdsgiversiden og Lars Løkke Rasmussen som formand for Venstre sagde, da journalisterne spurgte, hvad denne opjustering af den forventede arbejdsstyrke ville betyde for deres politik. 68.000 ekstra sæt hænder er trods alt en ændring, der er til at føle på, når man har brugt faldet i arbejdsstyrken som hovedargument for at få øget arbejdsudbuddet. Lars Løkke Rasmussen og arbejdsgivernes svar var enkelt: Det betyder ingenting!
Med andre ord; arbejdsudbuddet skal øges, og så pyt med, at de hidtidige argumenter ikke holder mere. Vi finder blot nogle andre.
Lønpresseri
Når erhvervsliv og borgerlige partiledere – og nu også S og SF – kan fortsætte kampen for øget arbejdsudbud, selv om problemet med manglende arbejdskraft ikke længere eksisterer, er der grund til at spekulere over, om der ligger en anden dagsorden bag målsætningen. Måske er det ikke mangel på arbejdskraft, der bekymrer, men et for lille udbud af arbejdskraft?
Hvad er forskellen på de to formuleringer? Mangel på arbejdskraft betyder, at antallet af ubesatte stillinger er højere end antallet af arbejdsløse eller øvrige arbejdssøgende. Et sådant mangelproblem kan løses ved at hæve lønnen eller forringe understøttelsesvilkårene. Men hvis bekymringen snarere vedrører udbuddet af arbejdskraft, er det i princippet noget ganske andet, som er i spil. Her drejer det sig om at øge udbuddet af arbejdskraft for alternative lønsatser. Med en forudsætning om uændret efterspørgsel efter arbejdskraft ved alternative lønsatser, vil den løn, der skaber ligevægt på arbejdsmarkedet være lavere, efter at udbuddet af arbejdskraft er øget.
Hvis vi nu havde set på markedet for jordbær, havde vi så kunnet tænke os, at alle de samfundsbevarende kræfter fra Dansk Arbejdsgiverforening gennem de borgerlige partier og videre til de blå/røde partier i regeringen gik ud med et krav om, at jordbærproducenterne skulle øge udbuddet og sælge til den pris, markedet nu engang ville give for dem? Hvis I ikke kommer med tre procent flere jordbær til alternative priser, så vedtager vi en lov om, at I skal gøre det, kunne det lyde.
Svaret er selvfølgelig et nej! Vi jordbærelskere kunne sikkert godt tænke os, at regeringen gik ind og dikterede, at jordbæravlerne skulle øge udbuddet med f.eks. tre procent – og at prisen vel at mærke skulle følge de gængse markedsvilkår. Resultatet ville nemlig blive en lavere ligevægtspris for jordbær. Men her ville ikke alene gartnerierhvervet, men også Dansk Arbejdsgiverforening og de borgerlige partier af forskellige farvenuancer gå ind og tale om den grundlovssikrede private ejendomsret. Forslaget ville aldrig blive realiseret.
Er forholdene ikke de samme på arbejdsmarkedet? Ja og nej!
Ja, for så vidt som en mangel på arbejdskraft – generelt eller for visse typer arbejdskraft – vil føre til lønstigninger. De fremkommer ikke alene pga. fagbevægelsens aktiviteter, men nok så meget fordi de enkelte arbejdere har mulighed for at presse prisen op. Det overses ofte, de enkelte arbejdsgivere er med på ideen om at hæve lønnen, fordi de vil gå glip af stor indtjening, hvis de ikke kan udnytte produktionsapparatet bedst muligt.
Nej, fordi der jo ikke kan produceres en mængde nye arbejdere fra det ene år til det andet – nyfødte børn kommer først på arbejdsmarkedet 18-25 år efter fødslen. Der er dog stadig arbejdskraftreserver i samfundet, som også på kortere sigt kan lokkes til at arbejde flere timer pr. år eller flere år, hvis de opnår en indkomst og en meningsfyldt social sammenhæng.
Frygten for Enhedslisten
Hvis det lykkes at få mobiliseret disse arbejdskraftreserver, således at der udbydes mere arbejdskraft på arbejdsmarkedet, vil resultatet være en vis afdæmpning i lønstigningerne eller snarere et større lønfald, end tilfældet ellers ville have været.
Set fra arbejdsgiverside og fra de såkaldte ansvarlige partier vil dette være den bedste af alle løsninger. En række andre løsninger er nemlig enten udelukkede eller for risikable. For det første er det tilsyneladende ikke længere muligt at føre lønpolitik, sådan som Socialdemokratiet kunne i 1960’erne. Lønmodtagerne vil måske nok acceptere små lønstigninger – oven i købet lavere end prisstigningerne. Men diktater fra Folketingets side er en helt anden snak.
For det andet er massiv arbejdsløshed oven i købet forværret af regeringens økonomiske politik alt for risikabel for politikerne. Det tyder fremgangen til Enhedslisten på.
For det tredje vil en markant forringelse af vilkårene for de arbejdsløse og skabelsen af en social massegrav gøre det krystalklart, hvor S og SF står i klassekampen. Det vil drive store lønmodtagergrupper bort fra disse to traditionelle lønmodtagerpartier.
Regeringen kan ikke leve med de risici. Derfor abonnerer den fortsat på sangen om at øge arbejdsudbuddet – selv om den rettelig burde omdøbes til sangen om at sænke lønnen.
 
Jørgen Lindgaard Pedersen er lektor emeritus ved DTU

