23.940 ord



 Repræsentanter fra verdens lande enedes tirsdag i Rio Centros store konferencehaller om et dokument på 23.940 ord med den ærgerrige titel The future we want. »Sigende, at ingen i rummet var glade, da Rio-teksten blev vedtaget. Så svag er den,« lød den lakoniske twitter-kommentar fra EU’s klimakommissær Connie Hedegaard, da aftalen var i hus.
»Den fremtid, vi vil have, er rykket lidt længere væk i dag. Rio+20 er endt som en historisk fiasko. Dette er den sidste vilje og testamente for det 20. århundredes destruktive udviklingsmodel,« sagde Greenpeaces leder Kumi Naidoo. Kort beskrevet kan man sige, at samtlige nye initiativer i den voluminøse tekst enten er frivillige, uden tidsfrist eller beskrevet som noget, der nu skal indledes en ny, flerårig forhandlingsproces om.
Imens den globale fornægtelse af udfordringens presserende karakter således blev stillet til skue i Rio Centro, holdt den canadiske professor i økologi William Rees i den anden ende af Rio de Janeiro en fremragende forelæsning om, hvorfor pokker vi tilsyneladende målrettet insisterer på at køre planeten i sænk. Rees påpegede, hvordan homo sapiens er en art med fire egenskaber, som ingen anden art besidder: evnen til at ræsonnere og analysere, til at planlægge fremadrettet, til at tænke moralsk og til at vise medfølelse. Hvordan kan det så være, at vi ikke magter at forholde os formålstjenligt og ansvarligt til den økologiske krise, den voksende ulighed og tabet af biologisk mangfoldighed, spurgte Rees og mindede om, at det ikke er denne verdens uvidende mennesker, der er skyld i miseren. Den miljøødelæggende, ulighedsforstærkende eksponentielle vækst er især veluddannede menneskers værk.
Når det er ved at gå så galt, er det, fordi mennesket grundlæggende er en ikke-bæredygtig, ekspansiv art, der breder sig og forbruger, hvad den kan komme i nærheden af, forklarede Rees. Vi er i over 99 pct. af artens historie blevet holdt i skak af negative feedback-mekanismer – sygdom, sult etc. – der har sikret balance og hindret mærkbar vækst. Med fundet for et par hundrede år siden af de fossile brændsler har vi imidlertid formået at neutralisere feedback-mekanismerne, og derfor har vi fået den eksponentielle vækst, der nu truer med at bringe det hele til fald. Samtidig har vi nemlig forenet menneskets naturlige tilbøjelighed til at brede sig med en kulturel prægning, der siger os, at vi har ret til det. Kald det neoliberal ideologi, vækstparadigme eller noget tredje.
»Det er kun de seneste seks-otte generationer ud af tusinder i menneskets historie, der har oplevet eksponentiel vækst. Så hvad vi anser for naturligt, er historisk set en anomali,« sagde Rees, der understregede, at vi gør det hele med vilje: Trods vor kollektive indsigt om, at det ikke går, forfølger vi bevidst og målrettet den fortsatte vækst.
Når det er sådan, handler det ifølge forskeren om vor hjernes evolutionære udvikling. Vi tænker rationelt med den senest tilkomne del af hjernen, neocortex, men styres i høj grad af den gamle hjerne, det limbiske system, der har med lidenskaber at gøre. Enhver, der har stået ved et buffetbord og taget tredje gang, selv om man er mæt, ved, hvad det handler om. Vi er tilbøjelige til at ’rydde bordet’ og til at ’rydde planeten’. Vi bevæger os mod undergang, men vejen dertil er fyldt med vækst, profit og fede oplevelser. »For at opretholde den gældende livsform, må vi lyve om det, vi godt ved,« sagde William Rees.
Og det er måske derfor, Rio-deklarationen er på 23.940 ord. Så meget camouflage skal der til at skjule selvbedraget. Adspurgt, hvad pokker vi stiller op med en sådan indsigt, forklarede Rees, at hjernen også er resultatet af en social og kulturel prægning. Synapserne knyttes vitterlig også som resultat af denne type ydre påvirkninger. Og dermed er det muligt at komme til indsigt om vor egen situation. Det er ifølge Rees det eneste håb: At vi faktisk ser i øjnene, hvad vi er i færd med, og derigennem evner at sætte os ud over selvbedraget og agere rationelt.
I Rio Centro har statslederne nu tre dage, hvor de ikke skal forhandle, fordi brasilianerne har tvunget det hele igennem på forhånd. Gad vide, om de vil bruge overskuddet af tid til at reflektere og for en gangs skyld tale sandt til vore påvirkede hjerner om den situation, vi befinder os i.

