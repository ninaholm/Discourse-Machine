Sindelagskontrol i sin reneste form
Afslaget på Belal El-Khatibs ansøgning om dansk statsborgerskab er udtryk for et uacceptabelt indgreb i den højt besungne ytringsfrihed, som Støjberg og Khader ellers altid siger, de står vagt om
Belal El-Khatib er hverken sigtet, mistænkt eller dømt for noget som helst, men kan på grund af sine politiske holdninger ikke få tildelt dansk statsborgerskab.


 KRONIK
»Som jeg tilkendegav på samrådet i Indfødsretsudvalget den 8. september 2015, er det min klare opfattelse, at en antidemokrat som Belal El-Khatib på ingen måde bør tildeles et dansk statsborgerskab.«
Man tror ikke sine egne øjne, men sådan – med navns nævnelse af en enkeltperson – skrev udlændingeminister Inger Støjberg (V) den 21. oktober 2015 i et officielt og offentligt tilgængeligt brev til Folketingets Indfødsretsudvalg.
Ifølge grundloven tildeles statsborgerskab ved lov. To gange årligt fremsættes et lovforslag med navngivne personer – Folketingets Indfødsretsudvalg behandler sager om dispensation.
Torsdag morgen den 22. oktober klokken 9.24 fik udvalgsmedlemmerne en e-mail om, at sagen Belal El-Khatib var sat på dagsordenen. Mødet startede samme formiddag klokken 11.00. De 17 politikere fik i alt 96 minutter til at forberede en epokegørende beslutning, som indebar, at en statsborgerskabsansøger for første gang i nyere tid – måske nogensinde – skulle sorteres fra alene på grundlag af sine lovlige politiske ytringer.
Beslutningen blev udskudt til i mandags. På det lovforslag, der blev fremsat tre dage efter, var Belal El-Khatib ikke at finde. Dansk Folkeparti, Venstre, Liberal Alliance og Konservative var dermed gået imod den melding, som Belal El-Khatib havde fået i foråret 2015 om, at han var optaget på lovforslaget.
Han blev altså fjernet alene med den begrundelse, at han offentligt har brugt den ytringsfrihed, som Inger Støjberg og de andre højrefløjspolitikere ellers påstår at ville værne om.
Belal El-Khatibs drømme om et kalifat er i vores øjne dybt forskruede. Noget, enhver demokrat må tage afstand fra. Men uanset hvor uenige vi er, bør lovlige politiske udsagn ikke afskære en person fra almindelige borgerrettigheder.
’Allahs slave’
Belal El-Khatib er en 25-årig mand med israelsk statsborgerskab og palæstinensisk familiebaggrund. Født og opvokset i Danmark. Den 3. september 2015 fortalte han i Politiken, at han var en af flere tusinde ansøgere, som havde fået dispensation til optagelse på lovforslag om indfødsrets meddelelse, og som Støjberg ønskede at fjerne fra lovforslaget, fordi hun mente, at reglerne var for slappe, og at for mange havde fået dispensation.
Selve interviewet i Politiken fokuserede alene på Belal El-Khatibs statsborgerskabssag. Og på Støjbergs plan om reelt at ændre afgørelserne med tilbagevirkende kraft.
Et eller andet fik imidlertid dagbladet BT til at interessere sig for Belal El-Khatib. Den 6. september bragte BT et ultrakort interview med Belal El-Khatib om hans holdninger. Af interviewet, der består af fire spørgsmål og fire svar, fremgår, at Belal El-Khatib opfordrer muslimer til ikke at stemme. Han siger blandt andet:
»Jeg har en anden tanke om det, der kunne være bedre end demokrati, og det er den lovgivning, islam har.«
BT supplerer med oplysninger fra den nyvalgte indfødsretsordfører Naser Khader (K), der fortæller, at han »er stødt på Belal El-Khatib på islamistiske fora på nettet«. BT citerer fra Belal El-Khatibs facebookprofil, hvor han betegner sig selv som »Allahs slave«.
Graver man lidt længere tilbage i avisarkiverne, kan man finde Berlingskes interview med Belal El-Khatib fra den 6. september 2014, præcis ét år før det korte BT-interview. Her fortæller Belal El-Khatib, hvordan han under opvæksten tog afstand fra sine forældres i øvrigt ret afslappede muslimske tro og blev erklæret racist og antimuslim.
Han gik med lyseblå kontaktlinser, farvede håret blond og blev i 2006 under navnet Rasmus Dahl Damgaard formand for Dansk Folkepartis Ungdoms afdeling i Roskilde. På gaden råbte han efter mennesker med mellemøstligt udseende.
Nægtede at handle hos arabiske og tyrkiske grønthandlere og slæbte en provokerende flæskesteg med hjem til mor. Støttede et forbud mod muslimske tørklæder og ønskede reglerne om dansk statsborgerskab strammet. Som 18-årig lod han sig døbe.
På et tidspunkt vendte det hele så igen. Belal El-Khatib blev ikke bare muslim, men fundamentalistisk muslim og tilhænger af kalifatet. Berlingske beskrev i september 2014 hans holdninger således:
»Ikke noget med vold og drab a la Islamisk Stat. Samtale og målrettet missionering er vejen til at overbevise os andre vantro om, at kalifatet er den eneste rette samfundsform.«
Ingen PET-mistanke
I Berlingskes artikel fra 2014 spørger journalisten:
»Et ærligt og søgende menneske eller en forvirret vendekåbe?«
Og det er unægtelig et spørgsmål, der trænger sig på, når man læser Belal El-Khatib/Rasmus Dahl Damgaards flakkende holdninger. Men der er netop tale om ytringer og holdninger. Den unge mand er hverken sigtet, mistænkt eller dømt for noget som helst.
Ligesom det er så sikkert som amen i kirken – eller som Allahu Akbar i moskeen – at PET ikke har ham mistænkt for at være til fare for statens sikkerhed. I så fald ville der være givet besked til Folketingets Indfødsretsudvalg. Og et flertal ville have fjernet hans navn fra lovforslaget. Det er ikke sket.
Begrundelsen for fjernelsen har som nævnt udelukkende været, at han har brugt den ytringsfrihed, som Støjberg, Khader og alle de andre ellers hylder.
Belal El-Khatib fik i første omgang dispensation fra de krav, der almindeligvis stilles til ansøgere. De nærmere fakta i hans sag er naturligvis beskyttet som personfølsomme oplysninger. Men generelt kan siges: Dispensation er typisk noget, man får, når man har en alvorlig psykisk eller fysisk sygdom eller et alvorligt handicap og derfor ikke kan opfylde eksempelvis kravet om at være selvforsørgende.
Hvad med Napoleon?
Sagen om Belal El-Khatib har vidtrækkende perspektiver. Khader begrunder afslaget med henvisning til den troskabs- og loyalitetserklæring, som ansøgerne underskriver. Aldrig tidligere har der imidlertid været sat spørgsmålstegn ved, om ansøgeren nu virkelig også mener, at han eller hun vil være tro mod Danmark.
Denne sag rejser derfor helt grundlæggende spørgsmålet: Hvad vil det sige at være tro? Hvilke holdninger betragtes som loyale over for kongeriget – hvis det ikke længere er overholdelse af landets love, der tages udgangspunkt i?
Ligesom man må spørge, hvordan vi skal håndtere ansøgninger fra mennesker med alvorlige psykiatriske diagnoser. Hvis man graver deres facebookprofiler igennem, vil man givetvis kunne finde mange vanvittige udtalelser.
Hvad hvis en ansøger tror, at han er Napoleon og går rundt med højre hånd stukket ind under frakken? Kejser Napoleon var om nogen antidemokrat og styrede Frankrig enevældigt. Skal en antidemokrat, der er tilhænger af absolut enevælde, have statsborgerskab?
Belal El-Khatib er ikke ene om at opfordre vælgerne til ikke at bruge deres stemmeret. Det samme gælder de knap 15.000 medlemmer af Jehovas Vidner i Danmark, der ikke deltager i demokratiske valg, og som tror på en snarlig overgang til et ikkedemokratisk tusindårsrige. Den slags antidemokrater må vel også sorteres fra efter Støjbergs kriterier?
Eller hvad med den århusianske filosofistuderende og forfatter Søren Mau, der i bogen Hæv stemmen! opfordrer vælgerne til at blive hjemme på valgdagen?
Og hvad hvis Belal El-Khatib om en måned melder sig ind i Det Konservative Folkeparti og bliver inkarneret naziislamismebekæmper? Hvorledes skal han i sådan en situation bevise, at han rent faktisk har skiftet holdning?
Det, der er sket i sagen om Belal El-Khatib, er udtryk for sindelagskontrol i sin reneste form. Beslutningen er truffet over hals og hoved i en ubehagelig stemning pisket op af BT, Naser Khader og Inger Støjberg i forening.
Khader og co. påstår at beskytte demokratiet. Men det kendetegner netop ikke et demokrati, at politikere lader tildelingen af rettigheder afhænge af borgernes lovlige politiske ytringer, uanset hvor uenig man kan være i disse. Tværtimod. Sindelagskontrol hører hjemme i totalitære samfund.
Niels Rohleder er politisk rådgiver og Johanne Schmidt-Nielsen er politisk ordfører, Enhedslisten

