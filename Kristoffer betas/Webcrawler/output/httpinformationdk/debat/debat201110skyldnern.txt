Skyldnerne mod kreditorerne
Besæt-bevægelserne viser, at en ny klassekamp er undervejs. Det ikke længere arbejderne mod kapitalisterne, men derimod gældsslaverne mod kreditorerne. Strejke er ikke længere et effektivt våben. Kun hvis man kollektivt nægter at afdrage gælden, får man finanskapitalisterne i tale
Er Besæt Wall Street et tegn på en spirende klassebevidsthed blandt verdens gældsslaver?


 Under parolen 'Vi er de 99 pct.' vinder Besæt Wall Street-bevægelsen i disse dage mere og mere tilslutning verden over. Det er oplagt, at se bevægelsen som udtryk for en form for klassekamp, men samtidig er det vanskeligt at forstå den inden for rammerne af den traditionelle arbejderklasses kamp mod kapitalismen.
Besæt Wall Street tvinger os således til at gentænke, hvad klassekamp er i den finansielle kapitalismes tidsalder. Bevægelsen er ikke udtryk for arbejderklassens opstand mod kapitalisterne, men derimod skyldnernes opstand mod kreditorerne.
Den gamle klassekamp
Når vi i dag taler om klasser og klassekamp, tænker vi det typisk ud fra Karl Marxs gamle analyse af samfundet som bestående af arbejdere og kapitalister. Ifølge Marx er der en strukturel ubalance indbygget i selve den kapitalistiske samfundsform, som gør det muligt for kapitalisterne at udbytte arbejderklassen. Klassekamp er således en kamp for anstændige og retfærdige løn- og arbejdsvilkår for arbejderklassen.
Den klassekamp føres på sin vis stadigvæk af de etablerede venstrefløjspartier i Danmark og mange andre vestlige lande.
I de senere år har disse partier imidlertid sat deres lid til, at en omstilling fra industriel kapitalisme til såkaldt postindustriel vidensøkonomi i sig selv ville kunne løse den traditionelle arbejderklasses problemer.
Gennem massive satsninger på forskning og uddannelse kan vi angiveligt styrke vores konkurrenceevne på det globale marked og derved bevare det økonomiske fundament for velfærdsstaten. I stedet for beskidt, kedeligt og dårligt betalt arbejde i den industrielle sektor kan den traditionelle arbejderklasse — eller i det mindste deres børn — finde beskæftigelse som højt betalte, selvrealiserende vidensarbejdere. Den del af arbejderklassen, som er blevet for gamle til at omstille sig, kan i stedet træde tilbage på efterløn.
Denne vision for samfundet, som herhjemme kan læses i det nye regeringsgrundlag, beror på en forestilling om, at kapitalismen i sig selv vil være i stand til at løse klassemodsætningerne i samfundet.
I dag synes arbejder og kapitalist såvel som venstre- og højrefløj forenet i en stræben efter mere vækst.
Elektronisk seddelpresse
Problemet med forestillingen om den postindustrielle vidensøkonomi er, at den ikke tager højde for en helt central del af de seneste 3-4 årtiers udvikling af verdensøkonomien.
Siden 1970'erne er vores samfund blevet underkastet en større og større grad af såkaldt finansialisering. Det er muligt, at der i samfundets produktionsform er sket en transformation fra industrielt, maskinelt arbejde til postindustriel vidensarbejde, men samtidig er hele pengesystemet blevet underlagt en global finanskapitalisme.
Det er åbenlyst for de fleste, at service som telefoni, transport, energiforsyning, og andre centrale dele af samfundets infrastruktur i løbet af de seneste årtier er blevet privatiseret og således i dag ikke længere kontrolleres af staten. Det er imidlertid mindre åbenlyst, at selve skabelsen af penge og kontrollen med, hvordan nye pengene sættes i cirkulation i vores samfund, på lignende vis er blevet overladt til private aktører i form af banker og finansinstitutioner.
Fysiske penge som mønter og sedler udstedes naturligvis stadigvæk af Nationalbanken, men den tiltagende digitalisering af vores betalingssystemer betyder, at private banker har fået mere og mere vidtgående muligheder for at sætte nye elektroniske kreditpenge i verden, som er fuldt ud ligeså effektive betalingsmidler.
I dag er penge ikke længere blot et medium for produktion og udveksling af varer inden for det kapitalistiske samfund. Selve skabelsen af penge er det centrale omdrejningspunkt for akkumulation, udbytning og omfordeling af ressourcer i samfundet. Vi lever således i den finansielle kapitalismes tidsalder
Finansiel udbytning
I den finansielle kapitalisme findes den afgørende klassemodsætning ikke længere mellem arbejder og kapitalist ,men mellem kreditor og skyldner.
I den traditionelle analyse er kapitalistklassen kendetegnet ved ejerskab og kontrol over apparatet til produktion af varer. I en mere tidssvarende analyse, kan vi identificere klassen af kreditorer som dem, der har ejerskab og kontrol med midlerne til at producere de penge, der er hele forudsætningen for den økonomiske aktivitet i samfundet.
Og ligesom arbejderen står over for kapitalisten, så finder vi skyldneren som kreditorens modsætning. Skyldneren kan ikke selv producere og kontrollere de penge, som er nødvendige for hans ageren i samfundet. Han er således afhængig af kreditoren.
Den traditionelle analyse af industrikapitalismen stiller følgende spørgsmål: Hvad er arbejde? Hvordan producerer arbejdet værdi? Hvem tilfalder frugterne af denne værdiskabelse?
I en nutidig analyse af finanskapitalismen bør vi stille følgende spørgsmål: Hvad er penge? Hvordan laves penge i økonomien? Hvem tilfalder værdien af denne produktion af penge?
De fleste mennesker tænker umiddelbart, at penge er de mønter og sedler, som vi går rundt med i lommen, og at de kommer ind i verden ved at blive møntet eller trykt i Nationalbanken.
Det billede er ikke forkert men dog stærkt misvisende, for så vidt at kontante penge kun udgør cirka 6 procent af den samlede pengemængde i Danmark.
Langt de fleste penge i cirkulation er den slags, vi låner i banken. De står på vores bankkonto, og vi kan betale med via Dankort, PBS, netbank, osv.
Det er også denne slags kreditpenge, som udgør de astronomiske summer, der cirkulerer rundt på de globale finansielle markeder.
Den slags penge stammer ikke fra Nationalbanken, men er sat i verden af private banker. Hvis man som privatperson tror, at de bankpenge, man har i banken, modsvares af en tilsvarende mængde kontante penge eller måske guld i bankernes kældre, er man i fare for at blive slemt skuffet.
I bedste fald modsvares de af den gæld, som man selv eller andre skyldnere skylder i banken, eller som staten skylder bankerne.
Bankerne skaber penge ved på den ene side at udstede et lån til en privatperson eller en virksomhed og på den anden side sætte et tilsvarende beløb ind på låntagerens hævekonto.
Lukrativ forretning
Det siger sig selv, at det er en særdeles lukrativ forretning at stå for produktionen af penge i et samfund. Så meget desto mere kan det undre, at vi som samfund nærmest vederlagsfrit har overladt denne forretning til private banker. Det svarer nærmest til at give private virksomheder licens til at opkræve løbende afgift på vores brug af det danske sprog.
Bankernes profit består naturligvis ikke i selve skabelsen af de nye kreditpenge, som når en falskmøntner trykker nye penge.
Profitten består imidlertid i, at låntageren forpligter sig til løbende at betale renter af nogle penge, som banken basalt set har skabt ud af ingenting.
I takt med at større og større dele af samfundsøkonomien finansieres vha. låntagning, dvs. produktion af kreditpenge i private banker, opstår der en større og større klasse af skyldnere, som er underlagt denne form for finansiel udbytning.
Når produktionen og cirkulationen af penge i samfundet overlades til private banker, så underkastes værdien af disse penge også de hysteriske fluktuationer, som efterhånden er blevet hverdag på de globale finansielle markeder.
Den finans- og gældskrise, der i løbet af de seneste tre til fire år har bredt sig til flere og flere områder af samfundet, er ikke en midlertidig forstyrrelse af vores økonomiske system. Det er kulminationen på en finansiel og monetær udbytning, der har stået på i de seneste tre til fire årtier. For så vidt som hele vores økonomi efterhånden er organiseret omkring cirkulationen af kreditpenge, forplanter disse fluktuationer sig næsten øjeblikkeligt til almindelige menneskers privatøkonomi.
Udtjent strejkevåben
Hvis vi ser Besæt Wall Street som udtryk for en gryende klassebevidsthed i klassen af skyldnere og som et oprør mod klassen af kreditorer, afhænger bevægelsens succes af, at den er i stand til at finde frem til nogle tidssvarende modstandsformer.
Tilbage i den industrielle kapitalisme forstod den traditionelle arbejderklasse tidligt, at demonstrationer først bliver rigtigt effektive, når de er bakket op af strejker, der har evnen til at lægge produktionen død.
Denne form for modstand appellerer ikke blot til modstanderens velvilje og samvittighed men truer med simpelthen at erodere hans indtjeningsevne.
For så vidt som vi ikke lever i den industrielle kapitalisme, og skyldnerklassen netop ikke er sammenfaldende med arbejderklassen, giver det ikke mening at bruge strejken som våben. En stor del af skyldnerklassen er præcis karakteriseret ved ikke at have et arbejde, som de kan true med at nedlægge. Og en endnu større del risikerer blot, at en strejke er netop den undskyldning deres arbejdsgiver behøver for at flytte arbejdet til Kina.
Gældens potentiale
Skyldnerklassens skæbnefællesskab består i, at de har gæld. Denne gæld udgør samtidig også deres revolutionære potentiale.
Mens den traditionelle arbejderklasses ultimative våben var den kollektive arbejdsnedlæggelse, er skyldnerklassens ultimative våben den kollektive gældsforsømmelse.
Den globale finans- og bankelite kan mageligt tillade sig at overhøre alverdens protester, som udtrykkes vha. skilte, bannere, taler, blogs, sange, Facebook, Youtube-klip, tweets, osv. Men hvis betydelige dele af under- og middelklassen i USA, Europa og andre steder i verden omsider fik nok af at sidde og vente på, at de hver for sig gik fallit og i stedet bestemte sig for kollektivt at holde op med at betale af på deres gæld, ville det være svært for selv den mest kyniske hedgefund manager at ignorere.
Pludselig ville det være folket og ikke de finansielle markeder, der bestemte værdien af pengene.
Hvorvidt den politiske mobilisering, som for øjeblikket finder sted inden for rammerne af Besæt Wall Street-bevægelsen, kommer så vidt, er tvivlsomt. Det afhænger af, hvor stor en del af middelklassen, der fortsat identificerer sig med kreditorklassens ideologi, og hvor stor en del, der efterhånden er nået til et punkt, hvor de oplever snart ikke at have andet tilbage at miste end deres gæld.
 
Ole Bjerg er sociolog og lektor ved Institut for Ledelse, Politik og Filosofi på CBS

