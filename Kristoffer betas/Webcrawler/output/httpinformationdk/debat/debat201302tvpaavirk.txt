Tv skal påvirke til deltagelse



 Tv-serien Borgen har de seneste uger fået os til at diskutere nogle af de emner og dilemmaer, vi som samfund er stillet overfor. Men det er ærgerligt, at den relevante og demokratiske debat, der udspillede sig i forbindelse med Borgens afsnit om for eksempel svineproduktion og prostitution, nu er vendt til en uskøn motivtolkning og profilering af personlige synspunkter.
Demokratiets inderste væsen må være, at vi gennem samtalen bringes videre. Borgen er tilsyneladende havnet som kastebold mellem nationalliberale og en tidligere dramachef med ’de rigtige meninger’, hvilket desværre flytter fokus væk fra det, som er så vigtigt, nemlig den debat, der gør det danske demokrati levende og vedkommende.
DR’s projekt med Borgen har aldrig været at profilere et navngivet parti, ej heller at ophæve blokpolitikken og da slet ikke at manipulere med befolkningen. Det har derimod været at skabe de bedst mulige rammer for en underholdende og relevant fortælling om, hvordan folkestyret arbejder.
Midten i dansk politik er selvfølgelig valgt, fordi de dramaturgiske muligheder her var størst.
Samfundsrelevant dramatik
Borgen er grundlæggende en medrivende historie om mennesker, der forsøger at balancere mellem ambitioner i deres arbejdsliv og deres nære relationer. Borgens tredje sæson handler primært om, hvordan man kan skabe et nyt parti indenfor rammerne af det danske folkestyre, og hvordan og med hvilke virkemidler man får adgang til pressen.
Her var svineproduktion og prostitution to værdipolitiske temaer, som Birgitte Nyborg kunne profilere sit nye parti på.
At fiktionen efterfølgende forplantede sig til en demokratisk debat i virkeligheden, som gav politikere, interessenter og borgere mulighed for at debattere værdipolitiske temaer, understøtter på alle måder hensigten med at skabe involverende og samfundsrelevant tv-dramatik – og public service, hvis vi nu skal op på de høje nagler.
Vores ærinde er at skabe engagement for det demokrati, vi lever i. Det er ambitionen. Ikke at få seerne til at mene noget bestemt eller pådutte dem bestemte politiske standpunkter, sådan som nogle debattører ellers har ønsket at skyde os det i skoene.
Nadia Kløvedal Reich, fiktionschef, DR 

