Virkeligheden for vestlige korrespondenter i Kina
I Kina stemples vestlige mediers korrespondenter ofte som fjender af staten, der forsøger at sværte nationens rygte til i udlandet. Samtidig oplever de i stigende grad chikane i form af overvågning, politiafhøringer og vold fra civilklædte betjente. Skyldes konflikten udelukkende et aggressivt regime, eller spiller korrespondenterne selv en rolle i udviklingen?
En kinesisk politimand truer demonstranter og journalister på Beijings butiksstrøg i Wangfujing-distriktet, der i februar i forlængelse af Det Arabiske Forår blev samlingssted efter anonyme opfordringer på internettet til at skabe en kinesisk jasmin-revolution. Det fik styret til at slå hårdt ned på gryende kritik.

I april måned i år tog jeg til Beijing for at gennemføre en række interview med vestlige korrespondenter i forbindelse med mit kandidatspeciale i medievidenskab på Københavns Universitet.Kronikken her er en refleksion over iagttagelser gjort i forbindelse med mit speciale og bygger på udtalelser fra fremtrædende korrespondenter fra Danmark, Finland, Tyskland, Storbritannien, Italien, Frankrig, Australien og Japan. Korrespondenterne repræsenterer hver især toneangivende medier og dækker bl.a. over tv, radio, avis og nyhedsbureauer.Min interesse for udenlandske journalisters vilkår i Kina opstod i kølvandet på en række tilfælde i 2011, hvor journalister fra vestlige lande blev udsat for overfald i forbindelse med rapportering i Kina.Under den såkaldte Jasmin-revolution i februar 2011 blev en lang række udenlandske journalister udsat for en hårdhændet behandling i forbindelse med dækningen af en anmeldt demonstration i det centrale Beijing. Mange korrespondenter fik slag og spark af civilklædte betjente og blev efter episoden kaldt til afhøring hos det kinesiske politi. Her fik de besked på at holde sig fra lignende demonstrationer og stoppe udbredelsen af negative nyheder om Kina. Flere blev samtidig truet med, at de ville få frataget deres journalistvisum.Styret i Beijing sendte ligeledes et klart signal til udenlandske journalister i maj, da Al-Jazeeras Melissa Chan, som den første korrespondent i mange år, blev smidt ud af Kina som følge af hendes kritiske nyhedsdækning.Forværring siden OLKort før OL i Beijing i 2008 indførte den kinesiske regering ellers nye og lempede rapporteringsvilkår for udenlandske journalister i Kina. De såkaldte OL-regler skulle give udenlandske journalister frihed til at rapportere fra hele Kina, dog med undtagelse af Tibet og få andre uroplagede områder.Efter OL valgte den kinesiske regering at gøre de midlertidige regler permanente. De korrespondenter, jeg har talt med, fortæller dog samstemmende, at de kinesiske myndigheder ikke formår at leve op til de nye rapporteringsvilkår for udenlandske journalister. Ganske vist kan man rejse frit rundt i landet, men ofte bliver korrespondenter mødt af chikane, og gang på gang udsættes de for pres fra myndigheder og civilklædte betjente, der gør rapporteringen vanskelig og til tider umulig. Stort set alle korrespondenter fortæller, hvordan de har oplevet at blive tilbageholdt af politiet, når de dækker en historie i en kinesisk provins, uden at få nogen videre forklaring. Foreningen Foreign Correspondents Club China lavede i 2010 en undersøgelse blandt sine medlemmer, der viste, at tre fjerdedele har været udsat for forskellige former for chikane, der har forhindret dem i at rapportere fra Kina.Hvorfor optrapning?Mange korrespondenter stiller sig uforstående over for de signaler, regimet sender. Nogle mener, at årsagen, til at styret har gjort livet mere besværligt for udenlandske korrespondenter, er, at kritiske, udenlandske medier i dag udgør en større trussel mod Kina, fordi de kinesiske borgere i stigende grad er i stand til at slippe udenom den statslige censur på internettet og derved får kendskab til de kritiske historier.Andre peger dog på, at visse journalister selv er med til at optrappe konflikten ved at have en særlig konfrontatorisk attitude over for de kinesiske myndigheder. Om styret føler sig provokeret af udenlandske journalister, eller om korrespondenternes nyhedsdækning anses som en reel trussel mod kinesiske interesser, er svært at gisne om.Men årsagen til konflikten mellem vestlige korrespondenter og kinesiske myndigheder skal måske findes i de grundlæggende modstridende ideologier, der skaber forskellige forventninger til journalisters profession og rolle i samfundet.Gensidig mistillidVestlige journalister bliver opfostret med en tro på en uafhængig presse, der har pligt til at forholde sig kritisk til samfundets magthavere på grund af deres magt. Det kommunistiske styre ser derimod kritik af staten som en trussel mod stabilitet og orden i samfundet. Kinesiske medier agerer da også stadig ud fra det såkaldte partiprincip, hvilket indbefatter, at censur og selvcensur er et journalistisk kriterium for landets journalister. Når vestlige korrespondenter søger svar hos systemkritikere, afviger de derfor markant fra den traditionelle rolleforståelse, der knytter sig til journalistprofessionen i Kina.I princippet gør de vestlige journalister noget, der i kommunisternes øjne er ulovligt, men på grund af korrespondenternes nationalitet og de lempede OL-regler, kan myndighederne ikke direkte forhindre udenlandske journalister i at skrive kritiske historier om Kina. Korrespondenterne oplever dog, at den kritiske journalistik alligevel bliver bekæmpet på flere niveauer.Frygt for kilders sikkerhedKorrespondenterne fortæller, at overvågning indgår som en fast del af deres hverdag i Kina. Uden at de har konkrete beviser, føler de fleste korrespondenter sig overbeviste om, at deres telefoner i visse tilfælde bliver aflyttet, og at deres e-mail bliver læst af den kinesiske efterretningstjeneste.Enkelte korrespondenter fortæller, at de flere gange har oplevet, at spioner har fulgt dem tæt i forbindelse med journalistiske historier af særlig politisk følsom karakter. Dette er med til at gøre omgangen med anonyme, systemkritiske kilder yderst vanskelig, fordi korrespondenterne potentielt risikerer at afsløre detaljer om kilden, der kan medføre fatale konsekvenser for vedkommende.Korrespondenterne udtrykker alle, at de selv føler sig relativt sikre i Kina, og at det værste, der kan ske dem selv er, at de bliver tvunget til at forlade landet. Men frygten for repressalier mod kilder kan være med til at skabe en indignation over for regimet og de metoder, der anvendes mod styrets kritikere.Nogle få af disse korrespondenter påpeger således, at deres indignation over for styret til tider har haft indvirkning på deres dækning af Kina. De fremhævede, at især vedvarende chikane og trusler mod kilder i visse tilfælde kan medføre en skærpet tone over for det kinesiske styre. Hvorvidt det er en generel tendens, som eksisterer blandt større dele af korrespondentstanden i Kina, er materialet dog ikke stort nok til at sige noget om.Et gigantisk kinesisk selvmålVestlige korrespondenters kritiske tilgang får ofte det officielle Kina til at stejle, og det er derfor nærmest umuligt for vestlige journalister at få udtalelser og interview med personer, der repræsenterer det officielle Kina.Og man kan spørge sig selv: Hvorfor skulle en kinesisk politiker eller embedsmand løbe en risiko ved at lade sig interviewe af en kritisk journalist, og dermed risikere sin karriere i partiet på grund af negativ omtale i udlandet?Det efterlader vestlige journalister i en situation, hvor adgangen til information har en ubalance. Systemkritiske kilder vil ofte hellere end gerne ytre sig, mens staten for det meste kun kommunikerer gennem officielle kanaler og dermed undlader at forsvare sig selv mod kritik. Som kronikken her antyder, er der flere forklaringer på, hvorfor kinesere ofte mener, at vestlige medier har en negativ tilgang til dækningen af Kina. Men begår Kina i virkeligheden ikke et gigantisk selvmål ved at fornægte den kritiske tilgang i vestlig journalistik og ved at afholde sig fra selv at kommentere kritik og dermed overlade hele banen til systemkritikerne?Jacob Bay Johansen er cand.mag. i medievidenskab
