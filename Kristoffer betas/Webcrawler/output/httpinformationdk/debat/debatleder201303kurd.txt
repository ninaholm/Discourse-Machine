Kurdisk forår?



 Til torsdagens gode nyhed fra Tyrkiet om den fængslede PKK-leder Abdullah Öcalans opfordring til sine ca. 5.000 PKK-krigere om at forlade tyrkisk territorium, kan føjes en bizar lokal detalje: Det kurdiske Roj-TV, der har dansk sendetilladelse, kan ikke informere sine mere end 25 millioner seere om Öcalans budskab på dagen for newruz, det kurdiske nytår.
Stationen er lukket ned i den appelsag i Østre Landsret, der næste år tager stilling til, om byretsdommen i 2011 for ’støtte til terror’ skal omstødes.
At retten sidder, hindrede ikke statsminister Thorning-Schmidt i at drøfte sagen med premierminister Recep Tayyip Erdogan, da han onsdag var i København – hvilket både bekræfter konens generelle mangel på pli og fornemmelse for politik i bredere perspektiv.
For når de 41 berammede retsmøder i Østre Landsret er overstået i 2014, er der muligvis slet ikke noget terrorproblem i det sydøstlige Tyrkiet. Abdullah Öcalans opfordring er resultat af et halvt års kontakter til den tyrkiske regering om at indlede en proces, der kan sikre de tyrkiske kurdere politisk og kulturel autonomi.
Når der er grund til optimisme, skyldes det, at PKK via det kurdiske parti BDP kan levere parlamentariske stemmer til Erdogans hede ønske om at ændre forfatningen til et præsidentielt system – som han selv vil udnytte som præsidentkandidat.
Siden Öcalan blev dømt i 1999, har PKK opgivet kravet om et selvstændigt Kurdistan mod at få en form for selvstyreordning. Det har skiftende tyrkiske regeringer hidtil modsat sig, selv om kurderne med den islamisk orienterede AKP-regering har fået trinvise indrømmelser som led i reformer affødt af Tyrkiets EU-ansøgning.
Hvad der har mindsket Ankaras modvilje mod reelle kurdiske rettigheder er udover Erdogans præsident-ambitioner, dels den de facto kurdiske stat i Nordirak, dels Det Arabiske Forår, som har givet Syriens kurdere øget indflydelse. Det er af hensyn til Tyrkiets stabilitet en politisk nødvendighed at slutte fred med kurderne – og nu er det i begge parters interesse.

