Statsminister på trods af sit køn
Kvindelige politikere dømmes hårdere end deres mandlige kolleger, mener Jette Hansen, der er forfatter, feminist og magister


 - Helle Thorning-Schmidts køn har fyldt relativt lidt i valgkampen. Hvorfor?
»Jeg mener faktisk, at hendes køn spillede betragteligt ind i valgkampen. F.eks. kaldte en kommentator hende for en »snakkemaskine, som forvirrede den rationelle Lars Løkke«. Jeg har aldrig andre end kvinder blive kaldt for en snakkemaskine. Hendes køn blev ikke nævnt direkte, men har været en konstant underliggende faktor, og det er i virkeligheden mere alvorligt.«
- Hvor meget betyder statsministerens køn for almindelige mennesker?
»Hvis man spørger danskerne direkte, vil de svare ingenting. Men alligevel er der jo en undertone om, at det nok vil være alt for svært for de her kvinder at danne regering. Jeg kan jo ikke bevise det, men jeg opfatter det klart som om, at man stiller større spørgsmålstegn ved muligheden for en kommende regering, end hvis det var mandlige partiformænd.«
- Skal hun arbejde hårdere end en mandlig statsminister?
»Ja, for der er en grundlæggende mistillid, som er knyttet til hendes køn. Derfor er hun nødt til at bevise sig ekstra. Jeg tror til gengæld ikke, at hun vil være oppe imod det samme i udlandet. I EU og i international toppolitik er de ovre det her.«
- Kan Thorning overhovedet påvirke kvindernes selvbillede positivt, når hun bliver udsat for disse fordomme?
»Indtil videre har hun jo stået distancen, selv om der er blevet kørt på både hendes kvindelighed, hendes mand og hendes Gucci-taske. Der er en fornemmelse af, at det nu er kvinderne, der er fremme. De har mulighed for at stå for nogle mere humanistiske værdier, end den der benhårde liberalistiske regering.«
- Men er det fordi, at de er kvinder eller på grund af deres politik?
»Begge dele. Venstrefløjen har jo historisk set en større solidaritet med de undertrykte grupper, men også fordi de er kvinder. Men der er ingen garantier, for vi har jo også haft forfærdelige kvindelige ministre i den tidligere regering.«
- Har Thorning som den første kvindelige statsminister en særlig forpligtelse til at arbejde for ligestilling?
»I bund og grund kan man jo ikke på baggrund af folks køn stille forskellige krav til, hvordan de skal udføre et job. Men man siger jo, at der er et sted i helvede til kvinder, der ikke hjælper hinanden. Så det vil da være et kæmpe svigt, hvis Thorning slet ikke vil vise interesse for ligestillingen.«
- Hvis hun fejler, vil det så påvirke synet på magtfulde kvinder, eller vil hun blive dømt som enhver anden toppolitiker?
»Hun bliver jo allerede dømt på sit køn. Så hvis hun fejler, tror jeg helt bestemt, at kønskortet vil blive trukket. Der vil blive lavet den kobling, at hun var et pigebarn, der troede, at det var nok at vifte med de gyldne lokker og smile et tandpastasmil. Men hvis hun klarer den, vil det til gengæld bekræfte kvinder i, at der ikke er nogen stillinger, der ikke kan bestrides af begge køn.«

