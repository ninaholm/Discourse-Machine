Mental sundhed er ikke det samme som et sorgløst liv



 Er Sundhedsstyrelsen på vej til at sygeliggøre store dele af befolkningen
og stigmatisere alle dem, der ikke passer ind i glansbilledet af en ubekymret, gnidningsfri tilværelse?
Det er det indtryk man får, når man har læst Claus Holms artikel Når melankoli forveksles med depression i weekendudgaven af Information d. 24. - 25. april.
Artiklen tager udgangspunkt i Sundhedsstyrelsens rapport Mental sundhed blandt voksne danskere, der viser, at op mod 10 procent af befolkningen scorer lavt på et valideret mål for mental sundhed, som både måler oplevelsen af at have det godt og evnen til at fungere i dagligdagen.
Det er bestemt relevant at være opmærksom på risikoen for stigmatisering og for indsnævring af normalitetsbegrebet i forbindelse med forebyggende og sundhedsfremmende indsatser. Af samme grund har Sundhedsstyrelsen ved flere debatarrangementer og med publikationerne Etik i forebyggelse og sundhedsfremme samt Stigmatisering - debatoplæg om et dilemma i forebyggelsen forsøgt at stimulere til en løbende debat og refleksion om disse spørgsmål.
Omvendt er det dog også problematisk, hvis frygten for at komme til at stigmatisere fører til, at vigtige indsatsområder forsømmes, og at borgere med psykosociale problemer ikke får hjælp, hvis de har brug for det, inden problemerne vokser sig så store, at de er langt sværere at afhjælpe.
I de senere år er der kommet mere viden om indsatser til fremme af mental sundhed og forebyggelse af psykisk sygdom. Det har vist sig, at der kan gøres systematiske indsatser for at forbedre vilkårene for borgere, der er psykisk sårbare eller udsat for belastende omstændigheder. Det er f.eks indsatser til bekæmpelse af ensomhed, mobning og diskrimination samt indsatser til fremme af inkluderende fællesskaber på skoler, arbejdspladser og i ældreplejen - indsatser som kommer alle til gode, samtidig med at de er til særlig gavn for de børn, unge og voksne, der i forvejen er udsatte.
Sundhedsstyrelsens arbejde med at fremme mental sundhed handler om at fokusere på omgivelsernes betydning for borgernes trivsel.
Idealet er ikke, at alle skal være ubekymrede og lette til sinds, men at samfundet er indrettet, så alle under passende hensyntagen til andre har mulighed for at håndtere livets udfordringer og leve i overensstemmelse med deres opfattelse af det gode liv.

