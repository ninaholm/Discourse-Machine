Kulturkamp forvandlet til farce



 'Visionsløs' stod der på gårsdagens forside om kulturminister Carina Christensen (K). Et enstemmigt kor af kulturordførere fra begge de politiske fløje og fremtrædende kulturpersoner fra fortrinsvis den borgerlige lejr mener, at den nuværende kulturminister er alt for passiv. 
Efter godt og vel et halvt år på posten har hun ikke på mindste måde formået at sætte sig på den kulturpolitiske dagsorden. Kritikken lyder, at hun som minister er for meget embedsmand og tænker for få selvstændige tanker. Hun er god til at administrere, men man hører aldrig en markant eller kontroversiel udmelding fra hende, lyder det eksempelvis fra DF's Pia Kjærsgaard.
Nu er det ikke så overraskende, at Pia Kjærsgaard mener, kulturpolitikken er et vigtigt led i værdikampen og derfor ønsker sig en markant minister på posten. Ligesom det heller ikke ville være overraskende, hvis hun indtog det modsatte synspunkt over for en kulturminister, der var udpeget af den modsatte politiske fløj.
Det er ikke noget taknemmeligt job at være kulturminister. Man skal administrere et stort og kompliceret lovområde. 
Og man står over for en engageret kultur- og kunstverden, som er klar til at råbe højt og velformuleret, hvis de er utilfredse. Dertil kommer en mere eller mindre latent arrogance hos det dannede kulturelle borgerskab over for typer som Brian Mikkelsen (K) og Carina Christensen. Hvad ved de om kunst? Hvad ved de om kultur? Man ynder at gøre sig lystig over, at den forrige minister hed Brian og den nuværende Carina. Som om deres navne siger alt. Deri ligger en kolossal arrogance og social stigmatisering, som er uværdig for en kulturdebat.
Det har aldrig været meningen, at kulturlivet skulle elske deres minister. For at være en god kulturminister behøver man ikke kunne tale med om den seneste udvikling inden for alle kunstområder. Ligesom man heller ikke, som det var tilfældet med Brian Mikkelsen, behøver at have et klart politisk-ideologisk sigte med sin kulturpolitik og gøre den til led i en større værdikamp.
Forudsætning for at være en god kulturminister er imidlertid, at man træder i karakter og leverer nogle klare holdninger til, hvad man ønsker sig for området. Og det har Carina Christensen ikke gjort.
I en lang række sager undlader hun ganske enkelt at handle. Eksempelvis er debatten om TV3 symptomatisk. Ifølge eksperter kan den kommercielle tv-station, der sender dansk fjernsyn fra London, underlægges dansk reklamelovgivning, som er mere restriktiv end den britiske. 
Men Carina Christensen afviser at gå ind i sagen. Hun lader en kontorchef i Kulturministeriet udtale til medierne, at det er svært at føre det nødvendige bevis for, at tv-stationen alene er placeret i England for at omgå reklamereglerne i de lande, den sender til. 
Fra Socialdemokraterne lyder svaret, at man i det mindste bør ændre betingelserne for støtte fra public-service-puljen, så kun medier, der overholder dansk lovgivning, kan få del i støtten. Den danske stat tildeler nemlig TV3 ganske mange millioner om året. 
Men den diskussion vil Carina Christensen heller ikke forholde sig til. "Puljen er en del af medieforliget, og jeg ser ingen grund til, at vi her og nu går ind og ændrer reglerne," siger hun.
På samme måde undlader ministeren at træde i karakter, når det kommer til kulturdebatten. For nylig blussede diskussionen om Statens Kunstfond op igen. 
Kritikere mente, at støtteordningen sætter markedskræfterne ud af spil og etablerer et lukket system, der reproducerer den samme kedelige kunst år efter år. Tilhængere indvendte, at mangfoldigheden går tabt, hvis markedskræfterne får lov at bestemme. Men Carina Christensen hørte man intet til, selvom det havde været en oplagt mulighed for at levere nogle relevante holdninger, da diskussionen netop sætter fokus på krydsfeltet mellem stat og kulturliv.
Problemet er, at ingen ved, hvad Carina Christensen egentlig mener om for eksempel TV3 og Statens Kunstfond. Det er ikke alene kritisabelt ud fra et demokratisk perspektiv, at en politiker ikke bekender kulør. Det er også pokkers ærgerligt, for som kulturminister har man en helt unik mulighed for at sætte gang i den diskussion, der bevæger dansk kulturliv fremad.
Den egentlige skandale ligger i, at regeringen som led i en ministerrokade, der skulle gå op, har udpeget en minister som så åbenlyst ikke interesserer sig for sit område. 
Det er en hån mod hele Kulturministeriet som institution og mod hele det kulturelle Danmark. Under Brian Mikkelsen blev kulturministeriet brugt til også at føre kultur- og værdikamp. Nu har man åbenbart syntes, at der skulle ro på. 
I stedet er det blevet en farce.

