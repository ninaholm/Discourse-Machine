Sandheden om Vollsmose

Flere af Vollsmoses beboere har svært ved at kende mediernes negative billede af deres bydel.


 Kære Pernille Rosenkrantz-Theil (andre politikere må også gerne læse med). Først og fremmest tak, fordi I interesserer jeg for, hvordan det går med os uden hus, bil og høj indkomst. Det sætter de fleste af os pris på. I har fuldstændig ret i, at vi har problemer her i Vollsmose, såvel som i de andre ghettoer.
Men når jeg læser jeres debatindlæg og udtalelser om bl.a. Vollsmose undrer jeg mig over, om I nogensinde har været her.
I din klumme (15. oktober), skriver du: »Nu handler det om at bygge sociale byrum, hvor der ud over et hjem også er tilgængelighed til en legeplads, caféer, et kunstgalleri, en hyggelig park m.m. «
En læser, der ikke har været her, får sandsynligvis den tanke, at her er gråt i gråt, uden noget som helst at tage sig til, ud over at være hjemme eller hænge på gadehjørnerne og lave ballade.
Lad mig fortælle, hvordan jeg oplever den bydel jeg bor i, på en helt almindelig hverdag:
Fra min store, rummelige 4-værelseslejlighed med trægulv og næsten nyt køkken, kan jeg gå ud på min store, lukkede altan og se lige ned på en enorm, velholdt og lækker legeplads, hvor min søn har tilbragt mange timer. Kigger jeg ud på den modsatte side, er der sørme en legeplads til. Skulle sønnike blive træt af de to, er der kun tre minutters gang til ikke mindre end to legepladser - alle i glimrende stand.
Når jeg skal ud og handle, og ikke gider forlade lokalområdet, kan jeg på fem minutter gå op til Center Øst. Det var før lidt trist, men er nu ved at blive ombygget til et helt nyt center med et bazaragtigt område med små specialbutikker og restauranter.
Hvis trangen til en rask gåtur skulle melde sig, er der heldigvis et stort, grønt område lige bagved blokken. Det tager omtrent tre minutter at komme ned og fodre ænder.
Faktisk er her langt hen ad vejen bedre indkøbs-, legeplads- og vandretursforhold end i de andre odenseanske forstæder, jeg har boet i.
Desuden viser politiets statistikker, at der er færre indbrud og overfald i Vollsmose, end der er i Odense C. Man kan faktisk også parkere her, uden at frygte synderligt for sin bils helbred.
Rigtig ofte tænker jeg, at den primære årsag til, at de færreste ressourcestærke mennesker ikke har lyst til at bo her er, at de har set og hørt for meget i medierne. Men jeg kan personligt fortælle, at de fleste bliver ganske positivt overraskede, når de kommer på besøg.
Så måske skulle I, på tværs af partiskel, arrangere en tour de ghetto, og se med egne øjne, hvordan her faktisk er. Måske ville det for fremtiden forhindre, at billedet af Vollsmose og lignende steder, altid fremstår så ensidigt negativt.

