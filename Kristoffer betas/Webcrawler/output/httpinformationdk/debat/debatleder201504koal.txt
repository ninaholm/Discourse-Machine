Koalitionskaos
LEDER


Det britiske parlamentsvalg den 7. maj er det mest uforudsigelige i mands minde, men ikke kun fordi, de to store partier, Labour og De Konservative, ligger side om side i meningsmålingerne. Det, der er med til at gøre det uforudsigeligt, er, at valget med over 90 pct. sandsynlighed vil ende med, at hverken Labour eller De Konservative får flertal alene. Dermed er der igen &ndash; som i 2010 - brug for en koalition. Men koalitioner er stadig så fremmed en politisk idé i det britiske, at partierne ikke helt kan finde ud af spillereglerne og konceptet om hhv. en rød og en blå blok.Da den konservative-liberale koalition så dagens lys i 2010 hyldede den liberale formand, Nick Clegg, det som &raquo;en ny politisk æra&laquo;. Det havde han ret i, for ifølge iagttagere vil et klart resultat næppe blive normen igen ved britiske valg, idet langt flere i dag stemmer på mindre partier. Men selv de liberale blottede snart, at heller ikke de havde forstået, hvad koalitionsdannelse er for et spil.Både i 2010 og i den uværende valgkamp har Clegg på forhånd meldt ud, at han som udgangspunkt vil støtte det parti, der får flest stemmer - ikke det parti Liberaldemokraterne er mest enig med.Men han er ikke alene. Både De Konservative og Labour nægter pure at diskutere eventuelle koalitioner eller støttekonstellationer. Derimod har de haft travlt med at forsikre vælgerne om, hvem de ikke vil samarbejde med. De Konservative vil ikke gå i koalition med UKIP, og Labour nægter, at det på nogen måde vil være afhængige af skotske SNP. Liberaldemokraterne har trumfet begge ved at sige, at det ikke vil gå i koalition med noget parti, der enten er afhængig af UKIP eller SNP.Det betyder - som meningsmålingerne ser ud - at ingen af de to store partier vil kunne danne regering efter 7. maj, for ingen af dem vil sammen med de liberale få stemmer nok til at kunne tælle til 326 &ndash; det parlamentariske flertal. Selv når de øvrige små partiers mandater lægges til, er det usandsynligt, at de når op på 326.Så betyder det omvalg? Næppe. Selvfølgelig vil partierne acceptere UKIP- eller SNP-mandater, hvis det er det, der skal til.Desværre for briterne vil de, når de står i stemmeboksen, ikke ane, hvilken model de stemmer om, for deres politikere nægter at se virkeligheden i øjnene og fortælle dem det.
