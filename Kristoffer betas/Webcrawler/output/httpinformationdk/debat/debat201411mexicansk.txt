Den mexicanske drøm er død
Mexicos præsident er syltet ind i korruptionssager og står magtesløs over for landets stærke narkokarteller, der har infiltreret statsapparatet på alle niveauer


 I Mexico oplever vi afslutningen på en drøm: ’Det mexicanske øjeblik’ blev drømmen kaldt af dem, der manede den frem igennem intensive pr-kampagner, forbigående økonomisk vækst, sminket statistik, der postulerede fald i voldskriminaliteten, og reformer, der stadig kun eksisterer på papir.
Manet frem blev den ikke mindst af den sirligt soignerede præsidentfigur, Enrique Peña Nieto, der yndede at posere som mere end reformator. Mexicos frelser så han sig selv som.
Dette efterår har verden fået ’øjeblikkets’ rå virkelighed at se. Tre studerende fra Ayotzinapa Seminarum nær byen Iguala blev den 26. september myrdet, mens andre 43 ’forsvandt’. Nu må vi mexicanere sande, at heller ikke Peña Nieto evner at garantere fred, retsstatsprincipper og retfærdighed – alle uundværlige elementer for et levedygtigt demokrati.
Præsidentliv i luksus
I sine første 21 måneder – Peña Nieto kom til magten i december 2012 – har præsidenten talt vidtløftigt om, hvordan han vil bringe »katastrofelandet« Mexico på fode efter sin forgænger, Felipe Calderóns, fatale »krig mod narkotika«. Men sandheden er, at det på alle punkter er gået tilbage. Ikke mindst har vi set en stigende modarbejdelse af gennemsigtighed og offentlig ansvarlighed.
I sidste uge fandt en hold af reportere leder af min kollega, den undersøgende journalist Carmen Aristegui, frem til, at præsidenten og hans hustru, Angelica Rivera, jævnligt benytter en luksusvilla til syv mio. dollar som deres egen, skønt dens officielle ejer er en god ven af præsidenten – den samme ven, som vandt enorme kontrakter i Peña Nietos tid først som guvernør og siden præsident.
I forvejen har Peña Nieto ladet sin officielle residensbolig sætte i stand ved overdådig udskrivning af offentlige midler. Peña Nieto forvandlede bygningen til et luksuriøst palads, hvor præsidenten, hans førstedame og deres seks børn nu bor.
Grænseløs korruption
I 15 år har Mexico levet under et grænseløst voldsregime med straffrihed for kriminelle. Skylden for dette må bæres af det korrupte politiske system, som PRI (Partido Revolucionario Institucional), Peña Nietos politiske parti, har skabt. I sine over 70 år ved regeringsmagten har PRI ladet narkokarteller etablere sig og drive deres gesjæft i alle landets regioner. Statsmagtens og de kriminelle gruppers sameksistens er i dag blevet til sammenspisthed, for så magtfulde er kartellerne, at de har infiltreret de statslige institutioner på alle niveauer.
Også under Vicente Fox (2000-2006) og Felipe Calderón (2006-2012), begge fra partiet PAN (Partido Acción Nacional) voksede de kriminelle strukturer sig stærkere i takt med korruptionen. År efter år er Mexico sunket stadig længere ned på Transparency Internationals globale landeliste.
Korruptionen er så omfattende, at byttehandlen mellem den organiserede kriminalitet og politikerne går langt videre end at veksle løfter om beskyttelse for finansiering af politiske kampagner.
Det viser f.eks. tilfældet med netop den tidligere borgmester i Iguala, José Luis Abarca, og hans kone, María de los angeles Pineda Villa, der selv har vist sig at være medlemmer af en narkosmuglerring, der opererer i delstaterne Guerrero og Morelos. Mexicos justitsminister, Jesús Murillo Karam, har da også anklaget parret for at have bestilt mord og forsvindinger.
Værdighed i sorgen
Stykker man de officielle oplysninger sammen, fremgår det, at mens antallet af kriminalsager, som de mexicanske forbundsmyndigheder undlod at undersøge, i 2006 udgjorde 24.000, var dette tal i 2013 vokset til 63.000. Under Peña Nietos administration er Mexicos retshåndhævelse således blevet langsommere og stadig mere mangelfuld.
Når man begiver sig ind i rustikke bygninger i seminariet i Ayotzinapa, bliver de dræbte unges skæbne håndgribelig. Det er let at forstå, hvorfor Iguala-sagen har mobiliseret et samfund, der i de senere år har mistet titusinder af børn, mødre og fædre til organiseret kriminalitet.
Størstedelen af skolens elever studerede til at blive lærere i marginaliserede, fattige områder. De studerende stammede fra bondefamilier, der er i årevis er blevet udbyttet uden håb om en bedre fremtid.
For dem var der aldrig ’et mexicansk øjeblik’.
For dem er regeringens overgreb og forsømmelser aldrig ophørt. Men imod alle odds forsøgte de unge studerende at virkeliggøre en drøm om at bringe viden til andre som dem selv.
Hver dag mødes sørgende mødre til de forsvundne i skolegården, hvor stearinlys vil brænde, indtil de bortførte måtte komme tilbage. 40 af de 43 forsvundne var førsteårsstuderende svarende til en tredjedel af en hel årgang. Af dem, som blev tilbage, er 60 nu taget ud af skolen af deres forældre, for at de ikke skal lide samme skæbne.
30 er blevet tilbage og fortsætter med at vande de blomster, der skulle have været solgt den 1. november til at dekorere grave på De Dødes Dag, men nu får lov at stå, indtil de forsvundne kommer tilbage, eller retfærdigheden sker fyldest.
I de resterende elevers øjne læser jeg sorg, men også værdighed og mod. De overlevede den infernalske nats uendelige geværild, da de råbte: »Skyd ikke, vi er bare studerende. Vi er ubevæbnede.«
Kravet om retfærdighed genlyder i det mexicanske samfund, på tværs af økonomiske klasse- og politiske tilhørsforhold. Det markerer afslutningen på den falske drøm.
Pressen og det internationale samfund har et medansvar for at sikre, at dette krav ikke ignoreres.
debat@information.dk
Anabel Hernández er undersøgende mexicansk journalist, tilknyttet onlinemediet Reporte Indigo og nyhedsmagasinet Proceso. Hun beskyttes permanent af to livvagter
© The Observer og Information
Oversat af Niels Ivar Larsen

