Det selvafviklende folkestyre
LEDER


 Afdemokratisering. Sådan kan man uvenligt beskrive daværende Venstre-indenrigsminister Lars Løkke Rasmussens ’strukturreform’ fra 2004. Et forlig mellem VK og Dansk Folkeparti nedskar antallet af kommuner fra 270 til 98 og slog 13 amter sammen til fem regioner.
De efterfølgende fagkyndige vurderinger af ’reformen’ har studset over, at den aldrig havde nogen bæredygtig begrundelse. En ’strukturkommission’, der forinden angiveligt skulle vurdere fordele og ulemper, var reelt styret af daværende V-statsminister Foghs magtvilje til at få ’reformen’ igennem. ’Reformens’ virkelige drivkraft var formentlig ønske om besparelser på de kommunale og regionale serviceydelser – i Finansministeriets mumlesnak kaldet ’stordriftsfordele’. Reformens virkning har i hvert fald vist sig som besparelser og nedlæggelser, navnlig til skade for yderområderne.
Den største taber har dog nok – som advarende røster fremhævede allerede inden ’reformen’ – været demokratiet. I de nye storkommuner er der blevet langt mellem borgere og deres valgte repræsentanter. Det gør det til gengæld nemmere for de valgte at gøre ting, som borgere er kede af, f.eks. spare, nedlægge, udlicitere og privatisere.
’Reformens’ regioner har været en særpræget skabning. De er alene blevet til for at give hospitaler et regionalt folkevalgt ophæng. Hospitalerne er for tunge at tumle med for kommunerne. Og hvis de blev lagt ind under staten, måtte det være under en ansvarlig minister, som i Folketinget skulle stå til ansvar for behandlingen – også af enkeltpatienter. Sikke onsdagsspørgetimer det kunne blive til! Regeringer vil gerne love forbedret helse til alle – men helst have nogle andre til at indfri løfterne. Følgelig er regionerne og deres folkevalgte regionsråd blevet prygelknabe.
Nu rumler det for alvor om regionernes fremtid. I Morgenavisen Jyllands-Posten skumlede det i tirsdags af indre strid i Venstre. Sagen er den, at partiets statsministerkandidat Lars Løkke Rasmussen – lige inden hans VK-regering tabte valget i 2011 – foreslog at erstatte de fem regioner med tre sygehusenheder ledet af ikkefolkevalgte bestyrelser.
Er det et forslag, som Løkke vil tromle igennem i en kommende borgerlig regering? Tanken om såkaldt ’professionelle bestyrelser’ er ubehagelig for nogle Venstre-folk. F.eks. siger medlem af partiets hovedbestyrelse Christian Juhl: »Sporene fra både DSB og Melodi Grand Prix skræmmer.« Anne V. Kristensen, spidskandidat i region Midtjylland, siger: »En bestyrelse vil nok være ligeglad med, om der er én eller to ambulancer i Lemvig.«
Uenigheden trives også blandt en Venstre-ledet regerings støtter. Dansk Folkepartis formand, Kristian Thulesen Dahl, vil have regionerne fjernet, når de såkaldte ’supersygehuse’ står færdig omkring 2018-2020. Thulesen Dahl siger: »Sygehusene skal være den til enhver tid siddende sundhedsministers ansvar. Vi er et land på størrelse med Hamborg plus opland, og vi skal have stoppet det abespil, der finder sted i dag, hvor ingen påtager sig ansvaret for sundhedsvæsenet.«
Man fornemmer, at Thulesen Dahls parti vil trives i en fremtid, hvor enkeltsager fra sygehuse er fast stof i Folketingets spørgetid. Liberal Alliance vil til gengæld have hele sygehusbaduljen privatiseret, således at hver enkelt patient får en pose statspenge med til hospitalsbehandling efter eget valg. Noget dunkelt er således det billede, der tegner sig af en kommende borgerlig regerings politik for sygehusenes fremtid.
Det er opmuntrende, at der i Venstre stadig er kræfter, der vil holde fast i folkestyret som princip – også på regionalt niveau.
Det ville være endnu mere opmuntrende, hvis bærende borgerlige kræfter ville se regionernes vanskeligheder som et udslag af en uoverlagt strukturreform, der har formindsket folkestyrets gennemslagskraft. Tænk, om der var nogle, der turde sige om Løkkes store ’reform’: ’Det er vist en ommer. Lad os nu prøve at tænke os om. Det er ikke nogen god idé at spare folkestyret væk.’

