Afskaf karakterer i folkeskolen
LEDER


 »Folkeskolen skal udfordre alle elever, så de bliver så dygtige, de kan.«
Sådan lyder mål nummer ét for den danske folkeskole. Tager man dét alvorligt, bør man afskaffe karaktergivning. Forskningen viser, at karakterer hverken gør skoleelever gladere eller klogere.
Tværtimod. De små tal demotiverer, de overskygger lærernes konstruktive kommentarer, og de påvirker undervisningen negativt. Som beskrevet i gårsdagens Information, klarer børn fra karakterfri skoler sig desuden lige så godt i uddannelsessystemet som andre børn.
Så hvorfor har vi karakterer? Hvorfor er kun 31 ud af landets 1.868 folkeskoler og frie grundskoler karakterfri? Fordi tallenes primære funktion ikke er at hjælpe børnene, men at legitimere de voksnes beslutninger. Karaktersystemet er indbegrebet af selvretfærdigende bureaukrati; et kvantitativt måle- og monitoreringsredskab, der skader det, det måler på – vores børn.
Alligevel sætter de færreste spørgsmålstegn ved det. I djøf-samfundet er kvantitative abstraktioner altid et gode. Konkurrencestaten skal jo holde hus med sine investeringer.
Men faktum er, at karakterer i folkeskolen gør mere skade end gavn, og derfor bør de afskaffes. Et sådant synspunkt er hverken en naiv hippiefantasi eller en lighedsfetichistisk konspiration (eller hvad karakterer-modstand ellers er blevet kaldt i årenes løb), men en rationel vurdering baseret på den forskning, der findes på området.
Tragedien er, at udviklingen lige nu går i den modsatte retning. Der kommer mere karakterræs. De, der skubber til den tiltagende kvantificering af skolerne – hvilket bl.a. er det meste af Folketingssalen, især dens blå side, der i 2013 foreslog, at tiårige burde få karakterer – bør argumentere for deres sag ved at henvise til andet og mere end tradition, forvaltningshensyn og mavefornemmelser. For hvor er den evidensbaserede forskning, der siger, at karakterer hjælper børn til at bliver »så dygtige, de kan«? Mange studier viser tværtimod det modsatte. Så lad os tage konsekvensen af det, vi ved: Afskaf karakterer i folkeskolen.

