For meget kvindelighed er problemet for folkeskolen
Vi skal have ansvarsbevidste, fagligt indstillede og resultatorienterede lærere tilbage og dominere i folkeskolen frem for trendjagende spejderdrenge, omsorgsdominerede kvinder og feminiserede efterdønninger af den såkaldte 68-generation
Fagligheden i folkeskolen skal hæves, og det gøres blandt andet ved at få mændene tilbage igen - om ikke som et flertal så et ligeværdigt antal blandt underviserne - mener kronikskribenten.


 I slutningen af marts udkom resultatet af Danmarks Pædagogiske Universitets treårige undersøgelse af folkeskolens specialundervisning. Man har fokuseret på tilgangen til specialundervisningen på 12 pct. af skolernes elever, og atter engang konkluderes det - bl.a. ved hjælp af den altid medgivende og populistiske professor Niels Egelund - at det er lærernes skyld det hele. De er umotiverede, ikke inklusive og møder såmænd ikke til tiden, og problemerne kan i klassisk socialdemokratisk stil løses via forøget efteruddannelse og ifølge Bertel Haarder eventuelt med undervisningsassistenter.
Fra tid til anden argumenteres der i medierne vedrørende den generelle positive betydning af flere kvinder på ledelsesniveau, at det er godt for de bløde værdier, men når vi forholder os til folkeskolen og dens ansatte, er effekten den helt modsatte. Her er der blevet alt for mange kvinder og dermed også bløde værdier.
Langt den største del af lærerne er kvinder, og det har selvfølgelig en konsekvens, men den er svær at diskutere og skabe opmærksomhed omkring.
Jeg går på kursus i specialundervisning for øjeblikket, og af 20 kursister er de 18 kvinder, og blandt de fem undervisere er de fire kvinder, så også her er det kvinder og hermed kvindetanker, der dominerer. Jeg har søgt at ironisere herover via diverse indlæg på kurset, men det er et område, hvor kvinder er helt uden humor og selvironi. 
At langt den største del af specialundervisningseleverne er drenge må tages til efterretning, men i en tid præget af socialkonstruktionismens afgørende krav til betydningen af den sociale tilstedeværelse for udviklingen af den reelle og eksakte virkelighed, hører det intet sted hjemme, at det gøres til noget kønsspecifikt. I stedet for burde man se på, hvad der gør drengene til problembørn.
Forældrene, der er børn af 68-generationen, har selvfølgelig et primært ansvar, men der ud over er det inklusionsfænomenet og de mange kvindelige lærere, som er signifikante markører.
Inklusionsfænomenet er en tænkemåde, som i bund og grund opstod af mangel på økonomiske midler, men blev lanceret camoufleret som pædagogisk nytænkning.
Op gennem 1980'erne viste det sig nemlig, at der på verdensplan var en voldsom stigning i udgifterne til specialundervisning. Derfor mødtes repræsentanter fra 92 lande i 1994 i Salamanca i Spanien og proklamerede med den såkaldte 'Salamanca-erklæring', at der fremover skulle være inklusiv undervisning til alle, dvs. at alle børn så vidt muligt skulle bevares inden for normalklasserne og undervises der og kun der uanset evt. generelle eller specielle indlæringsvanskeligheder.
Kolde økonomiske fakta blev således med et finger-knips vekslet til salgbar idealistisk omsorgsslogans som 'plads til alle' og 'alle har potentiale'.
Værdsættende pædagogik
I Danmark blev denne besparelsesfidus under skiftende radikale undervisningsministre i 90'erne lanceret som differentieret undervisning og med den borgerlige Bertel Haarder som kravet om rummelighed.
Uden at gå i dybden med den menneskelige evolutionshistorie fra 'samlere og jæger'-tiden for 5.000 år siden frem til i dag må det vel være almindeligt accepteret - på trods af forrige århundredes kvindeoprør - at det såkaldte omsorgsgen er mest udtryksfuldt hos kvinder. I og med at langt den største del af folkeskolens pædagogiske personale som nævnt er kvinder, og gruppen er støt voksende, har det kvindelige omsorgsgen være kraftigt dagsorden- og trendsættende for udviklingen, og det er det, der har været en afgørende faktor for tilslutningen til og den overdimensionerede udvikling af Salamanca-erklæringens omsorgs- og inklusionsdimension og den dermed afledte tilbagegang for fagligheden. Den tilstedeværende undervisningstid kan jo kun bruges én gang!
Der findes talrige videnskabelige undersøgelser, der viser, at det kønsspecifikke har overordentlig meget at sige vedrørende kulturen og emnevalgene og dermed dagsordnerne på arbejdspladserne. I folkeskolen har det typisk givet sig til udtryk i form af den næsten terrorprægede og omsiggribende såkaldte 'værdsættende pædagogik', hvor alle er lige meget værd, og børn og voksne mødes i øjenhøjde.
Når man ser, hvordan denne idealistiske tankegang kommer til udtryk, er der ikke noget at sige til, at der ikke er mange mandlige ansøgere til seminarierne, at sådanne efterhånden må hentes i udlandet, og at uddannede hurtigt forsvinder igen til alternative job som postbude og skraldemænd. I disse job skal der i det mindste ikke ydes omsorg, problematiseres og forhandles hele tiden, men løses konkrete faglige opgaver.
Så er man karriereminded og trendy i folkeskolen, bruges i hvert fald en fjerdedel af hver undervisningstime til afklaring af sociale problemstillinger og forhandlinger med eleverne om evt. undervisningstilbud.
Løft til fagligheden
Når lærerens tilstedeværelsesdel i klasserne, som typisk udgør knap halvdelen af arbejdstiden, er overstået, mødes denne med kolleger og drøfter disse forhold og laver undervisningsplaner, som i langt højere grad drejer sig om organiseringen og inkluderingen af den restgruppe, som aldrig har kunnet og aldrig vil blive indpasset i normalundervisningen, end om det faglige, som man nøgternt set burde synes, skulle være det, det hele går ud på.
Så det, der skulle forestille læringsmæssig og faglig omsorg, er med kvindedominansen blevet vekslet til den tidskrævende menneskelige omsorg, som det skulle være pålagt forældrene at ruste og styrke børnene med i fritiden i familielivet, en fritid mange forældre tilsyneladende hellere vil bruge på egne fritidssysler end varetagelse af forældrerollens mange seriøse og opdragelsesmæssige aspekter.
Skal dette mønster brydes, skal vi have ansvarsbevidste, fagligt mindede og resultatorienterede lærere tilbage og dominere i folkeskolen frem for trendjagende spejderdrenge, omsorgsdominerede kvinder og feminiserede efterdønninger af den såkaldte 68-generation, som bl.a. kan karakteriseres ved mangel på grænsesætning. Man skal kalde en 'spade for en spade' og have de tidskrævende elever tilbage til specialklasserne og specialskolerne, hvor de kan undervises og beskyttes og dermed trives bedre på eget niveau.
Så vil de faglige kvaliteter generelt kunne få et voldsomt løft, og udgifterne til undervisning vil kunne falde drastisk, da lærerne vil kunne bruge omkring 2/3 af deres arbejdstid på den egentlige faglige undervisning!
Allerede i 1990'erne blev der rørt ved dette misforhold eksempelvis af forfatteren Bertill Nordahl, som bl.a. i bogen Hankøn i skolen (1994) gjorde opmærksom på betydningen af det kønsspecifikke.
På baggrund af 68-generationen bliver drengene enten til Rambo-typer eller feminiserede svæklinge, som intet kan finde ud af, idet øjeblik deres mandlige kønsidentitet mangler udfordring og udvikling. Det giver problemer senere hen i livet, idet mændene ikke kan fylde pladsen ud i parforholdene, og kvinderne slet ikke kan finde ud af mændene med efterfølgende mange skilsmisser.
Drenge skaber deres kønsidentitet via fysisk prægede udendørs lege som f. eks krigslege, men i det øjeblik børnehaver og fritidshjem er domineret af kvinder, bliver våbnene erstattet af tale og rundkredspædagogik, som drenge har svært ved at forholde sig til og udvikle sig med. Mange af drengene gemmer sig derfor i en efterhånden tilladt tv- og play-stationverden, hvor de kan udfolde deres maskuline lyster - om end på en noget kunstig og indirekte måde, og de kvindelige pædagoger kan få fred.
Det er ikke mærkeligt, at det skaber klienter til specialundervisningen, og at ikke mindre end 85 pct. af de adfærdsvanskelige elever er drenge. Kvinderne ved simpelthen ikke, hvad de skal gøre ved dem!
Så hvis DPU, Niels Egelund, Bertel Haarder m.fl. kunne se bare en lille bitte smule udover det tidstypiske og trendprægede, kunne meget opnås via enkle midler til langt billigere penge. Salamanca-erklæringen er - som så meget andet politisk 'hokus-pokus' i tiden - ren økonomisk besparelse og dermed en om'er.
Folkeskolens status kan kun fremmes ved at få mændene tilbage igen om ikke som et flertal så et ligeværdigt antal blandt underviserne, så vil den daglige dagsorden blive en helt anden. Det faglige vil komme til at dominere over det sociale og opførselsmæssige, som primært skal ligge hos forældrene. Det er hjemmene, der skal sørge for, at børnene er undervisningsklare hver morgen og ikke skolerne.

Bent Liholm er overlærer og mag.art. i film- og medievidenskab

