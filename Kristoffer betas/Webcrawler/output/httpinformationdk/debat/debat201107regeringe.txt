Regeringen bør støtte Free Gaza

Sidste år endte Free Gazas sejlads med alt andet end fred.


 Sidste weekend skulle en lille skibsflåde have sejlet mod Gazas kyst. En håndfuld danskere var bl.a. med på skibet Tahrir under canadisk flag.
Men igen har den israelske lobbyindsats været effektiv. Først forhindrede den græske regering det amerikanske skib i at sejle fra Piræus, siden blokerede man Tahrirs afgang fra Kreta, og mandag smadrede den græske kystvagt Tahrirs dieseltank.
Nu er det ikke kun den israelske flåde eller havets bølger, som lægger hindringer i vejen for fredsaktivisternes indsats for at komme Gazas befolkning til undsætning. Ifølge den israelske avis Haaretz har Israel haft held med at lægge pres på den græske PASOK-regering.
Det er et prisværdigt og modigt initiativ, som Free Gaza har taget  man skal ikke glemme, at det kunne blive en farefuld færd for de ikkevoldelige aktivister om bord. Skibene skulle være afsejlet omtrent på et-årsdagen for Israels angreb på nødhjælpskonvojen med kurs mod Gaza.
I FN-forbundet tog vi kraftigt afstand fra Israels angreb og understregede, at Israel ingen ret har til at blokere eller besætte palæstinensisk område, herunder farvandet ud for Gaza. Israels angreb på et nødhjælpsskib i internationalt farvand var og er pirateri, og et angreb helt ude af proportioner.
Det er aldeles uacceptabelt, at Israel mødte en humanitær hjælpeaktion til det nødstedte Gaza med et væbnet angreb i internationalt farvand og nu har haft held med at lægge pres på den græske regering.
Straffer uskyldige
FN fortæller om et fortsat hjælpbehov i Gaza. En nød, som Free Gaza vil forsøge at afhjælpe ved at bryde blokaden. Israels blokade bør hæves øjeblikkeligt. Den er både uholdbar og forkert. Som FN's generalsekretær Ban Ki-moon klart har udtrykt det: »Den straffer uskyldige civile.«
Nøden i Gaza er ikke en naturkatastrofe. Den er menneskeskabt, forårsaget af Israels blokade. Fattigdom og armod bidrager ikke til at fremme en fredsproces  tværtimod. Danmark må understrege, at en fredsløsning skal findes på grundlag af folkeretten.
Det er væsentligt, at Danmark fastholder en afstandtagen over for Israel ved at kræve, at den konventionsstridige blokade af Gaza straks skal ophøre. Danmark bør tage afstand fra Israels bosættelser på Vestbredden, og regeringen bør følge opfordringen fra fire tidligere danske udenrigsministre om at anerkende Palæstina.
I stedet for en blokade af humanitær hjælp bør Danmark tage initiativ til en international våbenembargo over for Israel, indtil Israel har accepteret at søge konflikten løst gennem egentlige fredsforhandlinger.
Man må håbe, at udenrigsministeren vil støtte Free Gazas flotte initiativ ved at opfordre den græske regering til at tillade skibet at sejle.


