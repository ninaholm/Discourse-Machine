Brudte løfter



 En kappestrid er sat ind blandt danske medier. Hvem kan afdække flest løftebrud og kovendinger fra Helle Thorning-Schmidt-regeringens side? Ritzaus Bureau har foreløbig talt sig frem til 20 brudte regeringsløfter, og i går kunne Politiken supplere med oplysningen om, at halvdelen af de 12 løfter, SF gik til valg på, helt eller delvist er røget ud i glemslens mørke.
Umiddelbart lyder det ikke godt, eftersom Villy Søvndal under overskriften 'Det kan la' sig gøre' i august fastslog: »Det er de løfter, vi gerne vil måles på.«
I dag må vi konstatere, at det ikke kunne 'la' sig gøre'.
Hver dag bringes således nye historier om flugt fra gamle løfter. Onsdag var det den kollektive trafik, der alligevel ikke bliver billigere fra nytår. I går blev SF's handelsminister, Pia Olsen Dyhr, på Berlingskes forside mødt med beskyldninger om 'kovending' i forholdet til Kina.
Ministerens brøde? Hun har tidligere givet udtryk for, at der kan være situationer under embedsrejser i Kina, hvor hun ville undlade at udtrykke kritik af kinesernes velkendte krænkelser af menneskerettighederne. Den går ikke, fru minister! Nu har handelsministeren forsikret, at hun til alle fremtidige møder med kinesere vil nævne menneskerettighederne, og dermed er endnu en historie om kovendinger og løftebrud fuldbyrdet.
Men medierne er tilsyneladende mere forargede end vælgerne. Flere meningsmålinger har i hvert fald vist, at vælgerne ikke føler sig som ofre for det vælgerbedrag, medierne skildrer.
At regeringen efter valget ikke kan gennemføre, hvad den lovede før valget, er åbenbart. Men er det overraskende? Er det dadelværdigt?
Næ, en mindretalsregering kan i sagens natur ikke gennemføre hele sin politik. Den må gå på kompromis, sno sig og søge sit flertal fra sag til sag. Det er den nuværende parlamentariske virkelighed i modsætning til ti års borgerlig blokpolitik, og det må vi se at vænne os til. Netop derfor kan det være klogt tidligt i regeringsperioden at afstemme vælgernes forventninger.
Efter snart to uger i regeringskontorerne er det overraskende altså ikke, at Socialdemokraterne og SF ikke kan få gennemført deres politik. Det overraskende — og kritisable — er den mangel på ihærdighed, hvormed Helle Thorning-Schmidt og Villy Søvndal forfægter deres politiske mærkesager. Særligt på det sociale område.
Tag afskaffelsen af starthjælpen og loftet over kontanthjælpen, der gør de fattigste endnu mere fattige. Væk med dem, lød det før valget, men da den nye regering trådte frem, var løfterne afløst af et nyt såkaldt forsigtighedsprincip. Regeringen bruger ikke penge, den ikke har i hånden, og derfor blev fattigdomsydelser udskudt på ubestemt tid, hed det.
Først efter vedvarende pres fra Enhedslisten og kritik internt i SF og Socialdemokraterne slog først Villy Søvndal og derefter resten af regeringen fast: De oprindelige løfter er en bunden opgave ved de forestående finanslovsforhandlinger. Det manglede bare.
Eller tag afskaffelsenaf efterlønnen. For Socialdemokraterne og SF var den så vigtig, at de kaldte folketingsvalget en folkeafstemning for eller imod den borgerlige regerings tilbagetrækningsreform. Den var bisset og asocial, sagde de. I dag er den skrevet ind i regeringens arbejdsprogram. Uden ét eneste ord om, hvordan regeringen vil sikre den sociale retfærdighed, der lå Helle Thorning-Schmidt og Villy Søvndal så meget på sinde før valget.
Jamen, vi har et flertal imod os fra de borgerlige partier og Radikale Venstre, så reformen gennemføres under alle omstændigheder, påpeger statsministeren gang på gang.
Så sandt, så sandt. Men det udelukker jo ikke, at Socialdemokraterne og SF afstemmer reformen socialt, så de nedslidte arbejdere ikke skal betale prisen. Det er da det mindste, vælgerne må forvente af en socialdemokratisk ledet regering. Men heller ikke her står Helle Thorning-Schmidt fast på de løfter om en ny social ansvarlighed, hun kom til magten på.
I forhold til efterlønnen viser fagbevægelsen sig nu som den sociale samvittighed, regeringen selv undertrykker. Flere forbundsformænd har de seneste dage udtrykt deres skuffelse, og i går i Politiken konkretiserede LO nogle af sine krav forud for næste års trepartsforhandlinger: Flere penge til den såkaldte Forebyggelsesfond, så nedslidning kan forebygges, samt en suspendering af de varslede fyringer i Arbejdstilsynet. Altså et forbedret arbejdsmiljø i bytte for den beskårne efterløn.
Regeringens svar? Vi må vente og se, hvad forårets forhandlinger kan føre til. Regeringen står med den kontante udfordring, at statskassen allerede i 2012 mangler 85 milliarder kroner. At situationen er vanskelig forstår enhver. Men uforståeligt er det, at en socialdemokratisk regering som det første giver køb på at udvikle en ny social kontrakt for fremtidens velfærdsstat. Her løber Helle Thorning-Schmidt fra det løfte, hele den socialdemokratiske bevægelse hviler på.

