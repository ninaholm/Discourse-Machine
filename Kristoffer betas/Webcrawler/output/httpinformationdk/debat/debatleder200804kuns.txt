Kunstsmøl



 LATINAMERIKAS SVAR PÅ Guldhornene eller Jellingestenene. Sådan betegner en ekspert fra Nationalmuseet det fund, Lyngby Politi gjorde, da det en dag i 2006 åbnede kælderdøren til et privat underjordisk skatkammer. I alt 1.156 kunstgenstande var gemt bag den skjulte dør. Størstedelen var fra Latinamerika, men samlingen bestod også af en række værdifulde genstande fra Kinas Yuan- og Ming-dynastier. Nogle af genstandene er blevet dateret til 1.300 f. Kr.
Fundet blev startskuddet på det, der siden er blevet kaldt Danmarks-historiens største kunstsmuglersag, der i juni i år vil finde sin afslutning, når der afsiges dom mod kunsthandleren fra Lyngby, som har hjembragt de mange kunstgenstande. En tidligere straffesag for hæleri mod kunsthandleren blev tidligere frafaldet, fordi oprindelseslandene ikke har kunnet bevise, at der var tale om stjålne og ulovligt udførte genstande.
Under alle omstændigheder har kunsthandleren nok selv været klar over, at han bevægede sig på kanten af loven. Det illustreres alene af, at han har fundet det nødvendigt at opbevare kunstgenstandene i en skjult og hemmelig kælder.
SAGEN FRA LYNGBY og det besværlige i overhovedet at føre bevis, endsige fælde dom illustrerer tilmed det betænkelige i den officielle danske holdning til indførelse af kulturarvsgenstande fra andre lande og især fra tredjeverdenslande til Danmark.
Nogenlunde samtidig med, at politiet gjorde det store fund i Danmark, dokumenterede Information gennem en opsigtsvækkende artikelserie, at kunsthandleren fra Lyngby langtfra står alene. Hæderkronede danske auktionshuse går ikke af vejen for at sælge indsmuglede kulturarvsgenstande, også selv om de ved, det er det, der er tale om. Flere kendte og anerkendte danske museer har i deres samlinger mange klenodier og eksempler på kulturarv fra andre lande, som man - på trods af henvendelser fra de pågældende lande - har nægtet af udlevere.
NÅR DET ER så vanskeligt at få udleveret stjålen kulturarv fra Danmark, skyldes det ikke mindst, at den danske lovgivning på området er yderst mangelfuld, og at Danmark ikke har tiltrådt den internationale UNIDROIT-konvention. Dette på trods af, at kulturminister Brian Mikkelsen i marts sidste år i forbindelse med Informations afdækning af indsmuglede kunstskatte sagde, at man snarest ville komme med nogle lovinitiativer. Siden er intet sket.
Det skyldes derfor ikke dansk lovgivning, når den kinesiske del af kunsthandleren fra Lyngbys samling tilbageleveres til Kina. Det skyldes først og fremmest direktør for forårsrullefabrikanten Daloon, Henning Van, der på vegne af Kina har tilbagekøbt samlingen.
Det er selvfølgelig et fint og generøst initiativ, men i stedet for straf får kunsthandleren fra Lyngby i første omgang en præmie. Og andre lande i samme situationer må indtil videre sætte deres lid til lignende private initiativer, fordi det danske lovgivningsapparat på trods af international og national kritik lader vente på sig. Det er med kunsthistoriker Lise Lundbæks ord ganske enkelt "pinligt".weis

