Når det regner på hipsteren, drypper det på Mr. Lee
Når mennesker i lavstatusjob ’rebrandes’ af marketingkampagner og kulturelle frontfigurer, fejres klasseulighed som mangfoldighed. Det skaber en falsk forestilling om fællesskab. I sidste ende går det ud over de buschauffører og grillbarejere, der ikke har overskud til at leve op til den romantiserede stereotypi


 For 30 år siden trængte taknemmelighedens tårer sig på hos den gigtplagede fabriksarbejder, når han på sin sidste arbejdsdag efter 50 års tro tjeneste fik overrakt et falsk guldur til lyden af klapsalver fra tilfredse aktionærer. Med et jovialt håndtryk langede fabriksejeren sin velnærede hånd hen over klasseskellet og undveg elegant spørgsmål om, hvem der egentlig havde fået den største bid af kagen.
I dag har vi et knap så synligt klassesamfund, men spørgsmålet er, om det ikke er den samme form for hvidvaskning af materielle og kulturelle hierarkier, der gør sig gældende, når busselskaber udnævner årets buschauffør til tonerne af Søs Fenger, og hipstere trækker musikanlæg ind på Istedgade for at fejre grillbar-indehaveren Mr. Lees fødselsdag.
’Når det regner på præsten, drypper det på degnen’, lyder et gammelt dansk ordsprog, der henviser til, at en højtstående skikkelse lader sit overskud komme en anden, mindre betydningsfuld og lavere rangeret person til gode. Relationen mellem præst og degn er baseret på en strukturel ulighed, som ikke bliver udlignet af, at der i ny og næ falder lidt kagekrummer af til degnen, der indordner sig taknemmeligt i hierarkiet.
Alt tyder på, at den abstrakte hipsterklasse besidder en vis mængde kulturel kapital. Så når den hylder Mr. Lee ved at spille sin egen yndlingsmusik, falder der også kulturelle kapitalkrummer af til grillbarsindehaveren. Men hverken feel good-billeder af en rørt og smilende Mr. Lee eller mavesure artikler, der benytter begivenheden som platform for at gøre grin med hipstere, forholder sig kritisk til, hvilken kulturel relation der er på spil, når Mr. Lees fødselsdag fejres.
På højkulturens præmisser
Mr. Lee-eventen er et rammende billede på en modkultur, der romantiserer den autenticitet, som lavkulturen er kommet til at repræsentere for det veluddannede, kreative segment i befolkningen.
Fejringen af Mr. Lee står ikke alene; tendensen viser sig også i form af rebranding af de stillingsbetegnelser, der normalt ikke kommer over folks læber ved ferniseringer. Kaffebarernes baristaer laver trivielt no brain-arbejde, men hyldes som sommelierer, og frisører er blevet art directors. Det er en markedsføringsstrategi, fordi det bidrager til den opfattede værdi af det produkt, man køber – det er udført af en kærlig og særlig hånd. Og når McDonald’s kårer månedens medarbejder og hænger en platinplade op i restauranten for at anerkende den indsats, der ydes på gulvet mellem frituregryderne, får virksomheden også mulighed for at signalere sine antielitære og menneskelige værdier til kunderne.
Intentionen med at give skulderklap til dem, som får de daglige hjul til at køre, selv om de ikke høster arkitekturpriser til Danmark, er dog fin. Og fejringen af Mr. Lee er – ud over at være en velment og hjertelig gestus – også med til at sætte fokus på værdien af de rutineprægede og opslidende erhverv. Til næste fernisering i Kødbyen vil man næppe høre de samme folk spørge efter Mr. Lee – men det er rart at vide, at man kan finde ham bag disken, når sulten melder sig kl. halv tre. Lavkulturen er altså inviteret inden for i det fine selskab på højkulturens præmisser og på lånt tid.
Romantisering nedad
Når klasseulighed og kulturelle hierarkier fejres som mangfoldighed, får de strukturelle betingelser, der muliggør romantiseringen nedad, et venligt og imødekommende ansigt. Og uanset hvor oprigtig og velment fejringen er, bidrager den til at sløre den ulighed, der stadig er til stede, når tonerne fra hipsternes trækvognsanlæg dør ud.
Det forstår man, når man husker, hvem det er, der fejrer mangfoldigheden: Det er speltsegmentet, som udgiver oder til det 114 år gamle kastanjetræ på Enghave Plads, der måtte vige pladsen for metroen. I nostalgi over forestillingen om et fællesskab med plads til både høj og lav, længes de efter at mærke mangfoldighedssuset fra bænkerækker af alkoholikere, når de går forbi med irmaposen fuld af økologiske varer.
Og det er beatpoeten, der sætter sig på den brune bodega og bliver inspireret til ny poesi af melankolien, der skinner i øjnene fra de handlede nigerianske kvinder.
Slumromantikken er problematisk, fordi den er ensrettet og praktiseres af folk, der er favorabelt stillet i mangfoldighedens kulturelle og økonomiske matrix. I begejstringen over deres egen miljømobilitet lader de til at glemme, at mangfoldigheden ikke udelukkende eksisterer horisontalt, men er uvægerligt forbundet med hierarkier.
Dryppende selvfejring
Måske var den kulturelle fusion til stede i det øjeblik, hvor grillpapiret blev farvet lilla af rødkålen til tonerne af Lucy Love foran Isted Grill. Men man inviterer ikke Mr. Lee hjem til en kop the. Kulturmødet på Istedgade gør derfor i virkeligheden intet for at nedbryde det skel, det fejrer. Hipsternes fejring af egen autenticitet er i centrum, fordi begivenheden bliver en anledning til at vise deres joviale forhold til lavkulturen. Og så drypper det ganske rigtigt på Mr. Lee, når hipsterne i deres søgen efter ’modkultur’ for en stund beslutter sig for at vende tilbage til de gamle dyder og »fucking god grillmad«.
Ser man bort fra den klare fordeling af rollerne som henholdsvis præst og degn, kunne det være en win win-situation, hvor anerkendelsen skaber øget selvfølelse og arbejdsglæde. Men kun hvis man midt i festlighederne husker det substantielle grundlag bag rebrandingen af den symbolske status, der f.eks. er til stede i busselskabernes kåring af Årets Buschauffør. Anerkendelse og fejring må ikke blive en erstatning for en reel forbedring af arbejdsvilkårene. For mon ikke buschaufføren foretrækker en højere løn frem for at blive kransekagefigur i et mediestunt?
Smil til din buschauffør
Nomineringerne til Årets Buschauffør fortæller os, at ’den gode buschauffør’ skal smile, have karakter og fortælle finurlige anekdoter om stoppestederne. Det er som udgangspunkt hyggeligt nok, men kunne efterlade kollegaerne, der har sværere ved at leve op til den rebrandede stereotyp på den stolte og tilfredse lavstatusarbejder, i en uhensigtsmæssig position. Lad os her mindes debatten om, hvorvidt det kunne forlanges af kassedamer, at de skulle smile, når de kørte dagligdagsvarerne over rullebåndet. Fejringen af buschauffører og grillbarsindehavere ’med karakter’ er nemlig også med til at øge forventningspresset.
Når man smiler til sin buschauffør eller kassedame, og han eller hun ikke kvitterer med hjertelighed, folkelighed og anekdoter, bliver man skuffet snarere end opfyldt af sympati og forståelse for, at et opslidende og lavtlønnet job ikke altid levner overskud sidst på arbejdsdagen. Og når Mr. Lees kollega på Tagensvej ikke orker at servere bøfsandwichen med et kækt smil, fordi det stadig æder ham op, at han aldrig fik brug for sin lægeuddannelse fra Vietnam, må han nok kigge langt efter hipsterhurraer og falske guldure.
 
Mathilde Grønborg Helms er specialestuderende på Internationale Udviklingsstudier på RUC
Ida Meisling er redaktør på Magasinet Kollaps og ekstern lektor på Kultur- og Sprogmødestudier på RUC

