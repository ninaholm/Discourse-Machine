Kondomer er lige så vigtige for klimakampen som vindmøller
Vil vi den globale opvarmning til livs, skal vi være færre. Meget færre. Derfor burde vi give skattelettelser til barnløse. Deres manglende børns udeblevne forbrug er nemlig en stor gevinst for klimaet. Og hvis vi kommer til at føle os alene, kan vi altid øge indvandringen. Mennesker er der nemlig mere end nok af på kloden


'Danmark dejligst, men hvor længe?' var titlen på en bog, jeg skrev i 1983. Hvis Danmark ikke tog sig sammen, ville den store udlandsgæld køre os i afgrunden. Men danskerne tog sig sammen. Både borgerlige og socialdemokratiske regeringer førte en fornuftig politik, og olien hjalp til. I dag har Danmark stigende tilgodehavender i udlandet. Og Danmark er her om sommeren så dejligt som nogensinde.Der er ganske vist lidt problemer med budgettet, men det finder den næste regering sikkert en løsning på. Enten må skatterne i vejret, eller også må der skæres i udgifterne, det er blot at tage et valg. Så er den klaret, og lad os ikke snakke mere om det.I stedet kunne vi kaste os over tre store udfordringer, som virkelig er værd at snakke om: klima, indvandring og ikke mindst befolkningstilvækst.Klima på dagsordenenUmiddelbart kunne klimaproblemerne se små ud med danske briller. Klimaforandringer har ganske vist fyldt københavnernes kældre med vand, men ellers har vi ikke set meget til dem. Til glæde for os udlandsdanskere fra varme lande har temperaturen stort set har holdt sig til de tyve grader med vind, sol og byger.Men den globale opvarmning er på vej, og vi gør klogt i at tage den alvorligt. Kineserne vil i sommer for første gang sejle jorden rundt gennem nordøst- og nordvestpassagen, altså nord om Sibirien og Alaska. Det vil forkorte den normale rute fra os til Kina med 30-40 pct. Så opvarmningen har sine fordele, men ikke for isbjørnene og heller ikke for hovedparten af u-landene, der både vil rammes af oversvømmelser og tørke.Der er ingen tvivl: CO2-udslippet må ned. I Danmark stiler vi mod en 20 pct. reduktion inden 2020 og en tilsvarende forøgelse af vedvarende energis del i den samlede energiforsyning til 20 pct. Og EU vil godt være med. Det vil USA og mange andre lande ikke. Og derfor når vi næppe målet med at holde temperaturforøgelsen på under to grader.Det er flot med vores vindmøller, men i det store spil batter de ikke voldsomt. Kina får stadig 90 pct. af sin energi fra fossile brændstoffer og ikke mindre end 70 pct. fra kul, der sviner mest. Selv om landet satser på bæredygtige energikilder batter det ikke meget, for energibehovet er så stort og stigende, at procentdelen for det fossile ikke flytter sig af ud stedet. Kina opstiller flere vindmøller end noget andet land, men bygger samtidig to kulfyrede kraftværker om ugen!Sænk befolkningstalletHvis den globale klimaindsats rigtigt skal batte, skal vi have fat i endnu en faktor: Befolkningsudviklingen. Og en begrænsning af befolkningstallet er ikke tilstrækkeligt. Der skal en direkte nedgang til. Kineserne har forstået det, men paven har ikke. Og det er besynderligt, at børnebegrænsning på det nærmeste er forsvundet i debatten både i Danmark og internationalt. Der tales om reproduktiv sundhed, men sjældent om, at vi er for mange. Alt for mange.Når folk er ved at falde i søvn til mine foredrag, vækker jeg dem ved at sige, at der er alt for mange mennesker også i Danmark. Der var to millioner, da min far blev født i Aalborg i 1891. Der er 5,4 millioner nu. To millioner er et passende antal. Så i stedet for at give skattelettelser til folk med mere end to børn, burde vi straffe dem med højere skat og give barnløse kvinder store nedslag i skatten. Dermed ville vi mere end halvere CO2-udslippet og kunne endda stort set holde op med at bekymre os om vindmøller, atomkraftværker og elektriske biler.For mange og for rigeVi nærmer os nu de syv milliarder indbyggere i verden. Inden 2050 når vi op på mindst ni milliarder. Da jeg blev født i 1940, var vi to milliarder. Der er altså tale om mere end en tredobling i min foreløbige levetid. Det er katastrofalt.Klimaforandringerne har to årsager. Vi er for rige, og vi er alt for mange. Jo rigere vi er, desto mere sviner vi. Vi prøver at afhjælpe forureningen med bedre teknologi, og det er fint nok. Men det ville batte meget mere, hvis vi holdt igen med forbruget, og især hvis vi var færre. For på trods af megen snak om, at vi har mere end nok, vil vi ikke gå med til beskæringer i indtægterne. Læseren kan sagtens forestille sig, hvad der ville ske, hvis et af partierne ved det kommende valg ville foreslå at skære lønningerne ned til det halve.Kineserne har før alle andre forstået sammenhængen mellem befolkning, forurening og klimaforandring. De er godt på vej til ikke bare at stabilisere deres befolkningstal, men formindske det. Det er det hidtil mest miljøvenlige tiltag i menneskehedens historie.Vi burde følge deres eksempel. Tænk bare på, hvor meget dejligere det dejlige Danmark ville være, hvis vi i denne sommer ikke skulle stå i kø ved ishytterne eller sidde fast i trafikken, mens vi med rette bekymrer os om klimaforandringerne. Der er plads til to millioner af os. Uden trængsel og med stærkt formindsket bidrag til den globale opvarmning.Indvandring i bundenHeldigvis bliver vi faktisk færre, hvis danske kvinder holder sig til de gennemsnitligt 1,8 børn, som de nu får. Og skulle vi af uforståelige grunde synes, vi er for få, kan vi jo snildt bare forøge indvandringen. Der er rigeligt med mennesker i verden. Og der er masser, der gerne vil til Danmark.Og det skal vi sætte pris på ikke mindst fordi integrationsproblemerne ser ud til at være løst! I foråret meddelte en flok borgerlige borgmestre i hvert fald, at integrationen er klaret, og at nu gider de ikke høre mere om yderligere stramning af indvandringspolitikken. Samtidig fortæller et par lærervenner i Esbjerg og Odense mig, at de ikke længere har særskilte problemer med indvandrerbørn.Det er virkelig gode nyheder. Vi skulle dermed belært af dyrekøbt erfaring være i stand til at føre en fornuftig indvandringspolitik fremover. Den bør bestå af to dele: overhold alle konventioner om asyl for flygtninge og ret yderligere indvandring ind efter vores økonomiske behov. Sådan som de store indvandringslande, USA, Canada og Australien gør.På langt sigt har vi nemlig brug for mere arbejdskraft og skal vi dække behovet uden at øge verdens befolkningstal, så skal den importeres.Behovet for folk, der vil tage fat, viser sig tydeligt i de ridser i lakken, som det dejlige Danmark allerede har fået. Serviceniveauet er faldende. Til slut kommer man ganske vist om bord på færgen, selv om det er et helvede at kæmpe sig igennem reservation på nettet, hvor al menneskelig kontakt er forsvundet. Og når man har råbt på tjeneren en halv snes gange, kommer maden selv på de dyre restauranter. Posten ankommer, selv om det kun er en gang om dagen. Det gør toget også, selv om det ikke er til tiden. Før eller senere bliver gaderne fejet i København. Men det kunne alt sammen være bedre. Også på de mere alvorlige områder som ældreplejen og folkeskolen. Men hvem vil gøre arbejdet? Det meste af ovenstående arbejde er lavtlønnet, så danskerne kvier sig.Mine egyptiske og kinesiske venner vil derimod hellere end gerne udføre det til danske priser. Derfor: lad os afstemme indvandringen efter behovet. Vi skal ikke kun sige ja til de højtuddannede, men til alle dem, vi har brug for. Hvor ville det være dejligt, om vi en dag kunne sige, at indvandrerne ikke længere er en nettoudgift for Danmark, men en nettofortjeneste. Som i USA.Sven Burmester er forfatter og udforsker
