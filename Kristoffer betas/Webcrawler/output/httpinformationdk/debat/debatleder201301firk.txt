Firkantede øjne



 Børn, der klatrer i træer, spiller fodbold og går til klaver, findes stadigvæk, men ligesom deres familier er børnene i stigende grad rykket ind foran fjernsynet og computeren, hvor de spiller Skylanders, chatter med vennerne, ser skøre indslag på YouTube eller amerikanske tv-serier.
Derfor kan det heller ikke komme som den store overraskelse, at de 7-17-årige i gennemsnit bruger to-tre timer dagligt foran tv- eller computerskærmen mod kun en halv time på motion, som en ny undersøgelse fra Rockwool Fonden viser. Forskerne bag advarer mod, at mange børn bruger uhensigtsmæssig meget tid foran computer og tv, hvilket kan føre til fedme og forringet læsefærdighed. Advarslen pirker til mange forældres dårlige samvittighed over ungernes stigende skærmforelskelse og passer perfekt til regeringens tanker om at udvide det ugentlige timetal i folkeskolen til 37 timer i den nye folkeskolereform.
De mange ’uhensigtsmæssige’ børn dækker over, at én i hver klasse ifølge forskerne får problemer på grund af de mange timer foran tv’et og computeren.
Og tv-serier, Facebook og computerspil er da et oplagt sted at drukne sorgerne, hvis der er problemer derhjemme eller i skolen. Men at gøre de mange timer foran computeren og tv’et til selve ondet, er derimod lidt ligesom at advare mod firkantede øjne: Det virker højst lidt latterligt og gammeldags på de kære børn.
Alle fra 2-100 år bruger i dag mere tid ved computeren, hvor de før gik i banken, supermarkedet eller ned til postkassen. At børn og unge i dag leger og er sammen via spil og chat på nettet er en realitet, som vi kan forholde os til med firkantede øjne og holdninger om de rigtige, sunde fritidsinteresser ude i den fri natur, og de usunde på nettet og tv.
Eller vi kan tage ved lære af vores børns unikke indsigt i internet og computerspil og forsøge blive klogere på, hvad de –og vi selv – egentlig bruger tiden på.
 

