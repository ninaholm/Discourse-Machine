Kunstnere er vor tids proletariat
Samfundsstøttede kunstmuseer, udstillingshaller og kulturhuse betaler sjældent noget som helst til de udstillende kunstnere. Og vil man ikke være med på de vilkår, finder de bare en anden, der vil. Den manglende betaling er udtryk for en syg norm i kunstverdenen, hvor følgeindustrien – museerne m.v. – suger de midler op, der tidligere gik til kunsterne
Det koster penge at lave kunst. Både for materialer og transport. Derfor er det et problem, at kunstnere ikke bliver betalt for deres arbejde.


 
	Kære Marianne Jelved (R). Denne vinter indbød du til rundbordssamtaler om kultur. Jeg kom ikke. Fra min stol ses det som nytteløst, og jeg har stillet op til snesevis af den slags begivenheder i de forløbne 35 år. Der er ingen modtager, og der er ingen dialog. Grundlæggende handler det heller ikke om støtte eller ikke støtte, men om anstændig opførsel eller ej.

	Mødte jeg og andre producerende billedkunstnere vilkår, der er sammenlignelige med den behandling, alle andre små virksomheder møder, var der grundlag for udvikling og vækst. I stedet underminerer samfundsfinansierede strukturer grundlaget for en kunstnerisk produktion. Blev det arbejde, kunstnerne udfører for den offentlige sektor, betalt, havde problemerne været til at overse.

	Konkurrenceforvridning

	Her skelner jeg mellem følgeindustri og kunstnerisk produktion – at der bruges flere penge på at styre og forske i lyrik, end der betales til lyrikerne.

	Billedkunstneren lever i et lovløst område. De regler og den adfærd, der beskytter og giver muligheder for andre små erhvervsdrivende, træder ud af kraft, når det er kultur.

	I indgange til udstillingshaller og kunstmuseer kan enhver se sponsorlister over virksomheder, der støtter stedet. Det er udtryk for en ny virkelighed og udtryk for de radikale ændringer, der er sket i de seneste halvtreds år. De midler, der for en generation siden gik til kunstnerisk produktion, ædes i dag op i kunstens følgeindustri.

	Ofte sker det på en for kunstneren konkurrenceforvridende måde, idet man på udstillingsstederne har betalt arbejdskraft til at søge penge hjem. Disse ansatte er direkte og indirekte lønnet af kommune, region og stat. Og i den konkurrence bliver den producerende kunst kørt over.

	Rettigheder respekteres ikke

	Grundlæggende er det største problem dog, at følgeindustrien ikke betaler for den råvare, den lever af. Samfundsfinansierede udstillingssteder betaler typisk ikke udstillingsafgift til kunstnerne. Man ser ikke kunstnernes arbejde som et arbejde, og den udgift, det har kostet at producere værket, ser man ikke som sit problem.

	Oveni det har jeg aldrig mødt et udstillingssted, der respekterer mine lovmæssige rettigheder for ophav. Der betales ikke afgift for at reproducere kunstnernes værk – som kunstneren ellers har ret til. En sådan adfærd ville være utænkelig, når samfundet bruger musik. Der clearer man altid med KODA.

	Som billedkunstner i forhandling med et udstillingssted er det første, man møder, et papir, hvor man skal afskrive sig sine rettigheder for ophav. »Hvis du ikke skriver under her, finder vi en anden«, hedder det så. Ofte drejer det sig om ganske få kroner, men i billedkunstens følgeindustri er det alligevel en normalitet, at der fifles her.

	Det tætteste, man kommer på en politisk beslutning omkring den slags udnyttelse, er fra det Regionsrådsmøde, der blev afholdt i Region Nord, november 2010. Her blev det efter afstemning med bred politisk tilslutning bestemt, at Region Nord fortsat vil støtte og finansiere aktiviteter, hvor kunstnere ikke bliver betalt for deres arbejde. Heller ikke respekt for deres ophavsret blev der tænkt i.

	Når kunstnerne siger nej tak til at udstille gratis, træder ukvalificeret arbejdskraft i stedet. Brugt som gratis arbejdskraft fungerer disse som en form for social dumping, og den kompetente arbejdskraft bliver udkonkurreret og holder sig væk. Som samfund mister man dermed adgang til en ny og diskuterende viden og produktion, der kunne skabe udvikling.

	I alle de kommuner, jeg kender til, er der offentligt finansierede udstillingssteder, der lever af, at kunstnerne ikke bliver betalt. Det fungerer som en syg virksomhedskultur, og netop fordi det er en norm, er der ingen grund til at hænge et bestemt udstillingssted ud – de gør det stort set alle sammen. Og det er samfundets penge, der finansierer denne form for udnyttelse.

	Som f.eks. kommunalt finansierede kulturfestivaler og regionalt og kommunalt støttede kulturhuse og uendelige rækker af hel- og halvofficielle udstillingssteder. På den slags udstillinger ser man politikere såsom kulturministre, borgmestre, regionsformænd og formanden for Folketingets Kulturudvalg åbne udstillinger. Åbenbart stilles der ikke spørgsmål til, hvordan kunstnernes løn og arbejdsforhold er, og det betyder, at dette misbrug kan fortsætte.

	Dommen

	Skal vi tage et aktuelt eksempel på en kunstner, som har kæmpet og er blevet ramt i dette system af udnyttelse, er der Mogens Otto Nielsen, som bor ved Hjallerup i Nordjylland.

	Mogens Otto Nielsens produktion er i det store og hele finansieret gennem hans og konens erhvervsarbejde som pædagoger. Allerede i 1990’erne blev han ramt af et skattesmæk, da kunstvirksomhedens underskud ikke måtte trækkes fra i skat, men skulle betales direkte af den allerede beskattede pædagogindtægt. Produktionens form, hvor der sendes værker rundt med post til hele verden, er ikke just billig. Samtidig har Mogens Otto Nielsen – som så mange andre kunstnere – ideligt udstillet i offentligt finansierede udstillingsstrukturer, der ikke betalte noget for at bruge hans arbejde.

	I dag er Mogens Otto Nielsens arkiv en af landets vigtigste samlinger af mail art. Her ses dokumentation af eksperimenter, der er grundsten i kommunikationssamfundets virkelighed og forgrener sig ud i en række af betydelige udviklingscentre i verden. Siden 2004 har han modtaget de livsvarige statsydelser, fordi han er med til at flytte den måde, vi ser os selv på.

	Alligevel har han tabt en ny retssag – denne gang i Højesteret – fordi han har brugt sine statsydelser på at finansiere produktion af kunst. Højesteret dømte, at statsydelsen ikke må bruges til omkostninger ved erhverv – selv om det netop er sin kunstneriske produktion, han får disse penge for.

	Som jeg ser det, er denne sag udtryk for det underliggende problem: At følgeindustrien, altså udstillingsstederne, ikke betaler for den råvare, den lever af, at forarbejde. For hvis Mogens Otto Nielsen havde fået sin produktion finansieret og aktiviteten betalt, når han udstillede i samfundsstøttede strukturer, havde der antageligt været et overskud i hans butik. Og så havde der ikke været grund til fradrag for underskud på erhverv i løn og dermed ingen sag.

	Højesteretsdommen rammer et menneske, der på trods af dobbelt beskatning har skabt værdi i samfundet for egne midler. Men lov er lov, og denne tager ikke forbehold for, at en billedkunstner kan have underskud i 45 år og alligevel producere noget, der bruges, skaber udvikling og arbejdspladser.

	Sæt et eksempel, Jelved

	Kære Marianne Jelved. Her kan du som menneske, politiker og kulturminister gøre en forskel. Hvis blot du viste samfundssind og holdt dig væk fra de asociale udstillingssteder, ville det gøre en forskel. Hvis du ikke åbnede udstillinger og heller ikke – med kulturministerielle midler – støttede den slags. Her kunne du være et eksempel for andre politikere. Det ville gøre det meget lettere for os andre at skabe en sund og fremadrettet udvikling.

	Men 35 års oplevelser med den politiske klasse fortæller, at dette er håbløst. Vi taler ikke samme sprog, og man møder ikke glamour, god rødvin og ødselt byggeri i det kunstneriske produktionslag. Alene at finansiere transport til de møder, du har afholdt, kan være et problem for den gruppe mennesker.

	Så måske er vejen til at nå dig (og politikere som samfundsgruppe) at gå til det basale. Bruge den demokratiske ret til at demonstrere. Stille med skilte, når politikerne åbner den slags udstillinger med tekster som »Nej til Social dumpning«, »Betal kunstnerne« og »Nej til udbytning og misbrug«.

	Er det den slags kommunikation, der skal være grundlag for, at vi kan mødes? Eller har du en bedre idé, Marianne Jelved?

Gorm Spaabæk er billedkunstner og cand.phil. i kunstformidling fra Kunstakademiet i København

