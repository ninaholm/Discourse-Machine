Euro-lænket



 Dydigst blandt euro-landene er Danmark. Som statsminister Helle Thorning-Schmidt (S) udtrykte det, før hun satte sin underskrift på finanspagten:
»Vi vil gerne leve op til den nye disciplin, der skal være i Europa.«
Vort lille land indordner sig fromt og stiller ingen krav til de andre euro-lande. Derimod masser til os selv. Med den budgetlov, som regeringen er ved at banke sammen, kommer ikke bare staten, men også kommuner og regioner under den stramme finanspagts tugt – endda med de økonomiske vismænd som nidkære vogtere.
 
Ups! Der er bare den lille hage ved sagen, at Danmark slet ikke er et euro-land. Hele to folkeafstemninger har fastslået det danske forbehold over for euroen. Det er de danske EU-politikere kommet rundt om på den fikse måde, at de har låst kronen på en fast kurs til euroen – så fast, at vi reelt har euroen som valuta. Og når vi nu lænker os til finanspagten, bliver vi altså supersærklasse-præmie–ikke-medlem af euro-kredsen. En slags overmedlem. Det kan være svært for udenlandske investorer at få øje på, at vi ikke er medlem. Det er nok tilmed den snedige hensigt.
 
Men en hage er der også ved dét. Euro-partierne vil vældigt gerne have, at danskerne ved en ny folkeafstemning stemmer sig rigtigt ind i euroen. Det ville bringe demokratisk legitimitet og en ende på det nuværende mummespil. Godt nok. Men, men. Hvis der bliver udskrevet en dansk folkeafstemning om euroen, vil mange i udlandet reagere med: ’Hvad faen! Vil de nu melde sig ud?’ Kampagnen vil skabe uro på kronens markeder. For slet ikke at tale om, hvad et nej-udfald vil betyde. Kan vi så overhovedet forblive troværdige undersåtter under finanspagten?
I deres iver efter at lænke kronen ubrydeligt til euroen har ja-partierne reelt afskåret sig fra at erstatte kronen med euroen.
Ho, ho!

