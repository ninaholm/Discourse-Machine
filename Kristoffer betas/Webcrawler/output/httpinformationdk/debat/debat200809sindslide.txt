Sindslidende bliver ikke raske af at ligge i sengen

Hvorfor fortæller vi stadigvæk unge mennesker, der henvender sig til psykiatrien, at de er kronisk syge, når videnskaben viser, at knap halvdelen kommer sig.


 Debatten om psykiatrien har haft en ensidig fokus på, at der er behov for flere sengepladser. Et ræsonnement der umiddelbart kan virke fornuftigt, da der er ventelister i forhold til sengepladser. 
Konklusionen bygger dog på den fundamentale misforståelse, at sindslidende kan færdigbehandles på en sengeafdeling. Dansk psykiatri kan på mange områder i dag betegnes som en fiasko med for mange selvmord, stigende tvangstal, flere retpsykiatriske patienter, og en for ensidig fokusering på at medicin er løsningen på psykiske lidelser.
Erfaringer fra udlandet viser, at det er muligt at opbygge et langt mere effektivt, tilfredsstillende og helhedsorienteret psykiatrisk tilbud, hvor behovet for sengepladser er markant mindre, og hvor tvangsbehandlinger er næsten ikke-eksisterende. Dansk psykiatri har længe bygget på en antagelse om, at sindslidelser er kroniske tilstande, som rammer særlige mennesker, der ikke er ligesom os andre. 
En anden indsats
Videnskaben har dog gennem undersøgelser påvist, at 46-68 pct. af de mennesker, som rammes af de alvorligste sindslidelser, kommer sig. Så hvorfor er det ikke denne viden, der danner udgangspunktet for vores tilbud? Hvorfor fortæller vi stadigvæk unge mennesker, der henvender sig til psykiatrien, at de er kronisk syge, aldrig kommer til at arbejde, aldrig får en familie, og altid skal tage medicin? Resultatet er, at vi får skabt passive patienter uden håb. Vores tilbud til mennesker, der rammes af de alvorlige sindslidelser, indebærer eksklusion og stigmatisering, som påfører uoverkommelige og store omkostninger, menneskeligt og økonomisk for individet og for samfundet. Vi bør opbygge et psykiatrisk tilbud, som bidrager til, at mennesker med svære psykiske vanskeligheder kommer sig. Et tilbud, hvor vi indser, at behandlingen ikke sker i en hospitalsseng, men før og efter en evt. indlæggelse. Et tilbud hvor man ikke ligger passiv i en seng og venter på at blive færdigbehandlet, men hvor man udskrives, så snart der er indgået en aftale med borgeren om hvordan indsatsen skal tilrettelægges.
Svaret er ikke flere sengepladser, men øget interesse for hvilke livsomstændigheder, der førte til sammenbruddet, bearbejdning af kriser, samarbejde med borgeren, inddragelse af netværk, adgang til almindelige liv, til ægte relationer, rigtige job og normaliserede roller, som er værdsat af samfundet. 
Mange er optaget af evidensbaseret praksis, men der rodes i en værktøjskasse, hvor de virksomme redskaber ikke findes.

