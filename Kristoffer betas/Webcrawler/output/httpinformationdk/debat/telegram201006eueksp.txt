EU-ekspert: Rohde forvrænger debat
Jens Rohde forvrænger fuldstændig udtalelser fra Lene Espersen, når han kritiserer udenrigsministeren, mener EU-ekspert.


 Venstres medlem af EU-Parlamentet Jens Rohde forvrænger fuldstændig udenrigsminister Lene Espersens (K) holdning, når han hævder, at et EU-topmødet under danske ledelse i 2012 vil ende som en fiasko.
- Det handler om, at Jens Rohde meget gerne vil i medierne. Det har han haft succes med, men han forvrænger fuldstændig, hvad hun siger, mener EU-ekspert Marlene Wind, professor ved Center for Europæisk Politik på Københavns Universitet
Rohde siger, at Lene Espersen går efter at afskaffe EU's landbrugsstøtte, og det vil ifølge Rohde aldrig ske. Derfor vil det ifølge Venstre-manden svare til at indkalde til møde på Mars.
Men Marlene Wind siger, at flere danske regeringer nu har haft det som politik at neddrosle og ændre landsbrugsstøtten. Hun understreger også, at Lene Espersen siger, at den helt overordnede opgave bliver at få EU's syvårige budget på plads.
- Jens Rohde fremstiller det på en fuldstændig forvrænget måde, når han får det til at lyde som om, at det er det eneste succeskriterium. Der er mange prioriteringer i det danske formandskab, og det her er et af dem, siger Marlene Wind.
Det var på et møde i Tisvildeleje i sidste uge, at Lene Espersen ridsede de danske forventninger til EU-formandskabet i 2012 op. Med til mødet var også Polen og Cypern, som har formandskabet før og efter det danske.
Lene Espersen sagde, at den helt overordnede opgave for det danske formandskab var at få EU's budget på plads. I forhold til landsbrugsstøtte sagde hun, at hun vil arbejde for en afskaffelse af støtte.
- Jeg tror, det vil lykkes at overbevise Polen og mange af de andre østeuropæiske lande om, at det er en god idé, at landbrugsstøtten i stedet skal gå til at støtte renere teknologi og bedre og grønnere miljø, sagde Lene Espersen.
Det får Marlene Wind til at kritisere Jens Rohdes udlægning.  
- Hun siger ikke noget om, at det danske formandskab står og falder med, om landbrugsstøtten bliver fjernet under det danske formandskab. Og det ville være en større bombe, hvis hun sagde, at Danmark ikke ville gøre noget ved det her spørgsmål, siger Wind.
