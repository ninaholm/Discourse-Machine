The economy, stupid!
Det kan  siges kort: Tirsdagens lokalvalg i USA handlede ikke om Obama


Det kan  siges kort: Tirsdagens lokalvalg i USA handlede ikke om Obama. Selv om han var i staten Virginia og tre gange i New Jersey for at hjælpe trængte partifæller, så er tirsdagens nederlag ikke en afvisning af præsidenten selv. I New Jersey sagde 57 procent i en exit poll, at de bakker op om Obama, mens 60 procent sagde at deres holdning til præsidenten ikke betød noget for deres stemme. Kun 19 procent stemte bevidst for at tilføje Obama et nederlag. Lokalvalg handler om lokale emner og kandidater. I Virginia en fumlende demokrat mod en dygtig moderat republikaner, som vandt stort. I New Jersey en vag og upopulær siddende guvernør mod endnu en moderat udfordrer. Når valgdagen alligevel må give Obama noget at tænke over, så er det af en anden grund: 'The economy, stupid!' (økonomien, dit fjols - i fri oversættelse).Da Clinton i 1992 slog Bush Senior var det med netop denne frase som vigtigt våben. Bush var populær efter den første Irak-krig, men Clintons rådgivere havde held til at fremstille ham som inkompetent i slaget mod den daværende økonomiske krise. Og hjemme på valgkontoret lavede toprådgiveren James Carville en plakat med tre bud: Forandring vs. mere af det samme! The economy, stupid! Glem ikke sygesikring!Siden er især det andet bud blevet en klassisk frase. For i USA er det altid farligt at være den forsvarende kandidat i en økonomisk krisetid. Både i Virginia og New Jersey handlede det om lokale emner, men emner som hurtigt kan blive nationale ved midtvejsvalget 2010: Job, skat, underskud. Over hele USA sagde vælgerne i målinger, at økonomien er deres største bekymring.Republikanerne ligner pt. ingen truende fjende. De har deres eget interne slag at kæmpe mellem moderate og konservative kræfter. Alle valg vindes på midten, og stemmer som Rush Limbaugh og Sarah Palin skræmmer mange midtervælgere væk. I staten New Yorks 23. distrikt blev den moderate kandidat presset ud til fordel for en konservativ - og resultatet blev demokratisk sejr i et ellers stensikkert republikansk distrikt.Så den vigtigste lektie er måske, at vælgerne mente det, da de stemte for forandring i fjor. De vil se resultater, nye løsninger, ikke den samme gamle partipolitiske skyttegravskrig. Og her har demokraterne stadig til gode at levere. På etårsdagen for en både rørende og inspirerende valgsejr bliver der stadig flere arbejdsløse. Der er ingen færdig sundhedsreform, klimalov, eller ny Afghanistan-strategi. Og ingen klar ny vision, som bygger bro mellem de gamle fløje. Som analytikeren Peter Hart siger til Wall Street Journal, så blev 09 et valg om utilfredshed. Et valg hvor »de siddende taber, outsiderne vinder, og på den måde mere en fortsættelse af 08-valget end noget helt nyt«. Men Obama og demokraterne i kongressen er også er de siddende kandidater nu - ikke outsidere længere. Nu har de præcis 12 måneder til at skabe resultater, før det for alvor kommer til at handle om præsidenten og 'the economy, stupid' igen.
