Vi lever i en verden af forenklede, absolutistiske budskaber
Det er vores fremmeste opgave at insistere på et mere nuanceret perspektiv. For verden er ikke sort-hvid, og intet perspektiv rummer hele sandheden


 Det er lettere at forstå verden, hvis den er unuanceret. Hvis fjenden er ond, hvis vi er gode; hvis halvdelen af danskerne er venstreorienterede, og den anden halvdel hælder mod højre. Det er nemmere at forstå verden, hvis vi tror, vi ved, hvad ordene betyder – selv de store ord som samfund, tro, religion, videnskab, velstand og sandhed.
Ord, der er næsten umulige at definere og fange, og som ændrer mening hele tiden. Derfor er avisoverskrifter så enkle, politiske udmeldinger så dumsmarte, og derfor er der så mange, der lever af at forenkle budskaber, produkter og meninger for firmaer og politikere.
Derfor er nuancering en af de vigtigste opgaver for journalister, meningsdannere og klummeskrivere. Nuanceringen skal redde os fra dogmatisme og fundamentalisme – om den er så politisk eller religiøs.
I sidste uge skrev jeg en klumme, der kritiserede den fundamentalistiske ateisme, dvs. den del af ateisterne, der udtaler sig med samme fordømmende ufejlbarlighed som de religiøse fundamentalister.
Jeg kritiserede ikke ateismen som sådan. Jeg har tværtimod stor respekt for ateismen, jeg bekender mig personligt til mange af dens slutninger og den har været motor for nogle af de vigtigste idéhistoriske skift i nyere tid.
Min pointe var, at der ikke er grund til den fundamentalistiske retorik, da de fleste religiøse slet ikke har noget problem med videnskaben. Og at det var at gøre videnskaben og rationalismen en bjørnetjeneste, hvis man argumenterer dogmatisk og afvisende.
Nuvel, nuancerne forsvandt i debatten, både i avisen og på internettet (klummens rubrik ’Ateisterne er de nye fundamentalister’ var retrospektivt for enkel en fremstilling, da jeg på ingen måde er anti-ateist).
Et af hovedargumenterne var, at ateisme og videnskab ikke er det samme. Ateisme er en holdning, en tro på en verden uden Gud eller guder. Den er ikke i sig selv videnskabelig, for så ville alle videnskabsmænd være ateister, og så ville ateismen have videnskabelige beviser. Ingen af delene er tilfældet. Og det er fint! Det devaluerer ikke noget, at man nuancerer det og begrænser dets betydning til det gældende felt.
Den svensk-amerikanske professor i kosmologi og fysik ved MIT Max Tegmark skrev forleden en artikel på Huffington Post, hvor han beskrev forløbet bag en undersøgelse, han for nylig har stået bag. En undersøgelse, der påviser, at langt de fleste religiøse mennesker intet problem har med kvantefysik, Big Bang-teorien og videnskabens grundprincipper. Han var blevet advaret mod at publicere artiklen, fordi han ville blive overrendt af sure religiøse mennesker, der ville angribe hans resultater.
Og hans resultater blev angrebet. Lige nu er der over 4.500 kommentarer, mange af dem vrede og dogmatiske. Til hans store overraskelse kom de fleste bare ikke fra religiøse mennesker, men fra dem, han kalder ’sure ateister’.
Men Tegmark påpeger, at deres sure reaktioner viser, at de overser nuanceforskellene: mellem ateisme og videnskab, mellem religion og fundamentalisme og mellem videnskabelig sandsynlighed og sikkerhed. Tegmark er selv ateist. Men han argumenterer for, at det ville være klædeligt med lidt mereydmyghed. For, som han siger, »når det kommer til virkelighedens ultimative natur, så er vi videnskabsmænd ontologisk uvidende.«
Lige som (vel sagtens) alle i dette land, vil jeg forsvare den videnskabelige metode og kæmpe mod enhver antividenskabelig bevægelse. Men jeg vil kæmpe for en nuancering. Og jeg vil blive ved med at forsøge at modarbejde den absolutistiske læsning af rationalismen, som nogen bedriver. Den gennemgribende retorik, der ophæver videnskaben til total sandhed. En sandhed, der kan bruges til at udtale sig om alt.
Som fysiker og Nobelprismodtager Erwin Schroedinger sagde det, så er videnskaben »afskyeligt stille om alt det, der står vore hjerter nær, alt det, der virkelig betyder noget. Den kan ikke fortælle et ord om rød og blå, sur og sød, fysisk smerte og fysisk nydelse; den ved intet om smuk og grim, god og ond, gud og evigheden.«
Eller som den danske evolutionsbiolog Eske Willerslev sagde det til mig: »Videnskaben er et fantastisk redskab til at blive klogere på den fysiske verden, men den er ubrugelig til at sige noget som helst om, hvad livet er.«
 
Kristian Leth er musiker og forfatter
Klummen i morgen: Kim Kristensen om Søren Pinds op- og nedture

