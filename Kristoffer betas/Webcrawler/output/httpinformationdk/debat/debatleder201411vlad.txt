Vladimir Putins lange vej hjem
LEDER


 Den russiske præsident, Vladimir Putin, drog bort, før G20-landenes møde i den øst-australske by Brisbane i søndags var slut. Sit tidlige opbrud begrundede Vladimir Putin med, at han havde lang vej hjem.
Mange iagttagere har opfattet Putins fremskyndede hjemrejse som en demonstration: Putin havde simpelthen fået nok af at høre de vestlige landes ledere forlange, at Rusland holder op med at føre krig i Ukraine.
Selv om Ukraine-konflikten ikke officielt var med på dagsordenen, som Australien havde viet til global indsats for ny vækst, blev Ukraine alligevel mødets vigtigste emne.
Hele otte timer måtte Putin bruge på særmøder om Ukraine med de andre landes ledere. Den udholdende tyske kansler Angela Merkel holdt ham oppe til klokken to morgen lokal tid med sine advarsler.
Om indholdet af de vestlige tilkendegivelser over for Putin sagde den britiske premierminister David Cameron:
»Vi har gjort det meget klart for Rusland, at den fortsatte destabilisering af Ukraine simpelthen er utålelig. Hvis Rusland fortsætter med at destabilisere Ukraine, vil der komme yderligere sanktioner. Der er en omkostning ved sanktioner, men der ville være en langt større omkostning ved at tillade en fortsat frossen konflikt på det europæiske kontinent. Præsident Putin kan se, at han er kommet til en skillevej.«
En skillevej, jo. Og Vladimir Putin har lang vej hjem. Han har bevæget sig længere og længere ud – væk fra sit oprindelige, tilsyneladende forsonlige udgangspunkt.
I den russiske indenrigspolitik er Putins demokratiske foregivender så godt som væk. Nærmest provokerende valgfup holder ham og hans klike ved magten. Parlamentet – Dumaen – er gjort til Putins heppekor. Kun få medier har endnu nogen journalistisk frihed. Politiske mord på journalister og opposition forbliver uopklaret. De vestlige sanktioner er begyndt at gnave i bekvemmeligheden for den middelklasse, som Putin hidtil har købt til passivitet. For at afstyre utilfredsheden må Putin udmale vestlige sammensværgelser og vise militær dristighed.
Deri ligger sammenhængen med den lange vej hjem, som Putin har i sit forhold til Ruslands omverden. Putins demonstrationer af magt er så selvbeskadigende, at de kan minde om, hvad Kejser-Tyskland ved sin bralren og militære udfoldelse påførte sig selv af udenlandsk uvilje i årene op til Første Verdenskrig.
De russiske krænkelser af de nordiske landes luftrum og skærgårdsdybder skubber Sverige og Finland tættere på NATO. Putins fremfærd i Ukraine får NATO til at forstærke sin tilstedeværelse i de baltiske medlemslande – og bevæger de tidligere sovjetrepublikker, som endnu har råderum, til at søge sig tættere knyttet til Vesten. Putins nærmeste forbundsfælle, Kina, bliver stillet over for valget mellem at skabe mistillid til sine egne hensigter ved at støtte Putin – eller at undsige ham, omend i diplomatiske vendinger.
Når Putin valgte at sende en svært bevæbnet flådeenhed ned til farvandet umiddelbart nord for Australien samtidig med G20-mødet, sender han foruroligende signaler. Tilsvarende når han nu har genoptaget langdistanceflyvningen med atombombefly så langt som til Det Karibiske Hav og Den Mexicanske Bugt – en foreteelse, der ellers var ophørt med Den Kolde Krig.
En ny kold krig er, hvad der ulykkeligvis kan ligge for enden af den vej, som Vladimir Putin bevæger sig ad. Deri må have ligget hans overvejelser på den lange flyvetur hjem fra Australien: Ønsker Putin at fortsætte ad den vej?
Man kunne håbe, at Putin rationelt ville nå frem til, at han snarere må gøre holdt nu – og vende tilbage mod sine udgangspunkter, både indenlands og udenlands. Det, verden hidtil har erfaret om, hvad der rører sig bag Putins stive ansigtsmaske, giver ikke det store håb om en besindelse. Tværtimod kan revselserne i Brisbane have hærdet Putins vilje til nye magtgreb. De vil i givet fald nødvendiggøre vestlig kløgt og handlekraft.

