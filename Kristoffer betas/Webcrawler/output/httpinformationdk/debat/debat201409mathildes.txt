Mathilde Strøm Karlsen, 20: Sabbatårets ulidelige fængsel
»Tog et sabbatår for at puste ud og få luft. For at leve og mærke mig selv. Spare sammen til at få mit eget. Men nu er det som om jeg har skabt mit eget fængsel - hvorfra jeg kan se alle de andre flyve væk, afsted mod nye oplevelser, studier, rejser, nye sprog, nye mennesker, nye udfordringer og jeg kunne blive ved. Men her sidder jeg, laver det samme som jeg gjorde i går«


 20 år, som tiden flyver afsted og så alligevel ikke. Tiden står stille, er gået i stå og kommer ikke videre. Jeg laver det samme i dag som jeg gjorde i går, forgårs og dagen før det. Sover, spiser, snupper en lur, tjekker Facebook og søger rundt på nettet i et fastklamrende håb om flere job annoncer, skriver en ansøgning eller to. 
Bliver helt høj over et nyt firma starter op og søger nye ansatte. Venter dagevis på den ene opringning der vil ændre hverdagen. Forgæves igen. "Vi har Hvad vi skal bruge, tak for din ansøgning". Jeg tog skolen seriøst, have intet fritids arbejde, der skulle være plads til at leve ved siden af alle de høje krav, lektier, undersøgelser, opgaver og hvad vi ellers fik smidt i hovedet! 
Tog et sabbatår for at puste ud og få luft. For at leve og mærke mig selv. Spare sammen til at få mit eget. Men nu er det som om jeg har skabt mit eget fængsel - hvorfra jeg kan se alle de andre flyve væk, afsted mod nye oplevelser, studier, rejser, nye sprog, nye mennesker, nye udfordringer og jeg kunne blive ved. Men her sidder jeg, laver det samme som jeg gjorde i går, tjekker min mail, der er kommet en ny, men endnu engang er det bare fra H&M, de har nyt tøj. 
Suk.. jeg tænder for skrammel kassen, måske der er noget der er værd at se? Men det er det samme som altid, genudsendelse på genudsendelse. Jeg lukker mine øjne for at tage en lur. Falder hen et par timer. Vågner op til det samme kedelige hus, med de samme kedelige rum jeg har brugt de sidste 10 år på at lære at kende, rum som, udover lidt maling og et par nye møbler, er de samme. 
Jeg savner den stressede hverdag, menneskemyldret der på en dårlig da kunne få mit pis i kog, savner de lange nætter med opgaver der hang en langt ud af halsen. Nu virker det hele som en ond cirkel! Forventninger til at man springer direkte på næste uddannelse og bliver til noget smart, og gerne så hurtigt så muligt. 
Jeg har da også en plan om at læse til noget. Bare ikke nu, og slet ikke i dag. Sabbatår. Luft og liv, men uden et arbejde så kører man fast, ingen nye mennesker, Ingen forandringer eller udfordringer. Nej bare det samme kedelige liv som i går, som sidste uge og ugen før det. Jeg brækker mig! Får helt kvalme og frygter at blive skør. 
Hvordan gør man? Hvordan overlever man at blive voksen? Det virker så uoverskueligt, rodet og alt for presset. Så skal man dèt, se sådan ud, helst blive til det og det og det. Ja blive til noget! Men hvornår er det godt nok? Hvornår fanger ansøgningerne og giver pengene i lommen? Hvordan tager man springet ud i verden, hvis man er bange for at snuble og brække benene i forsøget? 
‘Du skal brænde for det, sådan virkelig ville det, være motiveret og åbensindet‘. Men når nu jeg nærmest ikke er andet, søger over alt, i hver en krog af aviser, annoncer og på nettet, jeg vil jo så gerne arbejde! Men det er som om jeg aldrig når i gennem, for jeg har jo ingen erfaring? 
Jeg har en fin studenterhue, men hvad hjælper den mig nu? Den giver ikke arbejde fra 7-16, den samler kun støv. Jeg mindes, da vi som nyudsprungne studenter drømte om, hvad livet nu skulle bruges på, snakkede om hvor skønt alt nu ville blive. Men som rusen faldt og musikken døde ud, så blev der stille, meget stille. Vi gik hver til sit. 
Og nu sidder jeg her. Fast. Jeg sidder fast. Føler ikke jeg komme videre eller bliver klogere. En ting har jeg dog lært! -arbejde hænger ikke på træerne og man skal være hurtig, selvglad og egoistisk for at få en del af kagen. Jeg tror, jeg snupper et bad og går i seng. 
Jeg gad godt fordybe mig i en bog, se en go film eller putte mig ind til nogen. Men de bøger jeg ejer, har jeg læst. Der er ikke kommet nogen nye film og min seng er tom. Kærligheden står stille, lige så stille som resten af mit liv. 
Jeg falder i søvn igen. Drømmer om at være barn, løbe rundt på græsset og lege med vennerne uden en eneste bekymring, udover om jeg kunne løbe fra den, der skulle fange os. Jeg vågner med en følelse af, at nogen har trykket repeat, for jeg synes unægteligt, at dagen i dag ligner den, jeg forlod i går. Suk. Jeg er ung, og jeg burde om nogen være attraktiv på arbejdsmarkedet. Men det som om, at selvom du er 20 år, så forventes der 30 års erfaring fra dig. Men hey, alle starter et sted og jeg brænder for at starte nu.
Hvordan oplever du den alder, du er nået til? Del dine helt personlige overvejelser, oplevelser, frustrationer og glæde ved din alder via linket her. Så publicerer vi de bedste på journalen ‘10, 20, 30...‘

