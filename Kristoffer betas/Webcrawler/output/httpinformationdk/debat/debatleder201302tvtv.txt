Tv, tv, tv



 I den forgangne uge blev det dokumenteret, hvad mange allerede vidste: Danskerne ser meget tv – rigtig meget. Tre timer og 15 minutter hver eneste dag – året rundt.
Fjernsynet har i efterkrigstiden indtaget en helt særlig rolle i vores kultur og har fundamentalt forandret den måde, vi som samfund lader os informere og underholde. Men, som det fremgik af Information torsdag, er fjernsynet som medie under pres fra flere sider. Udviklingen er vendt, og antallet af minutter brugt foran tv’et har været dalende to år i træk. Folk vil i højere grad selv vælge deres nyheder og underholdning.
Især de unge forlader tv’et. Faktisk så hurtigt at nedgangen kan måles fra kvartal til kvartal. Det gør især ondt på de store tv-stationer som DR og TV 2, der gerne vil have noget at byde enhver på. Modtrækket fra tv-stationerne er større segmentering gennem nye kanaler med hver sit publikum for øje, som f.eks da DR så sent som i sidste uge lancerede DR3 for de yngre seere mellem 15-39 år.
At tv’et i fremtiden ikke får samme rolle som kollektiv identitetsskaber i dette århundrede, som det havde i det foregående, er åbenlyst. I en verden, hvor den samlede medieudvikling peger hen mod større individualisering, vil fjernsynets rolle som kollektiv ramme for vores fælles forståelse af verden mindskes drastisk. Det vil få nogle til at begræde udviklingen og ønske bredere udsendelser, der henvender sig til alle. Seertallene vil blive studeret nøje, og mantraet for de store kanaler vil være: Jo flere seere, jo bedre – og helst i længere tid end de nuværende tre timer og 15 minutter.
Men tag en gang og smag på tallene: 195 minutter hver eneste dag, 48 dage om året eller 11 år af en danskers liv foregår foran fjernsynet. Det er svært at begræde, at unge mennesker ikke anser en tilværelse med otte timers arbejde, otte timers søvn og fire og en halv timers hvile og tre og en halv timers fjernsyn for særlig tiltalende. Det liv hører en anden tidsalder til – lidt ligesom det gammeldags flow-tv.

