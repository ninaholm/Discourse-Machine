Stop den aktivistiske udenrigspolitik
Dansk forsvarspolitik har i årevis været uden mål og retning. Hvordan er det kommet dertil, at soldater spredt ud over hele verden og danske politikere stadig ikke har fastlagt, hvor grænsen for dansk forsvarspolitik skal gå?


 I disse uger og måneder arbejder en forsvarskommission på at angive mål og midler for en ny dansk forsvarspolitik. Lad os håbe, at den retter op på nogle af de talrige skævheder, som efterhånden præger dansk forsvarspolitik. Det skal erkendes, at jobbet med at styre dansk forsvarspolitik er vanskeligere end nogensinde før: Vi har i hjertet af Europa en russisk stormagt, som igen rører på sig og gør det klart, at den føler sig kaldet til at blande sig i sine nabolandes indre forhold. Hvad enten det drejer sig om fjernelsen af et sovjetisk krigsmonument i Tallinn eller om oprettelsen af en amerikansk radarstation i Tjekkiet som led i det amerikanske raketskjold. Parallelt hermed er Danmark involveret i den såkaldte krig mod terror og har ofret en snes dansk danske soldater i Afghanistan. Vi har krigsskibe på jagt efter pirater ud for Somalia, mens polarisen smelter og alt tegner til et kapløb på Nordpolens uudnyttede naturressourcer og nye sejlruter. Så skal vi også i krig oppe ved Polarcirklen? 
Opgaven var den samme
Den preussiske feltherre, Frederik den Store, bemærkede engang, at den som ville forsvare alt, ville ende med ikke at forsvare noget som helst. Nogen burde minde Forsvarsudvalget om denne udtalelse. Vi er kommet meget langt siden de sidste dage af Den Kolde Krig, da den sidste Forsvarskommission så på mål og midler til det danske Forsvar. Tilbage i 1988-89 arbejdede en anden forsvarskommission på at analysere det danske Forsvar og konstaterede nøgternt, at Forsvaret på daværende tidspunkt ikke ville være i stand til at kunne udføre sine opgaver. Ikke mindst fordi der var en alarmerende mangel på ammunition, som ville gøre det umuligt for danske soldater at kæmpe mere end et par dage. I det mindste havde danske soldater dengang den fordel, at de nøjagtig vidste, hvor de skulle slås, hvis det kom til krig. Opgaven med at forsvare Danmark var den samme som i århundreder og kun af praktiske hensyn havde man udvidet denne opgave til at omfatte det nordlige Tyskland. 
Overalt
Efter 1989 forsvandt opgaven med at forsvare Danmark, og danske styrker gik efterhånden længere og længere ud som led i den såkaldte aktivistiske udenrigspolitik. Da Folketinget i efteråret 1993 diskuterede oprettelsen af den Danske Internationale Brigade (DIB) anklagede en dengang nybagt folketingspolitiker for Fremskridtspartiet, Kristian Thulesen Dahl, ideen om international brigade for at være et udtryk "imperialisme" og et ønske om at påtvinge andre lande vores tankegang. Hvor skulle grænsen for indsættelsen af brigaden gå, spurgte han. Centrumdemokraten Peter Duetoft afviste i et svar anklagen om imperialisme med henvisning til, at det jo altid ville være FN eller dengang CSCE, som ville styre de internationale operationer og at Folketinget jo altid kunne sige stop. På spørgsmålet om hvor grænsen gik for hvor brigaden skulle anvendes henne lød svaret: "Jeg aner det ikke!". Med andre ord: Overalt. 
Der er grænser
Selvsagt har det danske forsvar ikke været indsat overalt i verden. Der har været prioriteringer og det danske forsvar har eksempelvis knap nok været indsat i Afrika. Men prisen har alligevel været høj. Måske ikke så meget i form af dræbte soldater, men så i form af et konstant dræn af ressourcer og personaleflugt fra Forsvaret. Paradoksalt nok har erfaringerne fra Irak og Afghanistan ikke afskrækket danske politikere for at agitere for nye udenrigspolitiske eventyr, og da en cyklon ramte Burma talte flere politikere - eksempelvis Søren Pind fra Venstre - for, at nu burde Vesten da endelig gribe ind i Burma. Det ville have været interessant at vide, hvor soldaterne til endnu et krigseventyr skulle komme fra når de jo tydeligvis ikke findes til krigen i Afghanistan. 
Tre ting må slås fast om den aktivistiske danske udenrigspolitik: For det første er det en luksus, som kun giver mening, hvis der ikke vil være en overskuelig trussel i det danske nærområde i de næste 10-15 år. Det tvivler jeg på længere holder med et revanchistisk Rusland på vej op. 
For det andet bygger denne udenrigspolitik i høj grad og uden debat på en tro på, at supermagten USA altid vil være dominerende. Det ignoreres hvor stort et dræn de talrige interventioner har på USA's økonomi i en tid med recession og økonomisk krise. 
Endelig har den aktivistiske udenrigspolitik ført til en fatal spredning af danske militære ressourcer i konflikter, som det ville tage flere år at komme ud af. Det er i vores alles interesse, at Forsvarskommissionen træffer nogle valg om, hvor langt dansk forsvarspolitik skal gå. Måske er grænsen ikke ved Kruså, men den burde heller ikke længere være hele verden. 
Robert Petersen er ph.d.-studerende og historiker på RUC

