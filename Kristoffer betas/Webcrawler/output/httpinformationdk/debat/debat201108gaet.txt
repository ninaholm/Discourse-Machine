Gæt
Hvem har dog skrevet det her?


 »For to år siden talte alle om klima. Men det er, som om det er glemt i diskussionen om de økonomiske 2020-planer. Både regeringen, S og SF opererer med høj økonomisk vækst fremover. ... Lige nu begynder og slutter alle indlæg i den politiske debat med ordet vækst. Vækst ses som alle andre politikområders forudsætning. Ingen vækst, ingen velfærd, lyder det f.eks. De to begrebers sammenhæng synes næsten at være et videnskabeligt faktum. ... Men det er svært at se, hvordan det kan ske uden en voldsom belastning af miljø og mennesker. Det bekymrer os. ... I stedet for mere forbrug ønsker vi kortere arbejdstid og et mindre stresset arbejdsliv.«
Som Informations altid vakse læsere naturligvis for længst har regnet ud, stammer formuleringerne ikke fra Jørgen Steen Nielsen. I så fald kunne deres ophav næppe virke særlig overraskende på bladets trofaste abonnenter. Det ville de unægtelig heller ikke, hvis ordene bare var optakt til endnu et af mine ganske vist stadig mere påtrængende angreb på DØV, altså på det moderne, progressive fremskridts gudsforgåede forgudelse i teori og praksis af Den Økonomiske Vækst. Nej, helt andre kræfter er her på spil, så gættelegen kan fortsætte med nok et par citater:
»For at vurdere, om udviklingen er økologisk bæredygtig, er der udviklet to centrale begreber: det økologiske fodaftryk og biokapaciteten. Det økologiske fod- aftryk er det areal, der er nødvendigt for at producere de ressourcer, der forbruges af befolkningen og til at absorbere den mængde affald, der skabes af befolkningen. Biokapaciteten er på den anden side det areal, der faktisk er til rådighed til at producere fornybare ressourcer og absorbere affald. Jordens biokapacitet er blevet overskredet hvert år siden 1970'erne, og i dag har vi brug for halvanden jordklode. Danmark er det tredjemest ressourceforbrugende land i verden målt pr. indbygger. Hvis alle forbrugte lige så meget som danskerne, ville vi have brug for mere end fire jordkloder.«
Og: »Konklusionen i den engelske bæredygtigheds-kommissionsrapport Prosperity without growth? the transition to a sustainable economy (Velfærd uden vækst? overgangen til en bæredygtig økonomi, med økonomen Tim Jackson som hovedforfatter og siden udkommet som selvstændig bog uden spørgsmålstegn! el) var, at uendelig økonomisk vækst ikke kun er økologisk ubæredygtig, men også i stigende grad økonomisk ustabil. Desuden pegede den på, at rigdom ikke kun er økonomisk, og at økonomisk vækst og forbrugerisme ikke nødvendigvis gør os mere glade og frie. Det er vanskeligt, men ikke umuligt, at skabe en bæredygtig fremtid. Det kan lykkes ved at spille på alle tangenter, ikke kun de økonomiske og teknologiske.«
Vakte ikke opsigt
Bedre ord op til den herhjemme stærkt tilstundende valgkamp med sit afsluttende valg af et nyt Folketing kan næppe tænkes.
Men hvem har dog tænkt og skrevet dem?
Det har såmænd Per Clausen, i Folketinget miljø- og klimaordfører for Enhedslisten, og Frank Aaen, finansordfører for samme parti samme sted.
Og af alle steder stod ordene at læse i Informations kronik den 17. juni i år. Derfor en noget sen nyhed at komme anstigende med, kan man sige.
Ja, det kan man ganske rigtigt sige. For hvorfor har den dog ikke vakt mere opsigt, end at der endnu i dag kan drives gætteleg med den?
Per Clausen og Frank Aaen er jo dog om nogen repræsentanter for det moderne, progressive fremskridt. Der i århundreder har haft DØV og efterstræbelsen af den grænseløse magt over naturen som ledestjerne. Hvad enten stjernen så blev kaldt liberal, borgerlig, kapitalistisk eller socialdemokratisk, kulturradikal, socialistisk. Alligevel skriver Clausen og Aaen, ja, tør de to EL'ere vove at skrive, som anført. Mere end det: »Vores vismandsreform skal ikke ses som et opgør med borgerlige smagsdommere, sådan som det er blevet udlagt i pressen. Det skal ses i sammenhæng med vores forslag om en bæredygtighedskommission. Baggrunden for begge forslag er, at vi ønsker at gå fra et fokus på økonomi og vækst til et fokus på demokrati og bæredygtighed. Den ambition står vi dog ofte meget alene med i oppositionen. Socialdemokraterne og SF fokuserer snævert på økonomi og vækst og minder herved om de borgerlige partier. Det seneste eksempel er S og SF's 2020-plan, der er helt på linje med regeringens bevidstløse hengivelse til vækst, vækst og atter vækst.«
Dog! Informations vakse læsere skiller sig som sædvanlig ud. På websiden har kronikken mod vækst- dogmet fremkaldt hundrede kommentarer og et halvt hundrede anbefalere. For hvem (og forhåbentlig mange flere) gættelegen her altså har været noget overflødig. Undskyld!
Nu er kun at vente på den dag, da EL'erne ikke nøjes med at kræve: »I stedet for mere forbrug ønsker vi kortere arbejdstid og et mindre stresset arbejdsliv.« Men går til fagbevægelsen, Socialdemokraterne, Folkesocialisterne og De Radikale (plus naturligvis kapitalejerne og de til enhver tid siddende offentlige arbejdsgivere) med kravet i utvetydig form: I stedet for mere løn ønsker vi kortere arbejdstid (uden lønkompensation, selvfølgelig) og et mindre stresset arbejdsliv.
Med udsigt til at EL'erne bliver parlamentarisk grundlag for efterårets kommende regering bliver det spændende at se, hvordan det krav vil påvirke danskernes fremtidige liv og levned.

