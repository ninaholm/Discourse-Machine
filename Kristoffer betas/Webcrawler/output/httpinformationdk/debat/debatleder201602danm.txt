Er Danmark Ungarn light?
LEDER


 Pigtrådshegn mod grænsen til Serbien. Fængsling af flygtninge. En mildt sagt nonchalant holdning til EU og dets forpligtende regler. Alt dette er virkeligheden i premierminister Viktor Orbáns Ungarn, som Information i de seneste tre uger har skildret i en reportageserie.
Det er let at lade sig forarge over den ungarske premierminister Viktor Orbán og hans politik og flygtningehåndtering, som hele efteråret trak overskrifter og frembragte panderynker både herhjemme og i resten af EU. Videoer som den af en ungarsk reporter, der spænder ben for en løbende flygtning med sit barn på armen, hjalp ikke just på landets ry.
Hurtigt blev Ungarn et symbol på flygtningefjendtligheden, et forbillede for den europæiske højrefløj og et problembarn i Bruxelles, som allerede i årene op til flygtningekrisen havde bokset med Orbáns antidemokratiske tiltag over for pressen og domstolene i Ungarn.
Læs også: Europas paria er blevet en rollemodel
Men Ungarn er ikke det eneste europæiske land, der har forarget i den seneste tid. Også Danmark har forårsaget panderynker i EU og trukket overskrifter verden over i forbindelse med flygtningekrisen, og flere gange er Danmark blevet kaldt Ungarn-light – blandt andet af formanden for Vänsterpartiet i Sverige, Jonas Sjöstedt, og af den tyske avis Frankfurter Rundschau. Det første i forbindelse med asylstramningerne – det andet efter folkeafstemningen om retsforbeholdet.
Men er Danmark virkelig Ungarn light?
På nogle punkter kan der være noget om det. Danmark har ikke bygget et pigtrådshegn, men ligesom mange andre europæiske lande, har vi indført grænsekontrol.
I januar måtte integrationsministeren og udenrigsministeren stå skoleret i EU, hvor de skulle forsvare de nye danske asylstramninger og udrede, om de var i strid med konventionerne.
Og hvad angår holdningen til EU’s regler har Danmark med sin landbrugspakke afsløret en noget bekymrende og laissez faire indstilling til, at vores fremfærd på området måske kan ende i en overtrædelse af forskellige EU-direktiver.
Da danskerne den 3. december stemte nej til afskaffelsen af retsforbeholdet, viste vi, at vi sammen med nogle af de østeuropæiske lande og Storbritannien hører til blandt de mindst EU-begejstrede lande i Europa.
Og mens det i 2015 var Ungarn, der var udsat for nazisammenligninger, har Danmark overtaget denne form for negativ opmærksomhed – hvad end det er rimeligt eller ej.
På nogle punkter har ungarerne endda set Danmark som foregangsland, for eksempel da landets regering efter dansk forbillede trykte flygtningeannoncer i libanesiske aviser.
Victor Orbán nyder enorm opbakning blandt ungarerne. Ikke desto mindre er han ekstrem.
Som filosoffen Àgnes Heller sagde i et interview i sidste weekends Moderne Tider: »Ungarn er i meget dårlig forfatning nu, fordi vi har en regering og en premierminister, som ødelægger demokratiet dag for dag.«
Hun henviser blandt andet til Orbáns undertrykkelse af de frie medier, hans centraliserede uddannelsespolitik, hans svækkelse af landets domstole og hans hetz imod de få, som tør at tale ham imod – herunder Àgnes Heller selv. På alle disse altafgørende punkter minder Danmark heldigvis ikke om Ungarn, som har et lang mere skrøbelig demokratisk tradition.
Det er utvivlsom ment som en provokation, når udenlandske politikere og iagttagere kalder Danmark for Ungarn light, ligesom det var ment som en provokation, da Information på forsiden den 3. februar skrev, at Viktor Orbán kunne ses som en slags europæisk rollemodel.
Ved et EU-topmødet i maj 2015 hilste formanden for EU-Kommissionen, Jean Claude Juncker, Orbán velkommen med ordene »der kommer diktatoren jo«. Det var måske halvt i spøg, men der var også en tone af alvor i det.
For selv om Orbán ikke fængsler sine modstandere eller er valgt på et udemokratisk grundlag, er hans styre korrupt, magtarrogant og decideret antiliberalt, og dermed i en helt anden boldgade end det danske.
Men ligesom Orbán med fordel kunne lytte til den underliggende kritik i Jean Claude Junckers velkomst, kan vi med fordel lytte til de røster, som kalder Danmark for Ungarn light – også selv om det ikke passer på alle områder. 

