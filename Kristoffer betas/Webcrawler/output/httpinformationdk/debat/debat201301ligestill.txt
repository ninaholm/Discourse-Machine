Ligestilling – Danmarks uudnyttede forskningspotentiale?
Det stigende antal kvindelige forskerspirer udgør et uudnyttet potentiale, som både politikere og universiteter må indtænke i de forskningsstrategiske prioriteringer – til gavn for såvel demokratiet som samfundsøkonomien


 Ifølge Danmarks Statistiks seneste opgørelser udgør kvinderne i dag 55 procent af de kandidatstuderende og 47 procent af de indskrevne på universiteternes ph.d.-uddannelser. Men den øgede tilstedeværelse af kvinder på de lavere trin af akademia har dog langt fra afledt proportionale stigninger i andelen af kvindelige lektorer og professorer. Universiteterne har med andre ord ikke formået at fastholde kvinderne i forskningssystemet, og sammenlignet med de øvrige nordiske lande halter Danmark til stadighed bagefter på området.
Den øgede globalisering og internationale konkurrence medfører nye samfundsmæssige udfordringer for Danmark, og i lyset af denne udvikling står det klart, at vi som samfund i stigende omfang må fokusere på at styrke det samlede forsknings- og innovationspotentiale. Derfor er det heller ikke hensigtsmæssigt at fastholde en forskningsstruktur, som grundlæggende bygger på en ulige kønsfordeling. En øget prioritering af kønsspørgsmål i forskningssystemet vil nemlig kunne bidrage til at skærpe det danske innovationspotentiale og øge forskningens demokratiske muligheder.
Kønsbias i videnskaben
Forskere fra Stanford-universitet-et har i en række publikationer påvist, hvordan kønsbias i forskningsverdenen medvirker til at begrænse videnskabens rækkevidde og socioøkonomiske muligheder.
Når man i udviklingen af nye medicinske præparater eksempelvis undlader at indtænke hensyn til kønsspecifikke forhold, risikerer man, at forskningen afføder utilsigtede sundheds- og sikkerhedsmæssige risici. Alene i perioden 1997-2000 blev ti lægemidler trukket tilbage fra det amerikanske marked på grund af livstruende bieffekter. Fire af disse præparater udgjorde særlige sundhedsmæssige risici for kvinder. Risici som kunne være undgået, hvis blot forskerne i afprøvningen af præparaterne havde været opmærksomme på kønsbias og medtaget både mandlige og kvindelige forsøgspersoner.
Et andet centralt perspektiv i den aktuelle ligestillingsdiskussion vedrører forskningens demokratiske og rettighedsbaserede potentialer. Forskningens resultater påvirker i stigende omfang samfundsudviklingen, og skæve kønsfordelinger i toppen af forskningssystemet betyder, at mænd i større grad end kvinder opnår samfundsmæssig indflydelse via denne kanal. Dette kan bl.a. føre til kønsmæssige ubalancer i prioriteringen af de tilgængelige forskningsmidler.
Hvordan styrkes ligestillingen?
Underrepræsentationen af kvinder i forskning er traditionelt set blevet betragtet som et individuelt problem knyttet til den enkelte forskers personlige ambitioner, motivation og meritering. Derfor har universiteternes ligestillingsindsatser også hovedsageligt rettet sig mod at opkvalificere kvinderne med det formål at indpasse dem i de eksisterende forskningsmiljøer. En tilgang, som i ligestillingsforskningen ofte omtales som ’fixing the women’. Man har derimod været mindre gode til at vende blikket indad og forholde sig til de utilsigtede ekskluderingsmekanismer og kønsbias, der ligger gemt i forskningsorganisationernes eksisterende strukturer og kulturer. Med andre ord har den såkaldte fixing the women-tilgang alt for længe overskygget en mere konstruktiv ’fixing the system’-strategi.
Nye EU-politikker på området tager sigte på at udvikle forskningsinstitutioner med mere åbne og alsidige meriteringsstrukturer og karriereforløb. Formålet hermed er at skabe forskningsmiljøer, som får det optimale ud af forskerstaben og fastholder en langt større andel af kvindelige forskertalenter.
Som illustreret ovenfor kan fordelene ved en opprioritering af ligestillingsarbejdet være mange – den smarteste løsning viser sig indimellem også at være den mest rigtige.
 
Evanthia K. Schmidt og Ebbe K. Graversen er begge lektorer og forskningsledere. Mathias Wullum Nielsen er ph.d.-studerende – alle ved Institut for Statskundskab, Dansk Center for Forskningsanalyse, AU

