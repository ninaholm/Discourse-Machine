Kinesisk kunstklemme
Den kinesiske ledelse er havnet i en kunstklemme: På den ene side skal kunsten tjene socialismen og underbygge kommunistpartiets propaganda. På den anden side vil Kina gerne anerkendes som kunstnerisk stormagt af omverdenen – og her duer propagandakunsten ikke


 Hvornår vil det kinesiske kommunistpartis styres dage være talte? Spørgsmålet stilles i kunstner Wang Huis køkken. På væggen hænger to store lærreder med røde skrifttegn. »Mao Zedong 1893-1976,« står der på det venstre lærred. Og på det til højre står det kinesiske navn for kommunistpartiet og årstallet for dets oprettelse. Men hvornår nekrologen over partiet skal skrives står hen i det uvisse. I stedet for et årstal for dets bortgang er blot et stort rødt spørgsmålstegn.
»Det er sådan et værk, der tiltrækker jer udlændinge, ikke?« spørger en anden af gæsterne, der også står og drikker rødvin i køkkenet. Det er bestemt ikke ment som en ros til værket. I stedet er det en underforstået kritik af, at kunstneren med sit politisk provokerende spørgsmålstegn lefler for et vestligt publikum.
»Det er ikke noget, som appellerer til kinesere. Det bidrager ikke med noget positivt,« slår min drikkekammerat fast om kunsten foran os.
Måske ikke. Og det er også et værk, som censuren slet ikke ville lade blive hængt op i et kinesisk galleri. Det kan kun hænge i Wang Huis køkken. Eller i udlandet. Formentlig ligesom Wang Huis andre værker, bl.a. dem, der inkorporerer politisk følsomme ord som demokrati og revolution, eller andre, der fokuserer kritisk på udryddelsen af den kinesiske arkitektoniske kulturarv, som hastigt er blevet revet ned i spurten mod modernisering.
Den kritiske gæsts kommentarer mindede mig om Kinas præsident Xi Jinping, for hvis han var kunstanmelder, ville han også vende tommelfingeren nedad til Wang Huis værker.
Formålet med kunst er at tjene socialismen, den skal være konstruktivt og sprede et positivt patriotisk budskab, som understøtter kommunistpartiets styre. Det sagde præsidenten i slutningen af sidste år i en tale til toppen af den kinesiske kunstverden. De fik besked på at implementere »partiets kunstpolitik«, og blev belært om, at kunst skal »tjene folket og tjene socialismen«, »indeholde socialistiske kerneværdier« og være med til at »opbygge kinesisk styrke«.
Det fremkalder minder om formand Maos erklæring i 1940’erne om, at »kunst ikke eksisterer for kunstens skyld« – i stedet skal kunst arbejde for partiets politiske og ideologiske mål. Xi Jinping ser ligesom Mao, at der er »korrekt kunst« og »ikkekorrekt kunst«, og at kunst og politik eller kunst og propaganda ikke kan adskilles. Kunst skal have en ideologisk funktion, ellers er den irrelevant og hører ingen steder hjemme i samfundet.
At Xi Jinping ikke ser kunstens rolle som at stille spørgsmål og udfordre er endnu et tegn på, at kommunistpartiet under hans styre i stadig større grad bekymrer sig om sin ideologiske kontrol. Lederskabet tror fast på, at promovering af ortodokse værdier i kunst vil føre til stabilitet i Kina og vil være som et bolværk, der kan bremse vestlige værdiers infiltration.
Problemet er, at mens kommunistpartiet måske vil have nogen succes med at opfylde det mål på hjemmebanen, så modarbejder taktikken et andet af styrets store målsætninger. Xi Jinping har et stærkt ønske om, at kinesisk kunst, film og litteratur skal være med til at øge Kinas internationale indflydelse og gøre landet til en kulturel såvel som en politisk og militær stormagt. Kina vil ikke kun beundres for sin økonomiske magt, men vil også imponere verden med sin kulturelle bløde magt. Som det statslige nyhedsbureau Xinhua har skrevet: »Økonomisk magt alene er ikke nok til at blive respekteret. For at vores nation skal kunne vende tilbage til tidligere tiders storhed, er det nødvendigt, at kinesisk kultur indhenter de andres.«
Men censur og ideologisk kontrol hæmmer i høj grad en opblomstring i kinesisk kunst og kultur – og dens tiltrækningskraft. Og kontrollen med kunst, litteratur og film betyder, at nogle af Kinas mest talentfulde individer – dem som ville kunne vinde Kina størst blød magt både ude og hjemme – bliver gemt af vejen.
Martin Gøttske er korrespondent i Kina. Klummen er udtryk for skribentens egen holdning

