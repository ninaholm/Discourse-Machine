Socialdemokraterne: 'Mere specialisering i regionerne'
Regionerne fungerer fint, men kan sagtens bruge et løft, mener Socialdemokraterne. Konkret vil partiet give regionerne nogle af de opgaver, som kommunerne overtog fra amterne


 Regeringens og Dansk Folkepartis planer om at nedlægge regionerne er en dårlig idé, mener kommunalordfører Rasmus Prehn (S).
Fungerer regionerne i dag?
»Jeg synes helt klart, at regionerne fungerer efter de rammer, der er. De er faktisk blevet rimelig effektive over det seneste år, de holder deres budgetter, og de har et meget lille forbrug som administration sammenlignet med kommuner og staten. Men jeg er ikke sikker på, om det er den optimale model.«
Hvis de fungerer, hvorfor er der så brug for at lave en anden model?
»Man kan godt lave regionerne stærkere, end de er i dag. Vi har lige fra starten ment, at man skal have flere opgaver på regionalt niveau. Det vil være med til at gøre, at regionerne vil få mere politisk gennemslags- kraft, end de har i dag.«
Hvordan vil I styrke regionerne?
»De skal have en kommunal fuldmagt. Dvs. at de selv kan træffe afgørelse i økonomiske sager, så de selv kan vælge, hvordan de vil prioritere.«
Specialisering
Socialdemokraterne vil også lægge nogle af de opgaver, som kommunerne i sin tid fik fra amterne, tilbage i regionerne. Det drejer sig blandt andet om handikapområdet og miljøområdet, siger kommunalordføreren.
»Vi vil gerne se på, om man kan koordinere mere på et regionalt niveau, så man sikrer en ensartet politik på området, der først og fremmest tager hensyn til miljøet i stedet for lokale erhvervsinteresser.«
Hvad taler for, at det skulle blive bedre?
»Det, at man tilfører mere magt til organet, gør, at det bliver højere prioriteret af politikerne og medierne. Men hovedargumentet er, at der er opgaver, der bliver løst ringere, efter de er blevet lagt over i kommunerne, f.eks. handikap- området, hvor man har mistet noget af den specialisering, man havde i amterne.«
Kan man bare støve den her specialisering op igen uden videre?
»Nej, det kan man ikke bare gøre med et fingerknips. Men man må også bare erkende, at det, Løkke gjorde i 2006, var forhastet. Man havde fået det undersøgt og vurderet for lidt. Det må man rette op på, så man sikrer bæredygtige løsninger fremover. Det vil tage noget tid at få det bygget op igen, men så vil tingene også være mere fremtidssikrede.«
Hvordan vil I konkret sikre jer, at noget af den her specialviden opstår igen i regionerne?
»Alene det at skulle løse opgaver på regionalt plan i stedet for i hver enkelt kommune vil løfte et område. Det vil samle kræfterne og skabe synergi, dialog og stordriftsfordele. I stedet for at have tre-fire i en handikapgruppe, der har brug for hjælp, har man en gruppe på 20-30 personer. Så kan man tilføre langt mere viden og langt flere ressourcer til at løse opgaven.«

