Jeg savner de moderate i EU-debatten
Midt i den skingre debat om retsforbeholdet har både ja- og nej-fløjen faktisk gode pointer. Er det helt utænkeligt, at de begynder at lytte til hinanden?


 Som december nærmer sig og vækker en dybtliggende desperation over livets meningsløshed i os, har vi brug for faste holdepunkter i tilværelsen. Heldigvis er vi lige nu velsignet med hele to af slagsen: Julepynten, der som altid er ankommet så tidligt, at det svarer til at bære bikini i frostvejr, og en politisk kampagne, der føles underligt tryg i al sin vanlige absurditet. Denne gang handler det om, hvad vi dog skal stille op med retsforbeholdet.
Tager man både ja- og nej-sidens argumentation for pålydende, er vi en nation af pædofili-sympatisører og landsforrædere alle til hobe. Fra Radikal Ungdoms budskab om at et nej vil føre til jubelscener hos Landsforeningen for Børnelokkere, til Enhedslistens advarsel om at EU vil skide menneskerettighederne et stykke, hvis de står i vejen for det frie marked.
Som feinschmecker ud i bizar politisk argumentation er der med andre ord lagt op til gilde, hver gang emnet er EU.
Måske er det derfor, Radio24syvs korte radioavis har kastet sig over kampagnen som det vel nok mest definerende projekt for satireprogrammet indtil videre. Den politiske kedel leverer stof nok til, at værten, den fiktive seniorkorrespondent, Kirsten Birgit Schiøtz Kretz Hørsholm, kan køre en ensidig nej-kampagne og udvise sin frådende foragt for ja-sidens propaganda hver eneste dag, uden frygt for at løbe tør for indhold. Satiren har flydt så tykt, at det ligefrem »chokerede« Venstres Ulla Tørnæs og flere af hendes kollegaer, som mente, at programmet var gået langt over grænsen.
Ud over Venstres nybagte alliance med Islamisk Trossamfund, hvad angår grænser for ytringsfrihed og satire, er der dog også andre ting, der kan undre beskueren af hele moradset om retsforbeholdet: Hvad er det, der får en afstemning om tilslutningen til 22 retsakter – hvoraf flere er meget kedelige, meget tekniske og ærlig talt meget ukontroversielle – til at bringe de politiske sind i kog, som ellers kun hobbyknive og muskelhunde har kunnet gøre det hidtil?
Svaret er, at afstemningen om retsforbeholdet udgør et sammensurium af kontroversielle politiske emner, der nemt får sindene i kog. Hvis der er noget, der ligger danskerne på sinde i øjeblikket, er det flygtningekrise, grænseoverskridende kriminalitet og generel utryghed. Kampen mellem fløjene består derfor i at få EU til at fremstå som henholdsvis en bastion mod, eller årsagen til, disse problemer.
Vi nærmer os det politiske kogepunkt, fordi begge fløje i debatten under al den umådeholdne mediepropaganda har gode pointer. Socialdemokratiets plakat om at et nej vil hjælpe pædofile, er måske usmagelig, men Red Barnet har lige udsendt en video, der bakker påstanden mere eller mindre uforbeholdent op. I mellemtiden er EU’s demokratiske underskud større end nogensinde før, og meget få borgere synes at kunne spejle sig i de blokeringer, EU lægger i vejen for dansk politik-udvikling.
Det, der normalt stabiliserer den polariserede debat herhjemme, er ansvarlige midterpartier, som inddrager modsidens argumenter i deres egen politiske tænkning.
De glimrer imidlertid ved deres fravær i den danske EU-debat. Her er vi fanget mellem himmelråbende jubeloptimisme i form af SF, S, RV og V og angstbaseret EU-skepsis hos Enhedslisten og Dansk Folkeparti. For den moderate EU-skeptiker eller den konservative EU-tilhænger er der reelt set ingen politisk repræsentation i hverken Folketinget eller Europa-Parlamentet.
Resultatet er propagandistiske plakater og en skinger debat. De eneste vindere er Den Korte Radioavis, som fortsat vil kunne spinde guld på argumenternes absurditet.
Casper Gronemann er cand.scient.adm. og politisk analytiker 
Klummen er udtryk for skribentens egen holdning

