Miljøhærværk
LEDER


Advarsler vil runge, når SF denne weekend holder landsmøde. Som det fremgår af dagens Information, vil SF&rsquo;s formand Pia Olsen Dyhr sende budskabet: Hvis der bliver borgerligt flertal efter det kommende folketingsvalg, &raquo;vil det bombe den danske natur- og miljøpolitik 30 år tilbage&laquo;.Inden man giver sig hen i rædsel over disse udsigter, kan det være på sin plads at erindre, om den nuværende regering ikke har viet nævneværdig energi til at genoprette de dele af natur- og miljøbeskyttelsen, som 2001-11 blev ofret til erhvervsinteresser af Foghs og Løkkes Venstre-ledede regeringer. Også mens SF var en del af Thornings regering, var holdningen eftergivenhed.Thorning-regeringens tilbagetog giver plads til borgerlige modfremstød. Venstre favoriserer utilsløret landbrugets moderne agrokemiske industrielle stordrift. Ubehag ved, at miljøkrav skal forplante sig til landbruget, får Venstre til at afvise dem på andre samfundsområder. Så sent som i torsdags forlod Venstre, Konservative og Dansk Folkeparti forhandlingerne om fordeling af 3,9 milliarder kr. til landdistrikterne i perioden 2016-2018. Årsag: SR-regeringen vil ikke give landmændene lov til endnu mere gylleforurening.De samme tre borgerlige partier henviser til, at de viser deres gode naturvilje ved at foreslå, 20 procent af dansk statsskov får lov til at henligge som urørt natur. De taler ikke højt om, at de som modydelse vil give landmænd 25.000 hektar hidtil beskyttede mose- og hedeområder til fri oppløjning og behandling med gylle og gift. Derved bliver nettoresultatet et voldsomt minus for naturen.Det borgerlige amokløb mod natur og miljø skyldes, at magtbalancen i blå blok er ændret. Venstres natur- og miljøfjendtlighed har i tidligere borgerlige regeringer været mere eller mindre opvejet af radikale og konservative. De radikale er ikke længere borgerligt støtteparti, og de konservative er &ndash; på grund af den nye leders, Søren Pape Poulsens, frustrationer som Viborg-borgmester &ndash; slået ind på en regelfjendtlig kurs. Dansk Folkeparti vil i sin værdipolitik chikanere natur- og miljøtilhængere. Liberal Alliance vil bare liberalisere.Hvis Pia Olsen Dyhr i sine angreb på den borgerlige miljøpolitik også vil være selvkritisk &ndash; ikke bare på SR&rsquo;s, men også på SF&rsquo;s vegne &ndash; bringer hun debatten op på et højere plan end propagandaens.
