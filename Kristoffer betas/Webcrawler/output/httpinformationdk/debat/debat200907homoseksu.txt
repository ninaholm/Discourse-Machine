De homoseksuelles kedelige skæbne



 Ordet 'abjekt' lyder umiddelbart meget kedeligt - men det er et centralt begreb, hvis man vil forstå, hvorfor samfund, kulturer, religioner mfl. udstøder visse sociale grupper.
Abjekter er de mennesker, der f.eks. betegnes som urene, syndige, fremmede, unaturlige eller unormale. Fidusen er, at hvis der er nogen, som man kan betegne som urene, syndige, fremmede, unaturlige eller unormale, ja så er der også nogle, som man så kan betegne som rene, dydige, indfødte, naturlige eller normale. Man ved jo kun, at man er inden for i varmen, hvis der er nogen, der er uden for i kulden.
Abjekterne repræsenterer det, som en kultur, en gruppe, et folk etc. frygter. De bliver til repræsentanter for det, som er mørkt, kaotisk og farligt, og de ses som en trussel mod den gruppe, som har givet dem abjektrollen. Men hadet, udstødelsen og volden, der kan rettes mod abjekterne, skal altså ikke få os til at lukke øjnene for, at abjekterne har en vigtig rolle som dem, der er med til at klargøre, hvem der er inden for, og hvem der er udenfor.
Tavse som graven
Homoseksuelle har den kedelige skæbne, at vi på sin vis er klassiske abjekter, der kan ses som såvel urene, syndige, fremmede (for kulturen), unaturlige og unormale. Det er også derfor, at det har været og forsat er en kamp op ad bakke at bekæmpe homofobi og diskrimination rettet mod homoseksuelle, for hvis homoseksualitet ikke længere må defineres som f.eks. unaturligt eller unormalt, ja hvordan skal den heteroseksuelle majoritet så kunne føle sig sikre på, at de er naturlige og normale?
Modstanden mod en fuld og helhjertet accept af homoseksuelle og en reel ligestilling mellem heteroseksuelle og homoseksuelle har altså sine rødder i vores samfunds, kulturs og religions traditionelle behov for at udgrænse homoseksuelle, så de heteroseksuelle kan føle sig sikre på, at de er inden for i varmen. Især i borgerlige kredse kan man mærke en vis modstand mod helt at ophøre med at gøre homoseksuelle til abjekter, fordi man øjensynligt føler en angst for, hvad der vil ske med normalitetsbegrebet, hvis homoseksualitet bliver normalt. Her synes man hovedsageligt at interesse sig for diskrimination eller vold mod homoseksuelle, når denne kan forbindes med en anden gruppe, som også har fået tildelt en abjektrolle i det danske samfund, nemlig muslimerne.
Det er nok også derfor, at DF og co. indtil videre har været tavse som graven i forbindelse med etniske danskeres homofobiske vold under World Outgames.
Karen M. Larsen, Væggerløse

