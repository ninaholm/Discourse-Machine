Mørkets kræfter
LEDER


 Tidligt nytårsmorgen blev en 24-årig kvinde overfaldet og voldtaget, angiveligt af en mørkhudet mand, der tog kvælertag på kvinden, mens hun sad og ventede på toget på en bænk i en gågade nær Holstebro station.
Få timer tidligere var en 36-årig mand blevet overfaldet, angiveligt af seks maskerede personer, der bagfra slog og sparkede manden, mens han ventede ved et busstoppested på Nørrebro i København.
To brutale overfald indenfor få timer på sagesløse personer, som alle naturligvis må tage stærkt afstand fra. Alligevel er der en forskel på de to overfald eller måske snarere på den måde, som overfaldene bagefter er blevet diskuteret på f.eks. på sociale medier.
Så vidt vides har ingen i den offentlige debat fremført synspunkter om den 24-åriges kvindes seksualitet, hendes påklædning eller eventuelle politiske synspunkter, der på nogen måde skulle retfærdiggøre eller formindske den modbydelige fornedring, som et overfald og en voldtægt indebærer.
Og hvorfor skulle nogen dog også finde på det? I et retssamfund må det være muligt for alle – store og små, mænd og kvinder, danskere og udlændinge – at gå og færdes, hvor og hvornår de vil, uden at skulle føle sig truet.
Anderledes i den efterfølgende debat om den svenske kunstner Dan Park, der – efter i årets første timer at have gået forbi tomten efter det tidligere Ungdomshus på Jagtvej 69 sammen med en veninde – blev angrebet af overfaldsmænd, der ifølge Dan Parks oplysninger råbte nazisvin, mens de slog og sparkede ham. Her har flere efterfølgende følt sig foranlediget til at understrege deres personlige mening om den overfaldne svensker.
Men det er flintrende ligegyldigt, om Dan Parks frembringelser er kunst eller ej, eller hvad han har af meninger:
Vold er vold, og et overfald er et overfald, uanset om det foregår i Holstebro eller på Nørrebro, og uanset hvem det går ud over.

