Korsriddere i automatpanik
Ytringsfriheden er under pres, men presset kommer også indefra. Fra debattører, der helliggør, absoluterer og gør den til et mantra. Fra politikere, der ikke kan se en mikrofon uden at springe hinanden over i køen for at melde sig under korstogets faner. Vores egen opløsning af ytringsfrihedens begreb er en håndsrækning til jihadisterne


 Min gamle forfatterkollega og ofte medsammensvorne i International PEN, den tidligere præsident for amerikansk PEN (West), Edmund Keeley, har meldt sin ankomst. Han vil gerne besøge mig til maj – men spørger i god tid: Er det tilrådeligt?
»Hvordan skal det forstås?« mailer jeg tilbage.
»Oh, terrorsituationen, you know!«
Jeg kan kun svare: Selvfølgelig! Og tilføje, at fordi Twin Towers forsvandt fra Jordens overflade, afstår jeg ikke fra at tage til New York. Og Politiets Efterretningstjeneste (PET) i Danmark siger, at nok er terrortruslen høj, men risikoen for at blive offer for et terroranslag er lille.
Så kom glad!
Well – glad og glad. Blinde terroranslag er blevet dagens orden, og de vil ikke blive færre. Vi ved, at mange er afværget. PET i samarbejde med andre lignende tjenester omkring os har formået at forpurre planer, før de blev ført ud i livet. Hvor mange ved vi ikke. Der er sikkert forhindret flere anslag, end vi aner og skal ane.
Uskyldige og sagesløse i hele den vestlige verden må være forberedt på hvad som helst hvor som helst. Det er de nye vilkår. Hvem i min generation kunne drømme om, at det skulle komme dertil? At det pludselig en formiddag, ligesom man sidder og arbejder, kan blive det eneste relevante at gøre: at springe ud af vinduet i det brændende hus, fordi døden mod asfalten er mere nådig end døden i flammerne.
Er det sådan, vi skal ende? Ja, det skal nogen i den kommende tid. Som dengang i Londons undergrund. Eller i Madrid. Som ved maratonmålstregen i Boston. Det ene massedrab, vellykket eller fejlslagent, efter det andet. Terror – ikke fordi vi tegner og spotter, men fordi vi er Vesten. Fordi vi opleves som en uafvendelig skygge, der falder langt, grådigt og livsfarligt ind over den arabiske verden.
Den livstruede forfatter Ayaan Hirsi Ali kalder det en krig, og det kan man godt kalde det.
Kort sagt: Vi er truet.
Ja, men kom alligevel, Edmund. Og lad os også tale om gamle dage, f.eks. om dengang flaskehalsen pegede på Salman Rushdie og vores badges hed »I am Salman Rushdie« ...
Frihed til at modtage
Når jeg fortsat kontrært hævder, at ytringsfriheden generelt ikke er truet og ikke er bragt til vaklen, er det ikke for at bagatellisere og ikke i et anfald af islamofili, men for et øjeblik at minde om nogle realiteter – en øvelse der ikke er lige velset overalt:
Hvis nogen skulle have glemt det – og det er der tegn på, at de fleste har i vores individcentrerede tid – så er ytringsfrihed ikke blot den enkeltes individuelle ret til at give sin uforbederlige mening til kende over for alverden. Det er ytringsfriheden også, men det er kun den ene side. Ytringsfrihed handler pr. definition lige så meget om den enkeltes ret til at modtage, modtage tanker og ideer – altså til frit at blive orienteret om den viden og de meninger, der cirkulerer i det omgivende samfund, og dermed kvalificere sig optimalt som samfundsengageret borger.
Og her må det konstateres: Ingen er holdt ude af den hastigt voksende nyheds- og meningsstrøm i vores informationssamfund, hvad angår islam og kritik af islam. Selv om der bliver larmet og råbt gevalt på alle gadehjørner, hviler ytringsfriheden i både vide og bundsolide rammer. Vi er i besiddelse af alle tilgængelige oplysninger om, hvilke forbrydelser der begås i islam og Allahs navne. Hvilke afsavn, restriktioner, ja, forfølgelser, som islamisk-ortodoks lydighed og kulturelle regler koster de troende. Vi har hånet tørklædet tilbørligt og fordømt den muslimske mands kvindeundertrykkelse. Vi har sørget med de pårørende over ofrene for æresdrab. Religionskritik! Jamen, har vi ikke svælget i religionskritik, som nu pludselig hentes ind fra en indbildt kulde og sættes øverst på alle dagsordener. Som om den ikke allerede er det?
Jeg kan ikke komme i tanker om noget usagt. Jeg har ikke mødt nogen, der lægger bånd på sig selv i deres oplysninger og menings-tilkendegivelser, skriftligt som mundtligt. Senest – for nu at tage andegården med – Mogens Camre og hans meningsfæller i spidsen for en islamofobisk demonstration. (Camre, var det ikke ham, der i sin tid sagde, at danskere er mere intelligente end rumænerne?). Og Uhrskov. Til Camres kompagni hører ikke mindst Mogens Uhrskov, landsformanden for Dansk Samling, der forleden i Deadline uden at blive modsagt af Sørine Gotfredsen – som ikke vidste, hvad ben hun skulle stå på for at vise racisten sin respekt – kunne tale om genetiske forskelle (videnskabeligt beviste!) på muslimske indvandrere og danskere.
Det er lige den slags, danske statsborgere med muslimsk baggrund har brug for at høre i sofaerne foran deres tv-skærme. Så kan de lære det – hvis de ellers kan forstå det!
Hævnen som motor
Vi lever selvfølgelig i anstrengte tider, bevar mig vel.
Ytringsfriheden, som den enkeltes ret til at udtrykke sig, er sporadisk under pres. En Kurt Westergaard var nær blevet dræbt. Flemming Rose, Yahaa Hassan, Ahmed Akkari, Naser Khader og Pia Kjærsgaard bevæger sig kun i det offentlige rum med ’overfrakke’ på (mens alt, hvad de mener og siger, er hvermandseje). Bogforlæggere tænker sig formodentlig om i disse dage, før de antager en islamkritisk debatbog (dem er der ellers kommet et helt bibliotek af). Jyllands-Posten valgte at undlade at dække Charlie Hebdo-attentatet med udvalgte eksempler på de famøse franske profet-tegninger (som de andre aviser til gengæld viste og gjorde landskendte, så ingen i dette land er i tvivl).
Vel er det alvor. Degraderende tegninger af profeten kan provokere fanatiske islamistiske kræfter og deres netværk til at udføre dødbringende, målrettede terrorhandlinger.
Summa summarum: overskriften på det, vi oplever, er generelt terroristiske massakrer på tusindvis af uskyldige mennesker – og specifikt likvidering af udvalgte blasfemikere.
I bund og grund er det to sider af samme sag: hævn.
Hævn er motoren i begge voldsformer, ikke bekæmpelse af ytringsfriheden. Hævnens formål er i begge tilfælde at skabe kaos, usikkerhed og i det hele taget undergrave samfundsordenen i det fordømte Vesten, herunder at tage en blodig hævn over besudlingen af profeten.
Det sidste gælder, hvis man tager de religiøse motiver for gode varer. Det gør Salman Rushdie eksempelvis. Hans udtalelse i anledning af Paris-massakren henviser fra ende til anden til dens religiøse aspekt – og ender med konstateringen, at »religion (…) fortjener disrespekt«. Det kan jeg så ikke skrive under på uden videre.
Andre mener, at det underliggende motiv i terroranslaget først og fremmest er politisk, nemlig at holde den jihadistiske gryde i kog i forstæderne, dvs. radikalisere flere unge. Og dermed får f.eks. Paris-massakren også et lokalt motiv.
Automatpanik
Endnu et pres er ytringsfriheden imidlertid udsat for. Det kommer indefra. Som begreb og værdi er ytringsbegrebet under opløsning af det misbrug og den tømning for enhver mening, den fra alle podier og i alle medier udsættes for. Udviklingen i retning af at helliggøre ytringsfriheden, absolutere den og gøre den til et mantra er det samme som at gå jihadisternes ærinde. Vi rækker selv tændstikkerne til brandstifterne.
Ytringsfriheden er truet af politikere, der ikke kan se en talerstol eller en mikrofon uden at springe hinanden over i køen for at melde sig først under korstogets faner. Nyheden om, at Peter Øvig afstod fra at gøre Pusher Street til sit næste projekt, var næppe udsendt, før politikere greb megafonen: Ytringsfriheden er truet! Hvor det nærliggende havde været at sige til politiet: Vågn op og se at få fingeren ud! Og tre uger senere var Politiken fuld af Olav Hergels alenlange artikler om Pusher Street. Ingen råbte: Ytringsfriheden er reddet! Eller i det mindste noget af den.
Ytringsfriheden? Den er ikke mindst anfægtet af Claus Hjort Frederiksen, der opfordrer til nødretslove, som begrænser den.
Med den grasserende hovedløse automatpanik forflygtiges al substans og sløres vores opmærksomhed på virkelighedens sammensatte verden. Der er kort sagt gået propaganda i al den oppustede snak om ytringsfriheden.
Der er noget i stemningen og den flommede retorik, der minder om 1950’erne og Den Kolde Krigs begyndelse. Det gælder også den stramning, der foregår.
Den nybagte religionskritiker Martin Zerlang, som man ikke håber har lagt sit fag som litterat helt på hylden, mener nu ikke blot (i Politiken), at ytringsfriheden er truet på livet. Han mener også, at Jyllands-Postens muhammedtegninger i virkeligheden bebudede Det Arabiske Forår fem år senere. Ser man det! Det er godt fundet på. Fra andre kanter lyder der opfordringer til at udvide ytringsfriheden til ytringspligt. På med tegningerne overalt og hele tiden. Måske er tiden inde til at bære badgen: Je suis religionskritiker.
Fundamentalisterne gør nu fælles sag med Pegida-bevægelsen i Tyskland, der viser kæmpeplakater af Angela Merkel med hovedtørklæde. Hun går med andre ord muslimernes ærinde. Hun er også brandstifter.
Upperdogs og underdogs
Jeg kommer i tanker om en sigende sammenligning, Flemming Rose engang drog i en paneldiskussion. Den havde også brod mod de anstændige, the muslimlovers.
Han sagde, citeret efter hukommelsen: »Man kan være rolig for, at folk herhjemme, der bakker op om Pussy Riots aktion i Frelserkirken i Moskva, med garanti ikke ville bakke op om en lignende aktion herhjemme, hvis der var tale om en gruppe aktivister – lad os sige fra Dansk Folkepartis ungdom – som løb ind i en moske med mudrede støvler på!«
Nej, tænkeligt nok vil ikke mange komme sådanne unge aktivister til moralsk undsætning. Og det kan jeg i modsætning til Rose anstændigvis godt leve med. For der er jo en forskel. Pussy Riot-pigerne brød blasfemisk ind i selve det hovedtempel, der symboliserer den forenede (putinske) statsmagt og kirkemagt i Rusland. Kort sagt: magten. Noget lignende symboliserer en moské i Smørumnedre ikke.
Så glem spørgsmålet om anstændighed og blødsødenhed. Det er irrelevant. Det er et spørgsmål om ret og rimeligt, om upperdogs og underdogs, om flertal og mindretal, om magt, kort sagt. Hvis man tænker den slags proportioner og balanceforhold ud af sin optik, så er man i færd med propaganda. Fordi der sidder nogle gale imamer i Yemen og andetsteds og trækker i deres tråde, er det panik og demagogi at tro, at shariaen er på vej til Christiansborg.
Jeg foreslår, at proportionerne tages i agt og fastholdes.
Det gjorde indtryk, da Jørgen Bæk Simonsen, der ganske vist kun er professionel religionsvidenskabsmand og ikke søndagsreligionskritiker, var i Deadline og mindede om noget, der netop var blevet sagt på en pressekonference i Paris.
Den, der talte, var broderen til Ahmed Merabet, en algerisk-fransk politimand, som attentatmændene henrettede i Allahs navn på fortovet uden for Charlie Hebdo. Ahmed var muslim.
I sine mindeord om den bror, han og familien havde mistet, udtrykte han ikke bare deres sorg og deres medfølelse med de andre ofres pårørende. Han sagde, at galninge hverken har farve eller religion. Og han sluttede med at slå fast, at hans bror var død under et barbarisk attentat i kamp for den franske stats værdier: frihed, lighed, broderskab.
Niels Barfoed er forfatter

