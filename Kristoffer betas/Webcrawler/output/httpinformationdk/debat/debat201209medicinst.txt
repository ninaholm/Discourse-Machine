’Medicin skal stå i anden række’
Medicinering af psykiatriske patienter er ikke til at komme uden om, men høje doser kan undgås, hvis lægen formår at sætte sig ind i sin patients lidelseshistorie, mener professor i psykiatri, Bent Rosenbaum


 Der er ingen lette løsninger, når det handler om helbredelse af mennesker med svære psykotiske lidelser. Men spørgsmålet om, hvornår medicinering er nødvendig, er langt mere kompliceret, end dagens kronikør, Olga Runciman, beskriver i sin kronik »Psykiatrien på vildspor«, mener Bent Rosenbaum, professor, dr.med. og overlæge på Psykiatrisk Center København.
»Den første kontakt mellem læge og patient er meget afgørende. Hvis du er i stand til at skabe bare et minimum af tillid i en vanskelig behandlingssituation, så kan du undgå at give doser, der er så store, at disse alene kommer til at handle om at bringe patienten til ro, for størrelsen af dosseringen har store konsekvenser, når patienten skal ud af medicineringen igen,« siger Bent Rosenbaum.
Han anerkender, at medicindoseringen i den akutte situation har betydning, men påpeger, at behandlingens forløb og sammenhæng har lige så stor – om ikke større – betydning:
»Medicin spiller en stor rolle i behandlingen og må nødvendigvis gøre det. Men jeg synes, at der er opstået en situation, hvor medicinen får så høj grad af førsteprioritet, at de andre positioner som eksempelvis psykoterapi og miljøterapi underkendes i det specifikke behandlingsarbejde.«
– Hvornår bliver det et problem at medicinere?
»Hvis lægen kun taler om medicin som noget, der uden andre former for behandling er i stand til at helbrede patienten, vil jeg gætte på, at langt de fleste mennesker med en psykose vil synes, at behandlingen ikke har været på deres præmisser – også selv om de siger, at medicin har været en hjælp for dem. Jeg tror, at de fleste mennesker med psykoser gerne vil have indsigt i deres lidelses opståen og forståelse for den mulige vej ud af den. For dem bliver medicin en slags hjælpemiddel, men ikke noget, der står i første række.«
Bent Rosenbaum peger på, at især ressourcemangel i det ambulante system er med til holde patienter på en høj medicinering. Og de ressourcer, der findes, bliver ikke udnyttet godt nok.
»Ressourcerne bruges ikke effektivt nok. Der er for lidt viden om psykosen og forståelse for, hvad psykosen indebærer, og det gør, at ens behandlingsindsats selvfølgelig kan være velmenende, men ikke får den nødvendige effektivitet,« siger Bent Rosenbaum og fortsætter:
»Det er min overbevisning, at psykosen forlænges under denne mangel på ressourcer. Hvis der går for lang tid mellem samtalerne, vil et menneske med et sårbart sind ikke kunne holde styr på, hvad der foregår.«

