56 gange Europa



 HVIS NOGEN SKULLE være i tvivl om, hvor statsminister Anders Fogh Rasmussen (V) har sit fokus for øjeblikket, og at han ret utilsløret sigter efter en europæisk toppost, så var hans grundlovstale i går i hvert fald ikke noget bevis på det modsatte. I løbet af en forholdsvis kort tale på Skamlingsbanken og ved Ejer Bavnehøj i anledning af festdagen lykkedes det statsministeren at sige "EU", "Europa" og "europæiske" hele 56 gange. Derudover fik han naturligvis nævnt NATO og euroen flere gange og specifikt argumenteret for, hvorfor disse sammenslutninger er så vigtige. Anders Fogh Rasmussen er en sand europæer, eller han er i hvert fald blevet det - ligesom hans forgænger Uffe Ellemann-Jensen (V) var det efter mange år som udenrigsminister, og ligesom Poul Nyrup Rasmussen blev det efter mange år som statsminister. Der sker noget og kommer et klarere udsyn og internationale perspektiver på politik og begivenheder, når man i en årrække har bevæget sig rundt til topmøder og blandt stats- og regeringsledere i de europæiske hovedstæder. 
DA FOGH RASMUSSEN blev formand for Venstre, blev det ellers set som en ny modvægt til Uffe Ellemann-Jensen og hans udtalte Europa-begejstring symboliseret ved stjernerne på hans berømte sokker. Da Fogh Rasmussen halvandet år efter gik ind i kampagnen for et ja til dansk medlemskab af eurosamarbejdet i 2000, blev hans indsats beskyldt for at være halvhjertet - af socialdemokrater tolket som et forsøg på at undergrave Nyrup Rasmussen som statsminister. Og indtil for et halvt år siden har Fogh helt undgået debatten om de fire danske forbehold, som snærer og begrænser Danmarks indflydelse i EU mere og mere. 
Men nu skal det være. Statsministeren håber på at kunne springe ud som en af de absolutte topfigurer i enten EU eller NATO, og nu skal de fire undtagelser afskaffes ved en eller flere folkeafstemninger. Køreplanen vil statsministeren bruge sommeren til at overveje og diskutere med Folketingets ja-partier. Dog - forsikrede han i sin grundlovstale - kan Danmark beholde sine særligt skrappe regler, når det gælder familiesammenføring. Den nye undtagelse - udlændingeundtagelsen kunne man kalde den - vil stå ved magt, også efter at danskerne i givet fald har sagt ja til at ophæve den danske særstilling i Unionen. Kun ved at være med i euroen kan Danmark sikre sig en plads i "hjertet af Europa", sagde statsministeren og fremhævede, at små nye lande som Cypern, Slovenien og Malta i dag er med i samarbejdet med stærkere kraft end Danmark. 
OM DET ER for at sikre sig en toppost, eller fordi han i lighed med sine forgængere har fået øjnene op for EU og Europa, er i grunden ligegyldigt. Det vigtigste er, at statsministeren har indset, at det er vigtigt, at vi har det europæiske samarbejde, og at det er her, Danmarks fremtid ligger. At den næste erkendelse bør være, at Danmark skal slippe det ekstremt tætte parløb med USA, er til gengæld nok for meget forlangt.

