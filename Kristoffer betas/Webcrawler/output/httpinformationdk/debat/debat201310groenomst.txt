Grøn omstilling kommer nedefra



 
	Mandag den 7. oktober fremlagde jeg ressourcestrategien Danmark uden affald. Information peger i tirsdagens leder på en række udfordringer, som jeg gerne vil kommentere.

	Med Danmark uden affald sætter vi ambitiøse nationale mål for, hvor meget mere vi skal genanvende og lader det være op til kommunerne at vælge de tekniske løsninger. Informations lederskribent ønsker, at jeg skal bestemme, hvordan kommunerne indretter sig. Jeg er uenig, fordi jeg tror på, at den grønne omstilling kun kan lykkes, hvis vi får danskerne med og lader ideerne og løsningerne spire nedefra og lokalt.

	Jeg vil ikke bestemme, om to eller tre skraldespande er det rigtige antal. Som politiker er det min opgave at give retning og mål og samtidig stille de nødvendige værktøjer til rådighed. Og allerede i dag er 16 kommuner godt i gang med at sortere madaffaldet med stor succes og uden at nogen har tvunget dem til en bestemt teknisk løsning.

	Derudover er der hos skribenten en forventning om, at enhver omstilling skal koste penge, før den virker. Heller ikke det er jeg enig i. Vi ved, at råvarerne er steget i pris, og at affaldet i dag ofte er penge værd. Så selv om skiftet fra forbrænding til genanvendelse tager tid og kræver tilvænning, er jeg sikker på, at det bliver en god forretning på længere sigt.

	En velordnet overgang

	Den grønne omstilling handler ikke om at råbe »send flere penge«, men om at bruge de midler, vi allerede har, på en bedre måde. Og faktum er, at vi i Danmark bruger mere end 10 milliarder kroner om året på håndtering af affaldet. Det er de 10 milliarder, vi nu sætter retning på, og som skal rykke Danmark fra forbrænding mod genanvendelse.

	Det betyder, at vi på sigt skal have færre forbrændingsanlæg, og det er selvfølgelig et stort politisk ansvar at sikre, vi får en velordnet og ordentlig overgang, hvor vi ikke fra den ene dag til den anden gør livet svært for dem. Derfor har jeg nedsat et udvalg, som skal se på, hvordan vi bedst muligt løser den opgave.

	Men at tingene bliver svære, er for mig et ikke argument for, at vi ikke skal gøre det. Især ikke når vi som nu har muligheden for at opbygge en økonomi, der skaber fremgang uden at udhule naturens ressourcer.

	 

Miljøminister Ida Auken

