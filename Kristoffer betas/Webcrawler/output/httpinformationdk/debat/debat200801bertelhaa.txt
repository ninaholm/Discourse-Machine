Bertel Haarder gør det igen!

Undervisningsminister Bertel Haarder medvirker desværre ikke til at kvalificere debatten om folkeskolen, når det er ministeren alene, der kan udlægge Evalueringsinstituttets rapporter, skriver dagens læser. Her er ministeren på vej til nytårstaffel hos dronningen forleden.


 Kære Bertel Haarder. 
Du og jeg har et stort ansvar for, at debatten om folkeskolen bliver mere kvalificeret.
Dagbladet Information har på udmærket vis rejst diskussionen om det rimelige i, at debatten om folkeskolen skal præges af, at en række parter - lærer, elever, forældre, ledere, pædagoger osv. - reelt er sat uden for døren, fordi vi ikke har adgang til Danmarks Evalueringsinstituts (EVA) rapporter, når de offentliggøres til medierne. En praksis der risikerer at skævvride debatten, fordi du som undervisningsminister får mulighed for at udlægge EVA's undersøgelser, uden at vi har en chance for at forholde os til dem, når debatten kører. Det kvalificerer ikke debatten.
Jeg blev konkret spurgt om min kommentar til ministeriets konklusion om, at 74 procent af forældrene til eleverne i folkeskolen er glade for elevplanerne. Jeg finder det en meget lemfældig konklusion, når undersøgelsen fra EVA var foretaget på seks helt særlige skoler, som selv i flere år har arbejdet med at udvikle elevplaner. Det stod der ikke et ord om i ministeriets pressemeddelelse. 
Det kan godt ske, at det ud fra en spindoktors strategiske overvejelser er smart, men det styrker ikke kvaliteten i debatten.
Helt skævt bliver det, når du, Bertel Haarder, i tirsdagens Information anklager mig for at "slå budbringeren ihjel," fordi jeg påpeger det problematiske i ministeriets udlægning. Jeg har faktisk ikke kritiseret EVA's undersøgelse - men tværtimod sagt, at den netop understreger vigtigheden af, at skolerne selv får mulighed for at udvikle elevplaner. I Danmarks Lærerforening er vi ikke imod elevplaner. For snart et år siden gav vi dig som undervisningsminister følgende anbefaling: 
"Folkeskolelovens § 13, stk. 2 om elevplaner udmøntes, så den enkelte skole afgør, hvordan elevplaner indgår i samarbejdet med forældrene. Beskrivelsen i lovens bemærkninger og i bekendtgørelsen ændres i overensstemmelse hermed".
Det er præcis den model, der er valgt på de seks skoler, som EVA's undersøgelse omhandler, og jeg finder det derfor særdeles positivt og helt naturligt, at forældrene er glade for de elevplaner. Derfor er der ikke tale om, at jeg "slår budbringeren ihjel". Der er tale om, at jeg efterlyser en mere kvalificeret debat. 
Det håber jeg, du vil medvirke til!

