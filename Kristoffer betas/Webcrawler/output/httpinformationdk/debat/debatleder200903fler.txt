Flere svin? Åh nej!



 SOM OM der ikke er svin nok i Danmark. Nøjes man med at tælle de firbenede af dem, fremavler nationen 25 millioner stk. om året. Af deres kød ryger 85 procent til eksport. Men hvad svinene forinden har afsondret af gylle, lugt og ammoniakfordampning, forbliver i dansk natur og miljø. For ikke at tale om den moralske skam ved at behandle et højtudviklet, følsomt og formentlig tænkende dyr som grisen på en måde, der er så ... svinsk.
Nogle kan ikke få nok af svineriet. Til Politiken i lørdags betror Venstres miljøminister, Troels Lund Poulsen, at han gerne ser mange flere svin og på et mindre areal. Han håber, at udsigten til flere dyr på mindre plads vil få landmændene til at investere i mere miljørigtig teknologi:
"Man kan godt have en streng, miljørigtig regulering af landbruget og stadig have vækst. Det er ikke hinandens modsætninger."
ORDGYLLE. DET ER det, miljøministeren spreder. Pudsigt nok indrømmer han, at "han dog endnu ikke har lagt sig fast på de præcise forureningsgrænser".
Nej, det har han ikke. Og det vil næppe nogen regering gøre over for landbruget, så længe partiet Venstre har et ord at skulle have sagt. Regeringen droppede forleden Skattekommissionens forslag om afgifter på landbrugets udledning af klimaskadelige gasser.
Hvad angår regeringsviljen til at bruge teknologi til at dæmpe landbrugets miljøudskejelser, afslørede naturfredningsforeningen i sidste uge et sørgeligt svigt: Landets gylletanke er netop nu fyldt til bristepunktet med 33 millioner ton gylle, der skal udspredes på markerne i løbet af de næste måneder. Som i tidligere år brister gyllebeholderne af overbelastning, så gyllen fosser ud og dræber livet i vandløb. Bare i Sønderjylland har tanke i år lækket henholdsvis 600 og 1.000 kubikmeter gylle ud over omgivelserne. Til sammenligning: En tankvogn kan rumme 20 kubikmeter.
GROTESKE er gyllestrømmene, fordi et sagligt udvalgsarbejde sidste år førte til et VKO og R-forlig om, at alle gylletanke pr. februar 2009 skulle sikres med en barriere, der forhindrer gyllen i at løbe ud ved et uheld.
Forliget er bare ikke ført ud i administrativ virkelighed. Og myndighederne tillader stadig gylletanke opført så tæt som 15 meter fra moser, åer og søer.
Alt imens henstår uopfyldt de over 20 år gamle handlingsplaner for nedbringelse af landbrugets forurening med kvælstof og sprøjtegift.
Miljøministerens forslag om flere svin på mindre plads er en del af regeringens snarlige udspil med propaganda-titlen Grøn Vækst. Ud fra, hvad der tidligere er lækket om formålet med dette dokument, er det ikke mindst at lægge slør over Danmarks manglende opfyldelse af EU-direktiver for vandkvalitet, naturindhold og levesteder for vilde dyr og planter.
Hvor længe får gylletåger lov til at ombølge landet?

