Sig, hvad I mener i Fimm-sagen



Den 4. april skriver tre politikere fra regeringspartierne, Liv Holm Andersen (R), Trine Bramsen (S) og Karina Dehnhardt Lorentzen (SF), om de thailandske søskende Fimm og Thipsuda. De to børn forsøger at få lov at blive i Danmark sammen med deres danske stedfar Ole. Deres mor er rejst til Thailand og ønsker ikke, at de følger efter.Det er opmuntrende, at S, SF og R er opmærksomme på sagen. Hidtil har der være radiotavshed fra regeringen. Enhedslisten har &ndash; pudsigt nok sammen med Venstre &ndash; været ene om at kritisere myndighedernes forsøg på at udvise de to børn. Nu skriver de tre folketingsmedlemmer, at de hidtil har foretrukket at bide sig selv i tungen (og ifølge dem selv har det gjort ondt) frem for at fortælle, hvordan de mener, reglerne bør se ud, og hvordan de skal administreres. Andersen, Bramsen og Lorentzen vil ikke blande sig i sagen, fordi der er tale om &rsquo;sagsbehandling&rsquo;, og fordi det er Udlændingenævnet, der har valgt at kære den afgørelse fra Retten i Kolding, der betød, at i hvert fald Fimm kunne blive i Danmark.Helt ærligt, det giver ikke mening. Selvfølgelig kan man som politiker både have holdninger til, hvordan regler skal se ud, og hvordan de skal administreres. Det er sådan set det, politikere er valgt til.Uklædelig udlændingepolitikNår Udlændingenævnet vælger at kære kendelsen, skyldes det jo, at nævnet skal sørge for, at den ekstremt restriktive udlændingepolitik, vi har her i Danmark, bliver håndhævet. Og desværre har den nye regering &ndash; med undtagelse af nogle få lempelser &ndash; valgt at videreføre højrefløjens linje. Frem for at bruge flertallet sammen med Enhedslisten til at forlade den uklædelige rolle, Danmark har fået som et af Europas mest restriktive lande på migrationsområdet.Hvis hensynet til Fimm og Thipsuda lå regeringspartierne på sinde, sørgede de for at indrette og administrere reglerne sådan, at Udlændingenævnet ikke så sig foranlediget til at kære kendelsen fra Kolding &ndash; men i stedet fulgte rettens afgørelse, fordi den så åbenlyst er i børnenes tarv.Andersen, Bramsen og Lorentzen har til gengæld helt ret i, at Venstres Inger Støjberg er dobbeltmoralsk, når hun kritiserer behandlingen af familien. Som folketingsmedlem og minister under 10 år med VKO-styre bærer hun et tungt ansvar for de mange ulykkelige barne- og voksenskæbner, der er en følge af den danske udlændingepolitik.&nbsp;Johanne Schmidt-Nielsen, integrationsordfører (Ø), og Niels Rohleder, rets- og migrationspolitisk rådgiver (Ø)
