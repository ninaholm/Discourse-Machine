Slaget om mediefriheden slås i Polen
God journalistik er for mange umodne og snæversynede politikere lig med ’konstruktiv’ journalistik, der ikke afdækker problemer, men blot logrer med halen. Se bare på udviklingen i Polen


 Trods tummel og debat om public service, licens og DR er det mere end svært at forestille sig, at et folketingsflertal i Danmark med et pennestrøg afskaffede DR’s, TV 2-regionernes og TV 2 Danmarks bestyrelser, fyrede direktionerne og overdrog den totale kontrol med stationerne til regeringen.
Det er ved at ske i vort sydlige naboland, Polen. Den nye polske regering fremsatte sidste mandag et lovforslag om en magtovertagelse af landets public service-stationer, og forslaget blev med lynets hast vedtaget af det polske parlaments to kamre. Nu mangler kun præsident Andrzej Dudas underskrift, før loven træder i kraft. Når det sker, er den polske finansminister formelt blevet øverste chef for Polens mest udbredte radio- og tv-stationer, der dermed kan blive propagandaredskaber for det regeringspartiet. Fire kanalchefer fra TVP – det polske DR – trådte tilbage i weekenden i protest.
Det ultrakonservative og dybt katolske parti Lov og Retfærdighed (PiS) vandt en jordskredssejr ved valget i oktober og har flertal i parlamentet. Partiet har som sit erklærede mål at »gøre Polen polsk« og »genindføre katolske værdier« – og ikke mindst at demonstrere Polens uafhængighed af EU.
Læs også: Polsk medielov på kollisionskurs med EU
I sidste uge advarede netop EU den polske regering imod at gennemføre medieloven, og søndag sendte EU-kommissær Günther Öttinger en note til den polske regering og truede Polen med at bruge de EU-bestemmelser, der i sidste instans kan medføre forholdsregler mod Polen og fratage polakkerne stemmeretten i Det Europæiske Råd. Alt sammen fordi den nye lov kan udgøre en såkaldt »systemisk trussel imod EU’s grundlæggende værdier«.
Den polske regering har tidligere vedtaget en lov, der alvorligt reducerede den polske forfatningsdomstols magt. Det medførte også protester fra EU og demonstrationer i flere polske byer. Demonstrationerne blev dækket af de statsejede medier, herunder den store tv-station TVP, satellitkanalen TV Polonia og flere end 200 public service-radiostationer. Det fik regeringen på barrikaderne. »Vores medier skal ikke blande sig i en politisk sag – de skal ikke kritiske re regeringen, kun informere om fakta,« sagde regeringspartiets politiske ordfører, Ryszard Telecki, ifølge BBC.
Det er ikke første gang, at en nationalistisk ultrakonservativ regering i Østeuropa har handlet på en måde, som bringer tanken tilbage til deres kommunistiske forgængere: et-parti-magthavere, der både formelt og praktisk så statsmedierne som politiske værktøjer for en bestemt ideologi.
I Ungarn vedtog Viktor Urbans Fidesz-parti i 2011 en omfattende medielov, der i realiteten fjernede armslængden og udstrakte den direkte politiske kontrol. Det medførte massiv protest fra EU, og loven blev mildnet en lille smule. Men praksis i Ungarn i dag er, at den politiske kontrol rækker langt ned i redaktionerne, fremgik det af en længere historie om statsmedierne i Ungarn fra nyhedsbureauet Reuters i februar 2014.
Princippet om ytrings- og pressefrihed frie og statsejede såvel som private mediers journalistiske frihed er en af EU’s grundværdier. Men god journalistik er for mange umodne og snæversynede politikere lig med ’konstruktiv’ journalistik, der ikke afdækker problemer, men logrer med halen over for magthaverne. Den polske regering vil derfor gøre public service-medierne til ’kulturinstitutioner’, der først og fremmest skal hylde og bevare regeringspartiets egne værdier. Herunder, som i Ungarn, en uforsonlig fremmedfjendskhed.
Süddeutsche Zeitungs kommentator Alexander Mühlauer opfordrede søndag EU til en langt hårdere linje end hidtil. Han mener, at EU har vist svaghed over for Ungarn og Tyrkiet, når det drejer sig om fundamentale frihedsprincipper: »Der må handles nu over for Polen, fordi der er en ting Europa ikke må miste: sin egen identitet,« skriver han.
I disse uger og måneder, hvor en fælles europæisk identitet falmer til fordel for medlemsstaternes egoistiske drift væk fra hinanden, er der mange gode grunde til at være enig med den tyske kommentator. Og bekæmpe alle fundamentalistiske kræfter, religiøse såvel som nationalistiske. Mediefriheden i Polen er et vigtigt slag i den kamp.
Lasse Jensen er mediejournalist. Klummen er udtryk for skribentens egen holdning

