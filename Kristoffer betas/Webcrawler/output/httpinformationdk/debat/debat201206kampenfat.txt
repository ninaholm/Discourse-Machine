Nu bliver kampen mod fattigdom politisk
Der bliver færre fattige i verden, men uligheden stiger. En ny dagsorden for global udvikling efter 2015 bør derfor handle om de politiske årsager til fattigdom


De brede boulevarder er fyldt med taxaer med forretningsfolk fra alle verdenshjørner. Højhuse skyder til vejrs og nye shoppingcentre funkler. Etiopiens hovedstad Addis Abeba er en global metropol i et land med knap 75 millioner indbyggere, som i disse år oplever massiv fremgang.Ud over hovedsædet for Den Afrikanske Union rummer byen FN’s afrikanske konferencecenter, som for nylig var rammen om en konference for afrikanske parlamentarikere om en ny dagsorden for udvikling, der skal tage over, når FN’s 2015-mål har haft deres tid.Etiopien er en passende rammende om mødet. Landet er verdens syvendestørste modtager af udviklingsbistand, og siden år 2000 er den samlede u-landshjælp til landet blevet tredoblet.Etiopiens præsident, Meles Zenawi, var en del af en Afrikakommission, som Tony Blair nedsatte. Her var han med til at sætte en ny dagsorden for udvikling. En dagsorden, som byggede på den antagelse, at man ved at reducere absolut fattigdom, sult, analfabetisme, aids og malaria kunne skabe et fundament for økonomisk vækst, politisk stabilitet og demokrati.Denne dagsorden udmøntede sig i 2015-målene, og de har på mange måder været en af FN’s største succeser på denne side af Berlinmurens fald. Det er Etiopien i sig selv et godt eksempel på. Økonomien buldrer af sted, og etiopierne oplever vækstrater på mere end 10 pct. – fem gange mere end Danmark. Ifølge regeringen kommer 96 pct. af alle børn nu i skole. Og andelen af befolkningen med adgang til rent vand er øget fra 19 pct. i 1990 til knap 70 pct. i dag.Finder sig ikke i fattigdomEtiopien er langtfra enestående. På konferencen gav politikere og eksperter fra primært afrikanske lande et indblik i, hvordan det er et gået med 2015-målene. I lande som Senegal, Ghana, Kenya og Tanzania vokser nye veluddannede generationer op, som ikke længere vil finde sig i fattigdom.Det er regeringerne meget bevidste om, og derfor bliver der investeret kraftigt i at reducere fattigdom.Etiopien er stadig et fattigt land, hvor 29 pct. af befolkningen lever i ekstrem fattigdom. Men det er værd at bemærke, at der er sket en 20 procents reduktion siden slutningen af 1990’erne, hvor knap 50 pct. var ekstremt fattige.Samtidig viser fremskridtet dog også 2015-målenes utilstrækkeligheder. Præsident Meles Zenawi er en autokrat, der har siddet på magten i en evighed og ofte bliver sammenlignet med Zimbabwes Robert Mugabe. På konferencen oplevede jeg, at ingen af de etiopiske rådgivere eller aktivister turde tale med mig.Fra talerstolen talte Etiopiens finansminister Dr. Abraham Tekeste varmt om 2015-målene og fremsatte et løfte om, at Etiopien ville være et mellemindkomstland inden for de næste 15 år. Men trods regeringens indsats for at reducere antallet af absolut fattige, er det ikke nødvendigvis en udvikling, der kommer de fattigste til gode.For eksempel ejer staten jorden, mens bønderne må nøjes med at leje den. Nu er staten imidlertid begyndt at sælge jorden til udenlandske investorer og til andre etiopiere med det argument, at det tiltrækker investeringer. Derfor har de store grupper af de fattigste svært ved at dyrke mad nok. Så trods vækst bliver fattige etiopieres fødevaresikkerhed ikke forbedret.Den økonomiske ulighed øges, sårbare grupper bliver endnu mere udsatte, og det er stadig uhyggelig svært for de unge – knap halvdelen af befolkningen er under 15 år – at vriste sig fri af fattigdommen.Rettigheder er nøglenDisse problemer kan ikke løses med mere vækst eller mere u-landshjælp. Der er behov for politiske løsninger. På konferencen blev der således lagt mindre vægt på de konkrete og velkendte indikatorer for udviklingsarbejdet: vand, skolegang, vaccination og lignende.I stedet handlede debatterne langt mere om de politiske årsager til ulighed, og der udkrystalliserede sig tre områder, som er essentielle for en ny dagsorden efter 2015:1) Menneskerettigheder og demokrati. Økonomiske fremskridt kan ikke stå alene. Hvis uligheden skal mindskes, og den økonomiske vækst også skal komme de fattigste til gode, er det nødvendigt at styrke udsatte individers rettigheder og indflydelse. De skal styrkes således, at adgang til sundhedsydelser og uddannelse ikke kun kommer de lidt rigere til gode – men er noget, som alle borgere har ret til.2) Bekæmpelse af korruption og god regeringsførelse. Bæredygtige sundheds- og uddannelsessystemer kræver velfungerende institutioner. Institutioner, som forvalter statens budgetter ansvarligt3) Nye finansieringskilder til udvikling. De rige lande kan ikke skabe langsigtet udvikling ved i al fremtid at finansiere u-landenes sociale udgifter. Der må findes nye kilder til finansiering, som har rod i u-landenes sociale udgifter. Samtidig forsvinder der hvert år 12 gange så meget kapital ud af ulandene, som der bliver givet i udviklingsbistand. Derfor blev mulighederne for at bekæmpe skatteunddragelse og kapitalflugt diskuteret.De gamle 2015-mål skabte resultater, blandt andet fordi de var politisk ufarlige. Men hvis årsagerne til fattigdom skal bekæmpes, så kræver det nye målsætninger, som også er forpligtende for Vesten, og som for mange regeringer i u-landene vil være politisk kontroversielle.Debatten om de nye målsætninger vender derfor tesen bag 2015-målene om. Frem for at se vækst, sundhed og uddannelse som forudsætninger for at skabe menneskelig udvikling er det nu omvendt: Demokrati, retfærdighed og fokus på den enkeltes rettigheder bør være fundamentet for at bekæmpe fattigdom efter 2015.Nikolai Lang er kampagneleder for NGO FORUM/Verdens Bedste Nyheder
