Når den personlige brist bliver til en massebevægelse
Hvorfor mener manden/kunstværket, der ikke vil hedde Claus Beck-Nielsen, at identitet skal afskaffes? Når han nu vil udslette sig selv ved en ’selvbegravelse’ af sin identitet, vidner det om, at han tilsyneladende ikke rigtig har sat sig ind i, hvad identitet er, og hvordan identitet fungerer
Das Beckwerk alias Claus Beck Nielsen med voksliget af sig selv.


 I den forgangne uge er en af de mærkværdigste begivenheder inden for den i tiden så populære happening-genre løbet af stablen. Det drejer sig om forfatteren og multikunstneren Claus Beck-Nielsens fingerede selvbegravelse.
Begravelsen skal nok få et par stykker til at spærre øjnene op, ligesom man må formode, at de mennesker, der i løbet af ugen har besøgt dødslejet på H.C. Andersens Boulevard, har spærret øjnene op.
Men det må også formodes, at mange føler sig fascineret, og måske endda har haft lyst til at deltage i ligtoget ud til Assistens Kirkegård her i weekenden.
I hvert fald har firmaet Das Beckwerk, som Claus Beck-Nielsen i de senere år har ladet sig repræsentere igennem, gjort, hvad det kunne for at mane folk til at følge med live.
På den hjemmeside, som er oprettet i forbindelse med happeningen, opfordres folk til at se den på linje med den franske filosof Jean-Paul Sartres storstilede begravelse i 1981. At det nok skal lykkes at få publikum ud af stuerne, tyder de foreløbige presseindslag om Funus Imaginarium, som værket kaldes, på. Adspurgt har flere således udtalt, at de da synes, det lød »rigtig spændende«.
Foreløbig er der imidlertid ingen, der har spurgt til, eller sat spørgsmålstegn ved selve formålet med det. Nemlig at gøre en ende på alt, hvad der hedder identitet og statsborgerskab.
Hvad går det ud på?
Inden alle mennesker går amok i en storstilet event-rus og begynder at følge Claus Beck-Nielsen på hans Via Dolorosa  og muligvis kaste sig helt ned i graven til voksdukken eller oprette en eller anden særlig Beck-Nielsen-kult eller Beck-Nielsen-religion  mener jeg, det må være på sin plads at spørge, hvad hans projekt egentlig går ud på? Hvad den dybere motivation er for det? Og om det nu også er så utrolig frigørende og efterstræbelsesværdigt, som folkene bag værket gerne vil fremstille det?
Med andre ord: Hvad vil det egentlig sige, at identiteten og statsborgerskabet skal begraves?
Hvorfor mener manden, der ikke vil hedde Claus Beck-Nielsen, at disse ting skal afskaffes? Og kan det nu også være rigtigt, at det vil bringe alle de mennesker, der følger hans opfordring, i en form for permanent Nirvana eller lykketilstand, hvor alle deres problemer med ét forsvinder som dug for solen?
For ikke at tale om hele verdens problemer. For det er intet mindre end det, der synes at være den endegyldige vision eller utopi.
Er identiteten udvendig?
Lad os tage det første først: Når Claus Beck-Nielsen og hans ansatte siger, at identiteten og statsborgerskabet skal begraves, hvad menes der så helt konkret med det? Her viser det sig, at de har en idé om identitet som noget rent udvendigt; noget man nærmest kan smyge af sig som en irriterende, snærende overfrakke, hvorved man angiveligt bliver helt fri til »bare at være menneske«, som det hedder. Men kan det nu også passe, at identiteten er noget rent udvendigt; at den alene er et spørgsmål om profil, image, x-faktor, sociale roller og Facebook? Eller, hvis vi taler om den kollektive identitet, om nationalitet, race og religion?
Ikke, hvis man spørger psykologien. Mange af de psykologer, der i dag arbejder med identitet, og som måske er dem, der ved allermest om, hvad identitet er, fordi de beskæftiger sig med identiteten, som den fremtræder hos virkelige mennesker af kød og blod, og ikke som den fremtræder ud fra en eller anden abstrakt teori, vil sige, at identiteten har flere lag eller sider.
Det er rigtigt, at identiteten har flere udvendige lag; det er således de lag, vi så at sige »viser verden« i vores tøjstil, forbrug, boligindretning, politiske tilhørsforhold, arbejdsroller og religiøse og nationale tilhørsforhold.
Men psykologerne kan også fortælle os, at der ikke kun findes en ydre identitet. Der findes også en indre identitet, og den er i sidste ende grundlaget for enhver positiv og sund identitetseksperimenteren.
Denne indre identitet kaldes for jeg-identiteten, og uden den, vil der ikke være tale om en positiv identitetseksperimenteren, men om en negativ; om identitetsforvirring, tomhedsfølelse og manglende evne til at orientere sig her i verden.
Den indre identitet står, modsat de ydre, ikke til forhandling, om man så må sige. Den er ikke noget, der kan multipliceres, som den personlige livsstilsidentitet og den sociale rolleidentitet. Trylles væk kan den slet ikke.
At forestille sig, at den skulle kunne begraves, således at mennesket kan leve videre, bare nu mere frit, svarer til at tro, man kan lade som om, man ikke er blevet født.
Når Beck-Nielsen derfor taler om, at identiteten skal begraves, så vidner det om, at han, selv om identitet er selve omdrejningspunktet for projektet, tilsyneladende ikke rigtig har sat sig ind i, hvad identitet er, og hvordan identitet fungerer i forhold til virkelige mennesker af kød og blod. Der er tale om en udpræget skrivebordsidé, som han henter inspiration til i forskellige modeteorier  der for øvrigt havde deres storhedstid for over 40 år siden. Symptomatisk nok kan man da også bemærke, at psykologien er den vidensform, Beck-Nielsen vil have mindst med at gøre, skønt det er den disciplin, der overhovedet var den første til at beskæftige sig med identitet i den betydning, ordet har fået i dag.
Hvad ligger der bag?
Med hensyn til den personlige motivation, så mener jeg nok, det kan være værd at henvise til det første værk i det efterhånden mangeårige kunstprojekt, som Beck-Nielsen har udviklet, og hvor fake-begravelsen her i weekenden må siges at være den foreløbige kulmination, nemlig bogen Claus Beck-Nielsen (1963-2001)  en biografi, som udkom i 2003.
Her beretter en fortæller, der nok vedkender sig visse lighedstræk med forfatteren og civilpersonen ved navn Claus Beck-Nielsen, men som også gerne vil slippe for at skulle identificeres med ham, om et andet avantgardistisk, happening-agtigt kunstprojekt, hvor han over et par måneder klædte sig ud som hjemløs og bevægede sig rundt i Københavns byrum.
Selvudslettelsesprojekt
Kun for at opdage, at man her i Danmark kun kan hjælpe en person, hvis man ved, hvem han er, hvis han kan identificeres gennem sit personnummer. Kunstprojektet løber imidlertid, fremgår det af bogen, af sporet, da det viser sig, at han efterhånden lever sig så meget ind i rollen som hjemløs og bums, at hans kone ikke kan holde ham ud længere og forlanger skilsmisse.
Denne bog udmærker sig imidlertid frem for andre værker i selvudslettelses-projektet ved også at have en indre-psykologisk dimension med. Den kommer kraftigst til udtryk i den dagbog, som fylder en del af værket.
I dagbogen fremgår det, at skilsmissen har været et fuldkomment chok for den kunstner, der iscenesatte sig i rollen som hjemløs, det vil sige Claus Beck-Nielsen, og at han faktisk opfatter hustruens krav om skilsmisse som en form for død.
Sikkert en opfattelse mange mennesker med smerteligt ruinerede ægteskaber bag sig kan forstå. Alligevel vælger den, der fortæller historien  og som vi altså nu ikke mere må kalde for Claus Beck-Nielsen at omtolke den traumatiske begivenhed og gøre den til det stikmodsatte: Det lykkeligste, der nærmest kunne hænde. 
Så lykkelig, at det faktisk er noget, han vil anbefale alle mennesker at prøve. For så kan de én gang for alle slippe for deres identitet; de kan slippe for besværet med at være Nogen.
Hér kortslutter det efter min mening. Ud fra en psykologisk betragtning ville man nok sige, at der var tale om en gigantisk efterrationalisering og fortrængning. Det er i sig selv meget menneskeligt. Problemet opstår, kan man sige, når denne individuelle, personlige, private brist skal gøres til en massebevægelse a la Jesus Kristus, Moon, John Lennon, Jonestown, Microsoft  you name it.
Virker det?
Hermed giver svaret på det sidste spørgsmål, jeg stillede, vel nærmest også sig selv. Det er ikke identiteten, her forstået som jeg-identiteten, som vores navn er det tydeligste mærke for, der er problemet, og som skaber konflikter her i verden, for nu igen at henvise til projektets hjemmeside og til, hvad det stiller os i udsigt af forjættelser, hvis bare vi følger med på Das Beckswerks vogn.
Tværtimod er det manglen på genuin jeg-identitet, der gør os intolerante, chauvinistiske og til lette, manipulerbare ofre for alskens former for totalitære ideologier  herunder identitsløshedens i Beck-Nielsens version. Der jo netop ikke tolererer anderledes tænkende, f.eks. folk, der ikke vil af med deres identitet.
Det fremgår ikke mindst af den retssag, der i øjeblikket verserer, hvor Beck-Nielsens tidligere partner og kompagnon, Thomas Skade-Rasmussen, har sagsøgt ham for at stjæle hans personlige identitet, helt ned til barndomserindringer og private fotos. »Bare ærgerligt,« siger Beck-Nielsen. Du, Rasmussen, har intet forstået. Du må ikke have din egen mening om tingene. Follow me  og bliv identitetsløs. Eller mit imperium smadrer dig i en retssal.
Hvis målet med kunsten og litteraturen er at skabe øget indsigt i og erkendelse af det menneskelige, som jeg mener, det er, og ikke øget tildækning og forvanskning af det, som vi har rigeligt af i forvejen, må man derfor sige, at Funus Imaginarium er et temmelig ugennemtænkt projekt. Det gør os ikke klogere på det identitetsproblem, som Claus Beck-Nielsen har helt ret i, er et af de væsentligste psykologisk-eksistentielle problemer i dag. Det gør os faktisk dummere på det.
I den forbindelse er det i øvrigt kun ironisk, at der henvises til Sartres begravelse som en slags forbillede. Sartre var en virkelig indsigtsfuld filosof, der viede hele sit liv til at prøve at finde ud af, hvordan vi kunne blive, ikke identitetsløse, men hele mennesker. Måske er det snarere sådan et projekt, vi har brug for i dag?
Marianne Stidsen er lektor ved Institut for Nordiske Studier og Sprogvidenskab, Københavns Universitet

