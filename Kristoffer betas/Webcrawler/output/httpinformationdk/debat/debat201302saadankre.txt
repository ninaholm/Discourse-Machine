Sådan bliver du kreativ
Evnen til at få gode ideer er ikke en magisk kvalitet forbeholdt de udvalgte få. Kreativitet er derimod nært forbundet med hårdt arbejde og visse metoder, som alle kan lære


 Hvorfor er nogle mennesker – iværksættere, kreative entreprenører – konstant i bevægelse og bobler over med gode ideer, der ofte slår igennem? Er det tilfældigt og blot et udtryk for naturens ulige fordeling?
Det vil mange af os mene, og de fleste har ikke de store problemer med at tænke på sig selv som gennemsnitlig eller ligefrem ordinær. I Danmark kører et flertal af os fortsat efter Grundtvigs devise om at blive ved jorden, det tjener os bedst.
Men i visse dele af USA lever den modsatte antagelse big time: At mennesket er født kreativt, og at det ikke er tilfældigt, hvem der profiterer af deres talent. Det er derimod et resultat af hårdt arbejde og metoder, som alle kan tilegne sig. Et sådant sted har jeg befundet mig i de seneste uger: i Californiens Silicon Valley.
I en sky af top-universiteter, hightech-nørder, konstant solskin og laid back coolness udklækkes den ene mere fantastiske idé efter den anden i et smittende og forbløffende tempo. Unge mennesker – og ældre – satser stort, satser alt, tjener kassen, investerer mere, skaber mere og mister det hele igen. Går ned, bliver fyrede, får nye ideer og starter nye virksomheder, alt imens en stor portion af USA’s virkelig rige mennesker og virksomheder investerer, donerer eller tildeler penge til eksperimenterne.
Det er ikke helt nemt at videreformidle den entusiasme, der får hjertet i The Valley til at slå. Men modsat hvad nogle kyniske sjæle måtte tro, er drivkraften bag al denne kreativitet ikke først og fremmest ønsket om at tjene penge, men i forbløffende høj grad mennesker, hvis højeste ønske det simpelthen er at gøre verden til et bedre sted. Tag på konferencer (det har jeg lige gjort) med Nobelprismodtagere, hightech executives, professorer fra USA’s bedste universiteter, tidligere ansatte i Det Hvide Hus og superkreative ph.d.-studerende fra laboratorier, der udvikler nye typer medicin eller bioteknologiske vidunderkure, og man møder brændende ambitioner om at skabe nye muligheder for de af jordens indbyggere, som ikke har adgang til vand, uddannelse, ordentlige boliger eller sundhed. Til stede var også mennesker, som udtænker systemer, der kan føre til nyskabelser inden for rumteknologi, matematik, investeringer, sociale medier, biler – you name it. Det, der kan få en jordbunden dansker til at miste pusten og blive varm om hjertet, er lysten til – sagt med en kliché – for alvor at gøre en forskel. At så mange mennesker investerer så megen energi, penge og virkelyst i at skabe nyt i ’det godes tjeneste’.
På den konference, som overtegnede deltog i for en uge siden, optrådte 250 mennesker, bl.a. en af USA’s bedste matematikere. Han skal forblive anonym her, eftersom konferencen var off the record. Men hans grundopskrift på, hvad kreativitet er for en størrelse, fortjener at blive delt med denne avis’ læsere.
Der er fem enkle skridt – tag noter!
- Forstå simple ting på en ny – dybere – måde. Hvis man vender tilbage til vaneforestillinger eller vedtagne sandheder og giver disse et mentalt eftersyn, vil man ofte blive overrasket over de indsigter, man får. Ved at genopfinde den dybe tallerken, vil man finde ud af, at den kan se ud på flere måder.
- Hvis du vil have succes, er det vigtigt at begå fejl. Jo flere fejl, man begår, desto hurtigere kan man finde ud af, hvad der virker.
- Stil nye spørgsmål. Mange mennesker bruger hele deres liv på at søge efter svaret på de(t) samme spørgsmål. Prøv at stille flere.
- Lær at følge en strøm af ideer. Ofte finder du først det gode svar på et spørgsmål, efter at du på papiret allerede har svaret.
- Forandring er nøglen til at forstå. Prøv at løse et problem med løsningsmodeller, der stammer fra andre fagområder.
Lyder det banalt? Som noget fra en (amerikansk) selvhjælpsbog. Nuvel, jeg gennemtænkte disse fem råd efter en times intens forelæsning fra ophavsmanden – hans foredrag handlede om teoretisk matematik og filosofi og endte med en diskussion af superstrenge, universets tilblivelse, Big Bang og sorte huller.
Herefter foretog jeg et lille eksperiment på mit eget fag, journalistik. Udkommet var (for mig) overraskede frugtbart.
Og jeg opfordrer hermed læserne til at prøve med, hvad der end måtte være deres fag. Hvis I går til sagen med et åbent sind, forudser jeg, at I vil blive positivt overraskede. Jeg hører gerne om resultaterne her: anra@information.dk
Annegrethe Rasmussen er udenrigskorrespondent og blogger på www.usanu.dk

