Vedholdenhed



 De radikale burde om nogen vide, at politik er det muliges kunst. Og måske ligger der en snedig, snørklet og uigennemskuelig strategi bag, men man må i hvert fald beundre partiets vedholdenhed med hensyn til at fremføre udspil og reformforslag, som absolut ingen opbakning har blandt andre partier i Folketinget. Det gælder den langsigtede økonomiske politik, og det gælder udlændingepolitikken. I går fremlagde partiet sit eget forslag til næste års finanslov, og tidligere på ugen slog den radikale leder Margrethe Vestager fast, at der skal reformer til af både efterlønnen og dagpengene for at sikre fremtidens økonomi. Tiltag som aktuelt afvises af både SF og Socialdemokraterne, Enhedslisten, Venstre, Konservative og Dansk Folkeparti. Dog er der en alliancepartner at finde hos de tidligere radikale, som nu kalder sig Liberal Alliance. Når det gælder om at slække på den stramme udlændingepolitik er de radikale isolerede sammen med Enhedslisten og tøver ikke med at kræve asylregler slækket, 24 års-reglen og tilknytningskravet ophævet.
De radikale skal på et eller andet tidspunkt inden næste valg finde sammen med S og SF, hvis man mener det alvorligt, at der skal være et regeringsalternativ med radikale ministre. S og SF har meddelt, at Vestager ikke får nogen indflydelse på de to partiers fælles politik om udlændinge og skat. Men på alle andre områder skulle der være plads til radikale fingeraftryk. Så hvis de radikale mener det alvorligt, at man gerne vil deltage i en regering med de to store oppositionspartier, så skal der over det næste år eller halvandet findes nogle kompromisser og sluges nogle kameler. Men først skal de radikale have overstået et landsmøde om et par uger. Baglandet jubler tilsyneladende over den nye frisættelse – så meget som sindige radikale nu kan juble. Endelig er vi helt alene om vores politik og selv om spærregrænsen er til at få øje på indimellem, så er det lykkeligt at kunne markere radikal solopolitik, synes koret fra de radikale græsrødder at formulere det. 
Så hvad gør Margrethe Vestager og Morten Østergaard. Spiller de pokerspillet til det sidste og håber på indrømmelser fra S og SF, eller forsøger de langsomt at finde kompromisser, som kan gøre en deltagelse i regeringen spiselig. Hvis det sidste er tilfældet, så ligger der faktisk nogle muligheder, som kunne sikre radikale aftryk. S og SF kan ikke direkte forringe dagpenge og efterløn, men hvis målet er at skaffe flere i job, så er der nogle muligheder for at reformere på områderne, som S og SF burde gå i forhandlinger om. Det er ikke holdbart, at et seriøst regeringsalternativ ikke har bud på, hvordan man løser de langsigtede strukturelle problemer i dansk økonomi. For eksempel kunne man acceptere en forkortelse af dagpengeperioden til gengæld for en højere ydelse. Eller man kunne se på Arbejdsmarkedskommissionens model omkring efterlønnen, som betyder højere bidrag til gengæld for et lavere a-kasse kontingent. Mulighederne er der, hvis viljen også er.

