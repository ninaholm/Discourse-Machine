Lad os afmontere hadet
Vi ser det fra større, og navnlig mindre intellektuelle kapaciteter i den borgerlige dagspresse og i den racistiske klangbund på Ekstra Bladets Nationen: Vreden som politisk drivkraft er nu så massiv, at vi ikke kan ignorere den


 Er du vred? Forhåbentlig ikke. Jeg er heller ikke, snarere skræmt af demokratiets skrøbelighed.
Ikke meget i denne verden kan måle sig med den følelse af bundløst ansvar, der rammer, når man sidder i sofaen og læser om verdens tilstand og buldrende populisme, og så kigger på sin otteårige datter, der sidder fordybet i sine ting, i den anden ende.
Hvordan kan man dog klæde hende tilstrækkeligt på til at klare sig i en usikker og ustabil verden? En ting er de hormonforstyrrende stoffer. Og klimaforandringer og miljøødelæggelser, der vansirer og presser kloden (at bierne er udrydningstruede, er vildt scary). Men det mest skræmmende er efterhånden den vrede og det had, der hærger det politiske liv i de demokratiske lande på kloden.
Skal vi tro analyser fra ind- og udland, så er vreden den drivende politiske kraft lige nu. Og hér tænkes ikke på desperationen blandt syriske flygtninge, opgivenhed blandt unge arbejdsløse i Sydeuropa, magtesløsheden hos borgere i dysfunktionelle ressourceforløb, eller udbytningen af underbetalte arbejdere i det globale Syds sweatshops. Det er ikke vrede over ulighed og marginalisering, der transformeres til en global og drivende politisk kraft. Desværre.
Nej, den toneangivende politiske vrede er i vores midte, og den sparker nedad. Det er umuligt at åbne en avis eller nyhedsudsendelse uden at høre om Donald Trumps rejse mod de politiske tinder, mens han rutinemæssigt slår på mexicanere, kinesere, klimaforkæmpere, muslimer og kvinder ...
»Trump is getting angry white men very excited,« og sådan fortsætter analyserne af hans eliminering af de republikanske modkandidater. Tanken om ham i Det Hvide Hus må give hede drømme og opstemthed hos enhver militant islamist. Tænk at få en spejling af sig selv dér, bedre fjende og mobiliseringsvideo fås næppe.
Også i Europa har højrepopulisterne vind i sejlene, der er ikke noget så godt som økonomisk krise toppet med flygtningekrise. Vrede er de – på muslimer, det politiske establishment, EU, internationale konventioner og eliten (altså den del, de ikke selv udgør). Vreden som politisk drivkraft er nu så massiv, at vi ikke kan ignorere den.
Men hvor kommer det passionerede had fra? Helle Thornings tidligere wingman, Noa Redington, causerede i forrige uge i Politiken over politisk vrede i Danmark, og hvorfor de højreorienterede er mestre i netop denne disciplin i disse år. Han opremser højrefløjens top fire over ting, der virkelig kan ophidse dem:
Velfærdssamfund/taberfabrik.
68-generationen.
Kulturradikalisme.
Flygtninge/indvandrere.
Jeg er overbevist om, at skrivebordsgeneralerne aka Jyllands-Postens og Berlingskes faste panel af nationalkonservative bloggere allerede harmdirrende har slået fast, at de tre sidste emner er én og samme sag, nemlig det omsiggribende landsforræderi. Det, de hader mest af alt.
Vi ser det fra større, og navnlig mindre, intellektuelle kapaciteter i den borgerlige dagspresse, over den racistiske klangbund hos Nationen i Ekstra Bladet til den strøm af trusler og mistænkeliggørelse, som strømmer ud på sociale medier.
Redington har en simpel og sikkert også delvis rigtig analyse klar: Højrefløjen hader, fordi det virker at hade. Det skaffer stemmer. Det, man prøver at lære sine børn – at argumentere, lytte, nuancere, og gå efter bolden, ikke manden – står som en rimelig svag taktik, når andre ikke bekymrer sig om den slags detaljer.
Vreden er så manifest, at vi pinedød må få afdækket og afmonteret den. Ellers er jeg faktisk ikke sikker på, at min datter får et voksenliv med stabile demokratiske institutioner, der sikrer hende de rettigheder, jeg har brugt år af mit arbejdsliv på at fremme – og som vores land og verdensdel er blevet stærk på. Det ansvar er enormt, hvis ikke det skal ende med et ’det var så det’. At demokratiets tidsalder var en tidslomme, der blev afsluttet af ekstrem vrede i den politiske midte. Fordi det virker.
Trine Pertou Mach er bestyrelsesmedlem i ActionAid International og Mellemfolkeligt Samvirke. Tidl. MF for SF.Klummen er udtryk for skribentens egen holdning

