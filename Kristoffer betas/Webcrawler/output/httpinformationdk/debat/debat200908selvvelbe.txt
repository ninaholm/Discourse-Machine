Selvvelbehagelighedens Æra
En anbefaling af Knud Vilbys opgør med æraen


 Forhenværende formand for Mellemfolkeligt Samvirke, for Den Danske UNESCO Nationalkommission og for Dansk Forfatterforening, Knud Vilby, har begået et lille mesterværk udi den pædagogiske disciplin med sin bog fra i år: Global vækst - globale kriser. Med undertitlerne »Den globale udviklings historie. En global rejse mod nye vilkår og udfordringer«. Udgivet på Forlaget Hovedland. For læsere, der kan huske, at han også er forhenværende journalist på og chefredaktør for Information, kan det dog næppe komme som den store overraskelse, at han er så fremragende en formidler og kritisk gennemtænker af meningsfuldt stof. Og mere forhenværende er Vilby jo da heller ikke, end at han stadig jævnligt tager ordet i de af tidens debatter, der endnu overhovedet har en smule mening. Heldigvis også i Informations spalter.
Stedet her er ikke til en gennemgang af Global vækst - globale kriser, der på nogen måde yder dens 359 sider retfærdighed. Et kort udpluk af dens bagsidetekst må gøre det ud for nødtørftig introduktion:
»Bogens hovedfokus er udviklingen fra Anden Verdenskrig og frem til slutningen af 2008 og de store udfordringer, verden nu står over for med ændrede vilkår i både nord og syd. Særligt koncentrerer bogen sig om miljø- og klimakrisen samt samspillet mellem klimakrise og fødevarekrise. Det uregulerede globale finansmarked og den højaktuelle finanskrise tages ligeledes under kyndig behandling. Derudover indgår Kinas nye rolle samt religion og terror som nye faktorer på den sikkerhedspolitiske dagsorden.«
Selvvelbehagelighed
Kun et par afsnit skal i særlig grad fremhæves fra bogens slutkapitel: »Fremskridt og barbari«, der indledes med et citat af franskmanden Jaques Attali fra 1996: »Siden verdens begyndelse har menneskeheden altid bevæget sig frem mod en tilstand, der på en gang var både bedre og værre. Historien går på samme tid frem og tilbage. Den forventede levetid forøges lige så hurtigt, som midlerne til at dræbe forbedres. I et sådant kaos vil menneskeheden opleve stadigt mere velgørende fremskridt og på samme tid stadigt mere ødelæggende former for barbari.«
Et par sider efter hedder det så med Vilbys egne ord:
»I kulturdebatten fremhæves forskellighed normalt som noget positivt. Men når det en sjælden gang fremhæves, at forskellige samfund ud fra forskellige historiske vilkår har meget varierende forudsætninger for at udnytte det, vi i vor kultur definerer som fremskridt, så vurderes det som noget negativt. Noget 'vi' må prøve at forandre. Og 'vi' kommer normalt nord eller vestfra. Så søger man alligevel at inddrage alle i en fælles global økonomisk og vækstpræget udvikling, som vi af andre grunde er dybt betænkelige ved, og som truer vores fremtid.«
Vores opførsel kunne kaldes selvvelbehagelighed.
Udviklingen truer
Uddybende fortsætter Knud Vilby: »Debatten om det økologiske råderum er debatten om de begrænsninger, der gælder for alle klodens indbyggere, hvis vi vil respektere de rammer, kloden og dens økosystem har sat for os (...)  I nogle generationer har vi i en del af verden ageret, som om vore muligheder var ubegrænsede, blot vi 'fulgte med udviklingen'. Nu truer udviklingen.«
Den udvikling, som vi, i de selv-erklærede 'udviklede (industri-)lande' igennem mange årtier har villet udbrede til de ligeså erklærede 'u-lande', 'under-udviklede lande' eller - lidt pænere sagt - 'udviklings-lande'. Nu taler Vilby med henvisning til den franske filosof Bruno Latour om »en parentes på tre århundreder i hvilken europæerne (og amerikanerne, el.) troede, de var radikalt forskellige fra resten af verden ...«
En parentes, som vi ifølge den forhenværende formand for Mellemfolkeligt Samvirke hurtigst muligt må se at komme ud af ... Det skal bestemt ikke glemmes, at alle gode kræfter i Mellemfolkeligt Samvirke og omegen, altså alle ordentlige mennesker, der har talt for 'hjælp til u-landene', altid - med ikke mindst Knud Vilby i spidsen - har understreget, at hjælpen skulle gives på u-landenes egne betingelser.
Alligevel herskede aldrig nogen grundlæggende tvivl om, at det var os fra nord og vest, der havde noget at hjælpe 'de andre' (barbarer) med. Hvad enten det så var med vores frigørende, vækstfremmende liberalisme eller kapitalisme eller socialisme eller socialdemokatisme eller kristendom eller ateisme eller moderne projekt eller postmodernisme eller hvad vi ellers havde at byde på. For vi var jo slået ind på den udvikling, der førte fremad. Ja, som egentlig var indbegrebet af Fremskridtet selv, med stort F i bestemt form, ental.
Nu er det den udvikling, som truer. Med barbari.
Men hvor er det dog svært at komme ud af sin selvvelbehagelighed. Udtrykket er inspireret af en artikel i dag på klimasiderne: »Den gamle dame og krisen«.
Læs bare den.


