Voksenmobbere tilbage til 7. klasse
’Handling siger mere end ord,’ skrev et britisk partimedlem og mobbeoffer i et brev, inden han lagde sig på skinnerne foran et tog. Sagen, der har sendt det konservative parti ud i en alvorlig krise, sætter tiltrængt fokus på voksnes mobning


Mon ikke de fleste af os prøvede det, da vi var børn? At være den, bisserne havde udset sig. Den, de ventede på ved cykelstativerne efter sidste time. Den, der modtog hånlige blikke. Den, der blev hvisket om og fniset af? Selv om det er omkring 30 år siden, kan jeg tydeligt huske, da det var mig.Det blev heldigvis ikke et permanent problem &ndash; lærer og forældre greb ind &ndash; og selv om det var frygteligt, mens det stod på, kan jeg i dag godt tilgive bøllerne. For de var børn, der ikke havde fundet ud af, hvordan man opfører sig over for dem, man er uenige med, føler sig truet af eller af en eller anden grund ikke bryder sig om. Der var en gruppementalitet, der forstærkede det, og der var en frygt for selv at blive det næste offer, som betød, at ingen ville hjælpe ofret.Med andre ord: Dynamikker, man meget let kan spotte som voksen og regulere sin opførsel efter.Eller det burde vi i hvert fald gøre. Desværre er der dem, der på trods af deres veludviklede voksenhjerne, alligevel mobber. I Storbritannien er det konservative parti blevet kastet ud i en krise, efter at den 21-årige partiaktivist Elliott Johnson begik selvmord. I et selvmordsbrev beskrev han, hvordan han var blevet udsat for mobning af Mark Clarke, lederen af partiets RoadShow2015 &ndash; en kampagne, der under valgkampen sendte unge aktivister som Elliott rundt i landet.&raquo;Jeg kunne have skrevet en hadefuld besked, men handling siger mere end ord,&laquo; skrev han i brevet, inden han lagde sig på skinnerne foran et tog.Siden selvmordet er det kommet frem, at i alt 25 aktivister havde klaget over Clarkes opførsel inden for det seneste år. Der var bl.a. anklager om sexchikane og forsøg på afpresning. Først efter Elliotts selvmord blev klagerne taget alvorligt og Clarke suspenderet. Men hvorfor tog ingen advarslerne alvorligt? En minister er blevet tvunget til at træde tilbage, mens partiet har igangsat en undersøgelse af sagen.Nu er ufine metoder ikke noget nyt i politik, og det kræver unægtelig tyk hud at være i det offentlige søgelys, hvor medier, politiske modstandere og sågar politiske venner dagligt går helt til &ndash; og ofte over &ndash; stregen. Labour-partiet har for nylig haft deres egen sag om chikane af parlamentarikere, der ville stemme for krigsdeltagelse i Syrien. I dette tilfælde var der tale om aktivister, der ikke kunne finde balancen mellem legitim modstand og argumentation og strafbar chikane og trusler. Politiet er også involveret i de sager.I de seneste år synes mobning via de sociale medier &ndash; såkaldt trolling &ndash; imidlertid at være eksploderet og har bredt sig langt ud over politikersfæren. Hvis man blander sig i den offentlige debat, risikerer man i dag at blive udsat for hadefulde, ofte uovervejede, følelsesudbrud og sågar trusler. De bærer som regel præg af, at folk ikke kender deres offer personligt, men bare har set sig sur på vedkommendes holdninger eller tilhørsforhold.I Storbritannien tæller eksemplerne historikeren Mary Beard, som efter deltagelse i en tv-debat modtog hundredvis af beskeder, der kommenterede nedværdigende på hendes udseende. Komikeren Kate Smuthwaite og videnskabskvinden Emily Grossman modtog krænkende og truende tweets efter at have talt om kønsdiskrimination inden for deres fag.Mens de fleste (håber jeg) vil have svært ved at mobbe på Clarke-niveau, hvor de skal se deres offer direkte i øjnene, synes uhyre mange voksne mennesker i dag at være i stand til mobbe, når det foregår online.Disse internettrolde burde tænke tilbage på dengang i 7. klasse, hvor det var deres verden, der brød sammen, fordi klassens bølle havde udset sig dem som det næste offer. Som Elliott-sagen har vist, kan mobning også få tragiske konsekvenser for voksne.Mette Rodgers er journalist. Klummen er udtryk for skribentens egen holdning
