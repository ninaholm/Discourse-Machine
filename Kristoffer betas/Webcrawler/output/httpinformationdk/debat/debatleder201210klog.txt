Kloge hoveder – kloge hænder



 Højtuddannet arbejdskraft er ikke længere noget vestlige universiteter har patent på. Som den netop offentliggjorte rangliste over verdens bedste universiteter – Times Higher Education World Rankings – afslører, er det hidtidige magtmonopol på viden brudt. Men med massive investeringer i uddannelse i lande som Kina og Sydkorea er det kun et spørgsmål om tid, før asiaterne konkurrerer på niveau. Så kan vi i Danmark diskutere skattefritagelse for udenlandsdanskere nok så meget. Til den tid vil det være lige så nemt at ansætte en asiatisk topforsker i Kina som at tage en dansker med derud, når virksomheden flytter.
Hvordan stiller den øgede konkurrence Danmark? Her er der tre problemer, som dansk uddannelsespolitik bør adressere i fremtiden: uddannelseskvalitet, bureaukrati og frafald på erhvervsskolerne.
Uddannelseskvaliteten først. Umiddelbart kan Danmark bryste sig af at være rykket op på listen med hele tre universiteter. Aarhus, København og Danmarks Tekniske Universitet ligger blandt de bedste 200. Ranglisten måler blandt andet på forskning, undervisning og samarbejde med erhvervslivet. Og det er navnlig forskningen, der trækker de danske universiteter op. Den tidligere regering satsede på at højne forskningskvaliteten, hvilket må siges at have båret frugt, når man ser på de senere års rangliste. Efterslæbet er på uddannelse, som den nuværende regering har sat ind over for, og som Rigsrevisionen netop har leveret en harsk kritik af.
Regeringens problem er imidlertid, at flere studiepladser og løfter fra universiteterne om flere timer ikke som sådan løfter niveauet. Der er stort behov for at gå langt mere i dybden med pædagogikken på masseuniversiteterne. Er underviserne klædt godt nok på, så de studerende får det fulde udbytte af undervisningen, og hvad med de studerendes egen indsats? Så længe de spørgsmål ikke tages op på regeringsniveau eller vies seriøst fokus i uddannelsesminister Morten Østergaards (R) nye resultatkontrakter med universiteterne, kan Danmark kigge langt efter højere uddannelseskvalitet, mens de asiatiske studerende knokler derudad.
Universiteternes andet problem i den internationale konkurrence er, at regler og bureaukrati forhindrer det fulde udbytte af den viden, der flytter hertil. Seneste eksempel er sagen om amerikanske Micah Allen, som Information beskrev for nylig. Allen har netop afleveret sin ph.d.-afhandling om kognitiv hjerneforskning. Ligesom andre udenlandske forskertalenter på ph.d-niveau, Danmark poster tusindvis af kroner i, bliver han smidt ud af landet, så snart afhandlingen er afleveret, mens kandidater får seks måneder til jobsøgning. Andre eksempler er den store gruppe danskere med udenlandsk uddannelse, der har sværere ved at komme ind på de danske universiteter end på topuniversiteter i udlandet. De danske regler er udtryk for en provinsiel uddannelsespolitik, der i værste fald resulterer i skadelig protektionisme.
Endelig er der faren for blindt fokus på universiteternes vidensproduktion som eneste middel i kampen om arbejdspladser. Som den nye Times-rangliste viser, er det kortsigtet at satse entydigt på kloge hoveder, når faglært arbejdskraft i lige så høj grad er nøglen til fremtidig vækst. Analyser viser, at små og mellemstore virksomheder efterspørger kompetenceudvikling af faglærte arbejdere for at forny deres produkter. I øjeblikket mangler der praktikpladser, og erhvervsskolerne har udviklet sig til en skoleform for de utilpassede, mens de elever, der har faglige ambitioner, svigtes.
Fredag landede en aftale mellem arbejdsgivere, LO, kommuner, Finans- og Undervisningsministerium om at skaffe flere praktikplader gennem koordinerende praktikpladscentre. Men problemet med de utilpassede unge og det store frafald fra erhvervsuddannelserne løses ikke kun ad den vej. Ifølge regeringens nye lovkatalog er børne- og ungeminister Christine Antorini (S) på vej med en ny fleksuddannelse, der skal gøre noget ved frafaldet.
Men status for den danske uddannelsesinvestering er, at uddannelsesministeren har leveret noget af varen. Mens børne- og ungeministeren endnu har til gode at vise lignende resultater. Danmark har brug for både kloge hoveder og kloge hænder.

