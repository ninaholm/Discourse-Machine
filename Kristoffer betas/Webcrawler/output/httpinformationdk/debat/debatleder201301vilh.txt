Vilhelmsens afsløring
Når Annette Vilhelmsen taler om en »stor modbevægelse« i erhvervslivet, så sår hun i virkeligheden tvivl om fornuften og holdbarheden i det regeringsprojekt, hun selv er en del af


 I spandevis af eder og forargelse er hældt i hovedet på Annette Vilhelmsen. Selv statsministeren har taget afstand fra sin erhvervsministers kritik af det, hun oplever som et fodslæbende og obstruerende erhvervsliv.
Forud for weekendens 100-dages-jubilæum som SF-formand udtalte hun til Kjerteminde Avis, at »de borgerlige partier og deres støtter i erhvervslivet har en interesse i, at det ikke skal lykkes for den røde regering«.
Man skal være fintfølende for at læse det udsagn som et umotiveret håndkantslag mod dansk erhvervsliv. Ikke desto mindre følte Annette Vilhelmsen sig nødsaget – eller presset – til at gå bodsgang og ’præcisere’ sine ’uklare’ udtalelser.
Det er en gammel nyhed, at virksomhederne og deres ledere traditionelt støtter borgerlige regeringer. Det nye er snarere, at vi har en socialdemokratisk regering, der fører en borgerlig, økonomisk politik. Den kendsgerning står skrevet i regeringsgrundlaget og praktiseres løbende. Regeringen har således senest varslet nedsættelser af skatter og afgifter for netop at gøre godt for erhvervslivet.
Helle Thorning-Schmidt ser erhvervslivet som en del af løsningen på regeringens problemer. Annette Vilhelmsen ser erhvervslivet som en del af regeringens problem.
Når Annette Vilhelmsen taler om en »stor modbevægelse« i erhvervslivet, så sår hun i virkeligheden tvivl om fornuften og holdbarheden i det regeringsprojekt, hun selv er en del af.
Netop derfor kom hendes ellers harmløse selvfølgeligheder så ubelejligt. Pludselig blev hun markør af forskellen på rødt og blåt i dansk politik. Erhvervsministeren stod tilbage som den røde i en regering, hvis fremtræden er blå. Det gjorde ondt på en socialdemokratisk regering, der ønsker at føre borgerlig, økonomisk politik.
Den erkendelse er langt mere opsigtsvækkende end anklagen mod erhvervslivet. Derfor var behovet for en dementi langt mere afslørende end selve udsagnet. cj

