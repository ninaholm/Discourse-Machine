Oliepenge ud af kul
LEDER


 Når et samlet norsk Storting den 5. juni i år forventeligt vedtager, at den statslige norske oliefond ikke længere skal investere i selskaber, der henter mere end 30 procent af indtjeningen fra kulminedrift eller fra afbrænding af kul, er det i sandhed en historisk beslutning.
Den globale bevægelse for afvikling af investeringer i fossile brændsler – altså kul, olie og gas – har siden 2012 udviklet sig med enorm hast. Overalt i den vestlige verden er pensionskunder, universiteter og store fonde begyndt at diskutere det forsvarlige i at investere i brændsler, der – hvis det hele afbrændes – med sikkerhed sender kloden på katastrofekurs. Men at nationale politikere nu tager et så markant standpunkt, er nyt.
Man skal selvfølgelig spørge, hvad de norske motiver for afvikling er? Oliefonden – som navnet siger – er penge skabt på salg af norsk olie, og Norge lever i høj grad fortsat på indtægterne fra olie. Derfor er der ikke tale om et land på vej til at sige farvel til hverken brugen af eller indtjeningen på fossile brændsler.
En årsag kan være, at de norske myndigheder har taget et hurtigt kig i krystalkuglen og konkluderet, at kul ikke er fremtidens forretning. Selv om kul stadig udgør et vigtigt brændsel til produktion af varme og el i rigtig mange lande, er forbruget samlet set nedadgående. I Kina, verdens mest kulafhængige nation, faldt brugen af kul med otte procent i de fire første måneder af 2015. I USA er kul helt på vej ud af energimikset, og selv i Indien varsler man nye tider på klimaområdet med mere vedvarende energi. Derfor falder prisen på kul, og investeringer i kulselskaber har over de seneste år vist sig at være en halvskidt forretning.En anden årsag kunne selvfølgelig være den mere udspekulerede: At når kullet får det røde kort, er der plads i det globale co2-budget til at afbrænde mere af andre fossile brændsler – som eksempelvis norsk olie og gas.
Men ligegyldigt hvad, der ligger bag, er den norske beslutning et vigtigt, positivt skridt. Kul er det mest forurenende fossile brændsel, og det er også det brændsel, der nemmest lader sig udskifte af andre energikilder. Derfor er kul det rigtige sted at starte afvikling – men stopper det ved kullet, er problemet ikke løst. Kul er den lavesthængende frugt, der kan høstes, men afvikling af kul alene er ikke løsningen på den globale klimaudfordring – blot en begyndelse.

