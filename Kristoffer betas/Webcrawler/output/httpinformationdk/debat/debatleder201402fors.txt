Forsinket tak
Leder


Vi har været vedholdendei kritikken, og derfor skal vi ikke være sene med kvitteringen. På denne plads har vi gentagne gange kølhalet Forsvaret og skiftende forsvarsministre for at svigte de afghanske tolke, der risikerede deres liv i arbejdet for de danske styrker i Afghanistan.Danmark afviste først ethvert ansvar. De afghanske tolke måtte passe sig selv, når de danske styrker forlod landet. At tolkene var førsteklasses mål for Taleban, kunne vi ikke tage os af.Først efter vedholdende kritik oprettede Forsvaret såkaldte tolkepakker, der åbnede for økonomisk støtte til at flytte tolkene til mindre udsatte egne af Afghanistan eller ultimativt give dem asyl i Danmark.Problemet var blot, at Forsvaret havde sluppet kontakten med de tolke, der var ansat via et amerikansk tolkebureau. Igen skulle der offentlig kritik til, før Forsvaret satte et reelt sporingsarbejde i gang. Det er nu – efter et år – endelig kommet i skred. Danmark har nu kontakt med 32 af de i alt 37 tolke, hvilket i et land som Afghanistan ikke er nogen simpel operation. Som vi i går fortalte, er 17 sager afgjort, og seks tolke er tildelt økonomisk kompensation til at flytte til mere sikre egne i Afghanistan.Efter års pinlig forsinkelse lever Forsvaret op til, hvad de afghanske tolke fra begyndelsen burde have forventet. Hjælpen – og takken – kom sent, men den kom. Hatten af for det.Desværre minder forløbetmere om nødtvungen reaktion på offentlig kritik end en aktion igangsat af oprigtig bekymring for de afghanske tolkes skæbne.I fremtidige sager vil det være nemmere for alle parter, hvis såvel Forsvaret som forsvarsministeren fra begyndelsen vedstod sig sit indiskutable ansvar. Det ville spare os alle for følelsen af moralsk svigt. Det ville spare Forsvaret for en masse ressourcer med at rette op på fejl. Og det ville frem for alt spare hovedpersonerne, de afghanske tolke, for utryghed, uvished og en berettiget følelse af svigt fra dem, de satte deres liv på spil for at hjælpe.
