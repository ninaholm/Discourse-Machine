Rønn genopstået



 »DU ER UDANSK, Pia Kjærsgaard.« Dunk! dér fik DF-lederen et dask med Dannebrog. Afleveret i Berlingske lørdag og af selveste Venstre-kvinden Birthe Rønn Hornbech.  Årsag: Kjærsgaards gebærden i grænsestriden. Med Rønns ord: »Dine bestandige udfald mod Tyskland viser ikke blot mangel på god tone, mangel på kendskab til diplomatisk stil og EU-samarbejdet med Tyskland i udlændingespørgsmål. Angrebene vidner også om total mangel på kendskab til danmarkshistorien.«
Venstre-folk heppede og jublede. »Tak,  Birthe, jeg elsker dig,« erklærede EU-parlamentarikeren Jens Rohde. »Birthe er kommet mig i forkøbet,« sagde tidligere landbrugsminister Britta Schall Holberg.
OG JO, HURRA, Rønn er trådt i karakter som sit gode gamle jeg, der glædede anstændige borgerlige ved at tale lumpen magt midt imod.
Men efter sit gode gamle jeg fulgte fra november 2007 til marts 2011 en Rønn, der som integrationsminister bøjede sig ud over afgrunden for at tækkes det parti, hun nu revser.
Det er denne Rønns karrierenedtur, Pia Kjærsgaard sigter til i det personangreb, hun efter sin sædvane svarede med:
»Birthe Rønn er pludselig vågnet fra de døde ... Hun er ikke længere en af de førende ... Hun gik ikke frivilligt som minister, og der er nogle bitre følelser hos hende.«
REN TROMPET at trutte i har Rønn ikke. Men hendes fanfare og den trods, den har vakt i Venstres rækker, viser, at nok nu for alvor er ved at være nok. Normalt er det en regering, der slider sit støtteparti op. I Danmark har det siden 2001 været omvendt. Med Britta Schall Holbergs ord: »Det har generet mig i de ti år, vi har samarbejdet med DF, at det var dem, der dikterede værdidebatten. For vi kommer ned på for lavt et niveau. Vi nivellerer os selv. Også i udlandets øjne ... Vores problem i Venstre er, at vi bliver fedtet mere og mere ind, fordi DF har haft så meget at sige.«
Der forestår et hedt borgerligt sommer- opgør om knæfaldet for Pia Kjærsgaard. Det lakker for Løkke.

