Løkkes skillelinjer
LEDER
 Lars Løkke Rasmussen beskrev Danmark som et land i økonomisk fremgang. Deri har han helt ret. Desværre har han selv i sit første halve år som statsminister ført en politik, der skærer ned på meget af det, der ikke alene sikrer økonomisk fremdrift, men samtidig afleverer et mere bæredygtigt samfund til fremtiden.


 Europa står foran et skæbneår. Skal EU komme samlet igennem den aktuelle flygtningekrise, så må de enkelte medlemslande snart hæve sig over snævre nationale interesser.
Men desværre begrænsede det internationale udsyn i Lars Løkke Rasmussens nytårstale sig i lange passager til overflademålet på et gadespejl. Han brugte det forgangne års internationale terror til at skabe en følelse af nationalt fællesskab. Han talte om terroren i Paris og i København, og han pakkede det ind i et nationalt omkvæd: »Vi skal passe på Danmark«.
Ved at fremmane ydre fjendebilleder fra årets terrorhandlinger forsøgte Lars Løkke Rasmussen at skabe en indre national samling og samhørighed på tværs af Folketinget og på tværs af en befolkning, der nærer stedse større mistillid til hans regering og politikerne i almindelighed.
Lars Løkke Rasmussen talte fortjenstfuldt om falske skillelinjer mellem islam og Vesten, men selv om han forsøgte at iscenesætte sig som den favnende statsmand, så var hans tale mest af alt præget af populistens symbolpolitiske markeringer.
Hvordan passer vi bedst muligt på os selv? Vi giver flere penge til efterretningstjenester og til spolitiet. Hvordan kan vi begrænse antallet af flygtninge? Vi strammer reglerne for asyl. Hvordan reagerer vi helt konkret, når Sverige fra på mandag indfører id-kontrol for rejsende over Øresund? Vi gør os klar til at indføre grænsekontrol ved den dansk-tyske grænse, lod statsministeren forstå.
Lars Løkke Rasmussen talte om, at »vi passer bedst på Danmark ved at være med EU«, men han sagde intet om, hvordan vi kan være med til at passe på et EU, der er på vej til at flække på kryds og tværs. Han talte om, hvordan Danmark »presser på i EU«, så der bliver bedre styr på Europas ydre grænser, men han talte ikke om, hvad vi gør med de flygtninge, der allerede er kommet hertil.
Han fortalte heller ikke, hvordan vi som nation kan håndtere flygtningekrisen uden at give køb på den basale humanisme, Venstre engang talte om under sloganet »mennesket før systemet«.
Dermed var der ingen svar at hente for de stadig flere interne kritikere, der – som tidligere Venstre-minister Britta Schall Holberg – ikke længere føler sig hjemme i deres eget partis udlægning af en liberalisme, der engang talte om at værne om »frihed til forskellighed«.
»Jeg tror ikke, at det i dag er de udefrakommende ting, der truer os. Det er vores eget værdiskred. Vi taler så meget om danske værdier. Men manglen på tro, håb, ordentlighed, frisind og den måde, vi taler til hinanden på, truer os mere end det, der måtte komme udefra,« som hun kort før nytår formulerede det i et interview her i avisen.
Det værdiskred gav Lars Løkke Rasmussen yderligere et puf, da han i talen satte udgifterne til flygtninge op over for udgifterne til uddannelse og sundhed. Det er flygtninge over for dansk kernevelfærd. Det er ikke fair.
Lars Løkke Rasmussen beskrev Danmark som et land i økonomisk fremgang. Deri har han helt ret. Desværre har han selv i sit første halve år som statsminister ført en politik, der skærer ned på meget af det, der ikke alene sikrer økonomisk fremdrift, men samtidig afleverer et mere bæredygtigt samfund til fremtiden.
Vi har set en regering, der fra netop dette årsskifte har droppet fritagelsen af afgifter på elbiler. Vi har set en regering, der har skåret i u-lands- og klimabistanden. Vi har set en regering, der har planlagt besparelser på forskning og uddannelse. Vi kender resultatet: Regeringen kan muligvis spare penge her og nu, men regningen sendes videre til den næste generation eller dem, der i forvejen har mindst.
For alle dem, der havde håbet på, at Venstre-regeringen ville gå ind i sit andet år med nye politiske visioner for et mere bæredygtigt og socialt mere homogent Danmark, var det desværre intet nyt at hente.
Det er bestemt fint, at Lars Løkke Rasmussen forsøger at udviske den gamle »falske skillelinje mellem Vesten og islam«, men det er skidt, at han straks efter selv opstiller de næste nye – og lige så falske – skillelinjer.

