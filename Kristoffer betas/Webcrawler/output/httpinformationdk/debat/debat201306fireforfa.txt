Fire forfærdelige år med metrobyggeri
Borgerrepræsentationen har givet Metroselskabet, som hidtil nærmest systematisk har overtrådt støjgrænserne, ret til at støjforurene 24 timer i døgnet i fire år. Hvor er hensynet til os naboer, som umuligt kan leve med larmen fra en byggeplads døgnet rundt?


 
	Forestil dig at du ligger og sover med en brandalarm, der hyler hele natten. Sådan kommer det til at blive at være nabo til metrobyggeriet, nu hvor Metroselskabet har fået sin seneste ansøgning igennem. For Metroselskabet har bedt om tilladelse til at blive ved hele natten. Godt for Metroselskabet, der endnu en gang har vist, at det ikke kan planlægge et byggeri realistisk, og derfor håber på, at udvidede arbejdstider kommer til at hjælpe på forsinkelsen. Forfærdeligt for naboerne, der kommer til at ligge vågne om natten de næste fire år på grund af nattestøj på mellem 57 og 77 dB – 20 gange kraftigere, end der normalt tillades om natten.

	Som nabo til metrobyggeriet ved Marmorkirken er man vant til det meste. Det føles som at bo på selve byggepladsen med kraner og maskiner lige ude foran vinduet. Der er larm, mudder, dieselos og ting, der flyver ind af vinduerne, og alt det har vi brokket os ganske lidt over i forhold til den belastning for hverdagslivet, byggeriet virkelig er. Sådan er det at bo i byen, hører man ofte, og så langt er vi med. Men den voldsomme udvidelse af arbejdstiden for byggeriet, som Metroselskabet nu har fået stemt gennem Borgerrepræsentationen, vil slet og ret begrænse muligheden for at leve et normalt liv. Vores hjem kommer ikke længere til at kunne danne en tryg ramme for vores familie. Det ved jeg, for jeg ved, hvordan byggeriet lyder om dagen. Og hvordan det kommer til at lyde om natten.

	Proformadialog

	I den offentlige debat giver Metroselskabet udtryk for forståelse for og hensyntagen til naboerne, og udenforstående kan få indtryk af, der foretages en fornuftig balancegang mellem konstruktionen af et nødvendigt stykke infrastruktur og hensynet til naboernes trivsel. Især Henrik Plougmann Olsen, adm. direktør i Metroselskabet, har forsøgt at give indtryk af, at naboerne generelt er meget tilfredse med selskabets kommunikation. Realiteten er en anden.

	Metroselskabet møder på ingen måde de omkringboende i øjenhøjde. Ved et såkaldt dialogmøde sagde selskabets repræsentant direkte, at man »ikke har budget til at være imødekommende«. Beboerne oplever en stærk arrogance, hvor dialog er en ren proformasag for Metroselskabet. Standardsvaret på spørgsmål om støjbelastningen er næsten altid, at det ligger inden for det, man skal kunne tåle, når man bor i en by som København. Ligeledes henviser man til niveauet for trafikstøj, selv om det må være selskabet bekendt, at maskinstøj og trafikstøj ikke er sammenlignelige størrelser.

	Derfor er det særligt bekymrende, at Metroselskabet, som har en nærmest systematisk række af overtrædelser af regler og påbud bag sig, har fået udvidet deres tilladelse til at genere naboerne. Ved Marmorkirken bliver der eksempelvis ofte målt støj på over 90 dB. Det forestiller man sig så, at beboerne skal holde til døgnet rundt, alle ugens dage i 4 år.

	Udemokratisk dobbeltrolle

	Familierne i området blive udsat for en vedvarende og systematisk støjbelastning på et dokumenteret sundhedsskadeligt niveau. Et bredt flertal i Borgerrepræsentationens Teknik- og Miljøudvalg har besluttet at se stort på borgernes nattesøvn i en sag, hvor Borgerrepræsentationen selv er part. Det er slet og ret udemokratisk magtfordrejning. I stedet burde man som medejer se på Metroselskabets manglende evne til at organisere arbejdet og kræve, at man maksimalt udnytter kapaciteten inden for normal arbejdstid. Det er urimeligt, at naboerne skal belastes så voldsomt på grund af en inkompetent byggestyring, som de ingen skyld har i.

	Borgerrepræsentationen sidder i en dobbeltrolle som medejer af Metroselskabet og ansvarlig for tilsynet med byggeriet. Til trods for denne åbenlyse interessekonflikt har Borgerrepræsentationen besluttet ikke at inddrage borgerindsigelser i deres endelige afgørelse. Man har gjort vores bolig til et nonstop støjhelvede i fire år uden at ville høre vores stemme, inden beslutningen træffes.

	Så sent som i november afviste de københavnske politikere, anført af teknik- og miljøborgmester Ayfer Baykal (SF), blankt en ansøgning fra Metroselskabet om at udvide arbejdstiden ved Marmorkirken til kl. 20 på hverdage og kl. 17 om lørdagen. Afslaget var begrundet i hensynet til borgerne. Dette hensyn har man nu besluttet at se bort fra. Metroselskabet meddelte dengang – for få måneder siden – at det ikke ville have konsekvenser for den samlede tidsplan for metrobyggeriet, at ansøgningen blev afvist. Hvad er forandret siden dengang?

Stig Jakobsen er nabo til en metrobyggeplads

