Fra politik til jura



 En engelsk sygeplejerske kæmper mod systemet for sin tro. Shirley Chaplin fra Exeter, Storbritannien, bar en halskæde med kors synligt, så kolleger, patienter og pårørende kunne se det. Hospitalets ledelse bad hende skjule kors og halskæde under kitlen, men det nægtede hun. Ledelsen anførte, at halskæden stred mod regler for renlighed, og at Chaplin udsatte sig for en risiko, hvis patienter trak hende i kæden. Chaplin blev overført til skrivebordsarbejde, men hun førte sin sag videre: »Jeg skulle vælge mellem mit job og min tro – og jeg valgte min tro.«
En britisk domstol afviste i 2010 hendes klage over sygehuset, så Chaplin har ført kampen videre til Den Europæiske Menneskerettighedsdomstol, der nu forbereder en dom. Det vigtige er ikke, om domstolen giver Chaplin medhold, men derimod at endnu en sag forvandles fra politik til jura.
Enhver kan se, at forskellige perspektiver og principper støder sammen i Chaplins sag. Spørgsmålet er, om man ønsker en sekularisering, der adskiller offentlige myndigheder og religiøse symboler, eller om man ønsker en sekularisering, der hverken positivt eller negativt giver religion særstilling. Grænsen mellem den enkeltes ret til at udtrykke sig og arbejdspladsens retningslinjer for sikkerhed og renlighed er heller ikke givet med en enkelt lov, men står til stadig forhandling.
Når disse principielle spørgsmål afgøres ved en domstol, overføres magt fra den politiske offentlighed til en juridisk overklasse. Man flytter store spørgsmål derhen, hvor de få udvalgte regerer. Den Europæiske Menneskerettighedsdomstol afsiger årligt 700 til 900 domme med bindende retsvirkning. Det er ved at udvikle sig til en institution, som gør jura til politik og svækker menneskerettigheder. For når alt fra parkeringsbøder til krucifiks på væggen bliver til spørgsmål om menneskerettigheder, bliver rettighedernes autoritet udfordret. Når politik gøres til jura, bliver juraen også politiseret.

