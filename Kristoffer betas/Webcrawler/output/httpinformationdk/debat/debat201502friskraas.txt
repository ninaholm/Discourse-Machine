Fri os fra skråsikre laptop-generaler
Nu har vi begravet de døde. Gid vi også kunne begrave skråsikkerheden


 Det er en hård tid på de sociale medier. Jeg oplever et stort behov for at like billeder af børn og dyr; helst søskende, der sover op af hinanden, eller hunde, der beskytter babyer mod andre hunde. I en video fra en nationalpark har et overvågningskamera fanget en elefant, der rydder op efter de besøgende. Omhyggeligt samler det store dyr ispapir op med snablen, taber det, får fat i det igen, dumper det i en skraldespand. Jeg kan lide det. En skildpadde, der hjælper sin ven om på maven. Alt, hvad der kan få mig til at tro på naturens gode hensigter. Det er en slags modgift mod de mange posts, der starter med: »Jeg græmmes«, og »Jeg har fået nok«. Det er mig, der har fået nok. Af den retoriske opildning, der finder sted blandt skråsikre skarprettere, der mener, de ser så klart, at alt andet affejes som tågesnak. Enten er du med os, ellers går du terroristernes ærinde, lyder det, snublende tæt på Bush-doktrinen anno 2001.
Debatten er reduceret til en slags inkvisition af laptopgeneraler, hvor hver enkelt skal træde frem og svare ’ja’ eller ’nej’ til spørgsmålet: ’Vil du bære en t-shirt med Lars Vilks’ hund?’
Den bedste modgift er virkeligheden. Det nære liv med fastelavn, influenza, vejledning af studerende, vinduer, som nogen burde pudse. Virkeligheden er konkret og hellere beskidte vinduer, der spærrer for udsynet, end en abstrakt frihedskamp ført ud i noget meta omkring, hvorvidt Henrik Dahl (LA) må blive krænket over at blive afbilledet iført naziuniform, efter at han har kaldt Yahya Hassan »formodet digter« som en kommentar til mediernes opretholdelse af betegnelsen »formodet gerningsmand« om Omar El-Hussein. Nye læsere kan godt give op på forhånd.
Da jeg forleden skulle forberede min undervisning, faldt jeg over en kronik af Thorkild Bjørnvig fra 1948, trykt her i Information. Den henviser til en tale af den engelsk-ungarske forfatter Arthur Koestler i forbindelse med et besøg i USA.
Arthur Koestler er i sig selv et kulørt bekendtskab. Han var blandt de første bosættere i Palæstina, sad i fængsel i Francos Spanien, havde en affære med Simone de Beauvoir og tog psilocybin-svampe med Timothy Leary. Før Anden Verdenskrig var han kommunist, siden blev han antikommunist.
I sin tale i USA opfordrede Koestler i skarpe vendinger Vestens intellektuelle til at overvinde eventuelle betænkeligheder ved den amerikanske samfundsopbygning og slutte helhjertet op om kampen mod »den Fare, som truer Europa«. Faren var Sovjetunionen, og Koestler argumenterede med, at Europa nu stod i en så særegen situation, at alt andet end betingelsesløs opbakning til USA forekom i bedste fald naivt. Man havde pligt til at vælge side, lød konklusionen.
I Thorkild Bjørnvigs kronik »Arthur Koestlers vildfarelser«, som er genoptrykt i essaysamlingen Begyndelsen, går Bjørnvig i rette med dette standpunkt. Ikke fordi han ville forsvare Sovjetunionen eller kommunismen, men fordi han mener, at polariseringen i sig selv er farlig. Den Kolde Krigs fastlåste politiske positioner måtte ikke føre til, at også tænkning skulle indordne sig under disse. I en passage skriver Bjørnvig om sin egen holdning, at man kan betegne den »som en slags afventende Idealisme, en Idealisme uden Indhold. Religionen har en Gud, Kulturen en Norm, Politikken en Fiasko eller Succes. Korsfarerne uden Kors har ingenting, højst en Tro paa en Tro, hvis Art de ikke kender«.
Kronikken er et opgør med alle forsøg på at udfylde det meningstomrum, som krigen og årene derefter havde efterladt. Det er en kronik skrevet midt i en værdikrise, som frister til det, Bjørnvig kalder »hurtige og falske Løsninger«.
Bjørnvig insisterer på at opretholde tomrummet som tomrum. Hellere være korsfarer uden kors end deponere sin frie tanke i den ene af to lejre, hvor meget man end kan lade sig besnære af princippernes tilsyneladende konsistens. Vi lever ikke på princippernes planet, men på menneskenes planet. Vi er ikke kun tanker, vi er også kroppe, der bevæger sig rundt mellem hinanden.
Bjørnvig indfanger dét, der er så svært at formulere i en hookline; at man godt kan indtage en søgende position uden at være relativist. Man kan sagtens beskæftige sig med Mjølnerparken, tortur i Abu Ghraib og de hundredtusinder af palæstinensiske flygtninge, der fylder lejrene i Jordan og Libanon, uden at man derved praktiserer vestligt selvhad og frikender islamisme. Parallelle diskussioner er mulige. Virkeligheden er altid grumset, det er dens svaghed og charme.
En polarisering af debatten i to fløje, der kalder hinanden ytringsfrihedsfundamentalister og pladderhumanister, ligner en ideologisk opsplitning, der ikke er forankret i en virkelighed, hvor mennesker lever og er.
Signe Løntoft er ph.d.-studerende og journalist

