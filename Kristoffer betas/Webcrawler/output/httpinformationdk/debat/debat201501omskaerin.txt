Omskæringsdebat mangler validitet



 Der florerer en ophedet debat om drengeomskæring, som særligt tilhængerne af et forbud ynder at tage op igen og igen. Fælles for forbudstilhængerne er, at deres argumenter mangler validitet.
Alt efter konteksten spiller forbudstilhængere sundhedskortet, etik- og moralkortet og religionsfrihedskortet. Argumenter, som vi mener kan tilbagevises.
For det første er der næsten ingen risici forbundet med drengeomskæring. Den eneste store undersøgelse på området viser en komplikationsrate på kun 0,2 procent. Så sundhedsargumentet er lige til skraldespanden. Tilbage står de etiske, moralske og religiøse argumenter. Her bliver man altså hverken et dårligere eller bedre menneske af at lade sin dreng omskære. Derfor er det ikke længere moralsk eller etisk korrekt at være for et forbud. Moral er jo altid subjektivt. Hvis det ikke var tilfældet, ville forældre til en tredjedel af Jordens mænd være dårlige mennesker. Det vil trods alt være en voldsomt stigmatiserende udmelding.
Der er mange andre tilfælde, hvor børn ikke har retten til at bestemme over deres egen krop. Hvis de har flyveører, hareskår eller andre fysiske abnormiteter, vælger forældre jo også at få lavet det om, netop fordi de finder det kulturelt rigtigt at gøre. Præcis som de, der lader deres børn omskære, gør. Men man hører aldrig forbudstilhængerne tale for et fuldstændigt forbud mod kulturelt betingede kirurgiske indgreb mod børn.
Kulturdiskrimination
Vi skal godt nok have gang i en massiv forbudspolitik, hvis vi skal give vores børn reel religionsfrihed. Så ville det være slut med konfirmation, dåb og andre missionerende tiltag, indtil børnene er myndige. Desuden må vi påpege, at et forbud vil medføre, at Danmark rykker endnu længere frem som et land, der mistænkeliggør og fremmedgør minoriteter og folk med anderledes kulturer og traditioner. Og det er ikke en retning, vi ønsker, vores land skal bevæge sig i.
Det er vores klare holdning, at et forbud mod drengeomskæring blot vil betyde, at omskæringen – der i dag foretages nærmest problemfrit af en læge – vil blive foretaget i smug af mennesker, der måske langtfra har de faglige og lægelige kvalifikationer til at gøre det. Dét vil ikke være til gavn for barnet. Således er der rigtig mange gode, substantielle argumenter for ikke at forbyde drengeomskæring. Det håber vi, at forbudstilhængerne vil tage til sig, for et forbud løser ingenting.
Kristian Brandrup, Københavns Universitet, Adnan Al-Adhami, RUC, og Jeppe Rohde Fransson, Aalborg Universitet

