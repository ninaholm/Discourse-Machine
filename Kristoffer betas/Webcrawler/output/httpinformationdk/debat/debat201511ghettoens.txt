Ghettoens ’prinser’ har brug for hjælp
En generation af unge mænd lider under gammeldags syn på kønsroller og forkvaklede forestillinger om ære. Vi skal turde stille krav til forældrene
 Rodløse unge drenge, der vokser op i f.eks. Gellerup, har brug for hjælp til at bryde med det parallelsamfund, deres forældre opdrager dem til at leve i, mener dagens kronikør.


 Da jeg boede i Gellerup, overhørte jeg ofte samtaler mellem mine forældre og deres venner om en bestemt arabisk familie, der blev anset for at være kriminel og farlig.
Læs også: Hun kom ind på livet af ti bandemedlemmer
Når jeg mødte moren tilfældigt i kvarteret, var hun altid smilende. Hun prøvede ofte at få øjenkontakt med mig. Dengang forstod jeg ikke helt hvorfor, men i dag ved jeg udmærket, hvorfor hun prøvede så ihærdigt at få øjenkontakt med mennesker, hun ikke kendte. Det var et råb om hjælp.
Mohammed var en af familiens sønner, og ligesom sine brødre var han kendt i det danske fængselssystem og hos kommunen. Hjemmet var ustabilt, og faren, der havde PTSD, svære traumer og fysiske skader på kroppen, udsatte moren for vold. Han havde mistet dele af sin arm og venstre ben. Han havde haft det hårdt.
Gennem mit frivillige arbejde i Gellerup fik jeg lov at komme tæt på Mohammed. Før havde jeg været utrolig bange for ham og ville helst ikke være i nærheden af ham. Og han var selv klar over, at han havde et dårligt rygte. Han havde nærmest opgivet livet. Men han drømte om at få sig en uddannelse og få sig et netværk, som kunne vise ham vejen til succes. Bagved den skrappe adfærd gemte der sig faktisk en sød, forvirret og ulykkelig ung mand, der ikke havde lært at begå sig i det danske samfund.
I medierne hører vi så meget om de rodløse ’indvandrerdrenge’. De udviser en truende adfærd, og vi ser dem hænge på gadehjørnerne. Enten er de er bagud i skolen, eller også er de allerede blevet ekskluderet på grund af deres destruktive adfærd.
Hvor tit har man ikke i medierne givet samfundet eller ghettoen skylden for disse unge mænds totalt uacceptable adfærd. De skal bare lære at opføre sig ordentligt, lyder det. Men hvem sætter spørgsmålstegn ved forældrenes opdragelse?
Mohammed lykkedes med sin mission om at slippe ud af Gellerup, men det krævede et dødsfald i familien. Ikke alle når så langt. Det er nødvendigt med et oprør mod forældregenerationens gammeldags syn på kønsroller, der skal skabe vejen for forståelse og ro for disse unge mænd.
Stemplet
Måske er oprøret undervejs. Senest har forfatteren Ahmad Mahmoud opfordret unge fra ghettoen til at gøre op med forældregenerationens vold, tvangsægteskaber og liv på overførselsindkomst. Men der er lang vej igen.
Jeg har mødt mange unge mænd som Mohammed. Når jeg har sat mig sammen med dem ansigt til ansigt og spurgt dem om deres forældre, uddannelse og liv, har jeg kunnet mærke deres sorg og forvirring. En identitetskrise, som jeg selv som muslimsk kvinde har været igennem. Det tog mig flere år at forstå, hvad der foregik i mig. Krisen melder sig især, når flere kulturer skal leve sammen og udvikle sig. Kulturforståelsen kommer ikke nødvendigvis af sig selv. Man er nødt til at tilpasse sig.
Læs også: Der var engang en plan – Urbanplanen
Jeg kan i dag skamme mig over, at jeg tidligere har stemplet disse unge mænd på grund af deres adfærd.
Jeg har mødt mange, der er opvokset i et parallelsamfund og forsøger at undgå at tilpasse sig til den danske kultur. Forestillingen om, at »min kultur er bedst« lever i bedste velgående blandt mange forældre i Gellerup og andre ghettoer rundt omkring i landet.
Hjemme var Mohammed jævnligt blevet truet af faderen, der ville sende ham på genopdragelsesrejse til deres hjemland. Det skræmte Mohammed, at han ikke kunne sproget og ikke vidste, hvad der ventede ham i et land, som han ikke kendte.
Nogle steder anses drengebørn for at være familiens overhoved. De bliver opdraget til at værne om familiens ære, som ikke må krænkes. De lærer at pakke deres følelser væk, og opdragelsen fokuserer på stolthed, selvglæde, høj selvagtelse og maskulinitet. De fremstår som bundforkælede yndlingsbørn, men ofte er det kun noget, der eksisterer på overfladen.
For utilpassede drenge som Mohammed melder realiteten sig, når de pludselig som voksne mænd skal stå på egne ben med hensyn til uddannelse eller job uden for parallelsamfundet. Her er de nødt til at navigere i en anden kultur, som de ikke er vant til. Det kræver en del kræfter, og frustrationerne kan løbe løbsk.
Følger ikke med
Jeg har gennem årene bemærket, at nogle fædre i et parallelsamfund ikke aner, hvad kommunikation betyder. De bruger det meste af deres tid på yndlingscafeen og vægter vandpiben med vennerne tungest. Fælles for mange unge mænd er altså, at de ikke har fædre, som de kan kommunikere med, dele oplevelser med eller spørge til råds.
Det er desværre kulturelt betinget, at fædrene skal opdrage deres drengebørn på en bestemt måde. Parallelsamfundet kan være præget af et restriktivt og negativt syn på opdragelse, netop fordi man er påvirket af de andre fædre. Jeg har ofte hørt udtrykket ’bøsse’ eller ’pige’ om en ung mand, hvis han ikke udviste den ’rigtige’ maskuline (og ofte truende) adfærd.
Mohammed havde lært at udvise stolthed og få anerkendelse for sin destruktive adfærd. Desuden var han opdraget til at løse sine konflikter med vold og uden at spørge sig selv, om det er den rigtige måde at opføre sig på. Man kan mærke presset fra forældrene og det opdragelsesmønster, som er præget i et parallelsamfund.
Forældrene ser i nogle tilfælde Danmark som deres fjende og modarbejder systemet, fordi de ikke har lært at gebærde sig i et samfund med regler. Man oplever nogle steder i ghettoen, at det danske sprog kun tales af et mindretal, mange har intet arbejde, og deres paraboler er rettet væk fra danske nyhedsudsendelser. De følger ikke med i, hvad der sker i det danske samfund.
En revolution
Det er utrolig vanskeligt for de unge mænd at gøre oprør mod deres opdragelse eller forældre. Det ville være et hån mod familien og specielt mod faderen, som har en høj status blandt familien og parallelsamfundet. At fortælle de nydanske mænd, at det er deres egen skyld, er ikke acceptabelt. I så fald fastholder vi dem i en passiv offerrolle i stedet for at betragte dem som selvstændige individer. De har brug for vores hjælp. Vi skal turde stille krav til forældrene. Gør vi ikke det, vil udviklingen blot fortsætte, og vi vil tabe en generation på gulvet.
Nogle vil sige: De muslimske drenge er ikke vant til, at der bliver stillet krav til dem, for de har levet i en ’prinseverden’. Men realiteten er, at de lever i omgivelser, som presser dem til deres yderste. Fra de er små drenge, bliver de fortalt, at det er dem, der skal tage sig af familien. Der ligger et stort ansvar på deres skuldre, når de repræsenterer familien udadtil.
De ulykkelige konsekvenser af denne opdragelse er, at mændene ender med lav uddannelse, ingen beskæftigelse og en følelse af utryghed.
Mohammed havde tre brødre, der ligesom ham var kendt som hårde drenge. Det bemærkelsesværdige er, at da faderen døde, fik de alle sammen rettet op på deres liv. Pludselig kunne de trække vejret og tænke klart, og i dag er de kommet ud af kriminaliteten og er enten i job eller under uddannelse.
Faderens fravær gjorde dem i stand til at få øje på de problemer, de havde skabt i samfundet, og de fik respekt for folk, der tænkte anderledes end dem selv. Det gav dem en langt større grad af mental og fysisk mobilitet, da de først slap ud af parallelsamfundet.
Jeg kan kun håbe, at flere unge mænd i fremtiden vil vriste sig fri af identitetskrisen og leve efter de regler, der gælder i det danske samfund. Men det kræver en revolution af opdragelsen af nydanske drenge som Mohammed og hans brødre. En revolution, som jeg har svært ved at få øje på lige nu. Forhåbentlig kan Ahmad Mahmouds bog, Sort Land, være et skridt i den rigtige retning.
Silvana Mouazan er debattør og leder af retshjælpen ved Exitcirklen

