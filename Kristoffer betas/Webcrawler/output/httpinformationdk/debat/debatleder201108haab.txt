Håbet lever i Rusland



 Enhver, som husker Sovjetunionen fra før systemskiftet i 1991, vil ved synet af nutidens Rusland være klar over de gigantiske ændringer, der er sket siden da. De kan sige, hvad de vil, de russere, og de vil meget nødigt indrømme det, men de har fået det meget bedre, siden Boris Jeltsin i august 1991 modigt sprang op på en kampvogn og sagde »njet« til de gammelkommunistiske kupmagere, SUKP og KGB med Gulags millioner af ofre, psykiatriske politihospitaler, statskontrol, fattigdom og opdragelsen til at være homo sovjetikus.
De skulle være glade og stolte over den rivende udvikling, som landet har oplevet på godt og ondt de sidste 20 år. Rusland har forvandlet sig fra et gråt og trist finér- og betonland med evig varemangel og med lige så grå og triste borgere til et eksplosivt blomstrende land med et mylder af liv, aktivitet og farver. Det gælder ikke kun Moskva og Sankt Petersborg, men også den mindste flække i Sibirien.
Jamen, vil nogle nok indvende, hvad med manglen på demokrati og ytringsfrihed under Putins kontrollerbare demokrati, hvad med korruption og embedsmandsvældet, hvad med Tjetjenien, den demografiske krise og oligarkerne?
Jo, det er sandt nok, der er stadig mange problemer i Rusland, men tilværelsen er blevet tålelig for de fleste. Gorbatjov startede denne proces, men det var Jeltsin, der havde styrken og modet til at sætte en endegyldig stopper for kommunismens »bundløse dyb af fornedrelse«, som forfatteren Vasilij Aksjonov engang udtrykte det. Putin, trods hans magt-liderlighed og hårdhed, og Medvedev, trods hans svaghed, rydder op efter reformernes kaos og er i grunden som to russiske de Gauller ved at genopbygge Rusland. Det tager tid, men den nye generation, som ikke længere husker Lenins og Stalins og Breznjevs Sovjet, er verdensborgere, og civilsamfundet og den hastigt voksende middelklasse vil snart kræve sin ret til ægte demokrati.  

