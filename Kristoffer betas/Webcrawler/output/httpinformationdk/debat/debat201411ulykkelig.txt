Ulykkelige afklaringsforløb



 Ellen K. Lykkegaard, gruppeformand i 3F
De udsatte på arbejdsmarkedet skal sikres den bedst mulige tilknytning, for fællesskabet, og anerkendelsen på jobbet er vigtig for os alle. Den tankegang har også præget rækken af reformer på det socialpolitiske område de seneste år. Socialpolitiske reformer kan have gode, næstekærlige mål, men de kan være svære at genfinde i virkeligheden og den konkrete dagligdag for vores medlemmer. I 3F har vi advaret om, at det langt fra er godt nok blot at komme med pæne hensigtserklæringer.
I vores dagligdag møder vi desværre en del medlemmer, der er nedslidte, har været ramt af arbejdsulykker med videre. Lad mig give et eksempel: Allan har været sygemeldt de seneste syv år. Han har for længst mistet sine sygedagpenge og er på kontanthjælp, og han har på de syv år været til lige så mange afklaringsforløb. Den ene kommunale sagsbehandler afløser den anden, som hver for sig ønsker et nyt afklaringsforløb for Allan. Det seneste forløb viste, at han har en arbejdsevne på 12-15 timer om ugen og kunne blive på arbejdspladsen, hvor han var til afklaring, hvis han fik tilkendt et fleksjob.
Men i mellemtiden er der kommet en ny sagsbehandler, der ønsker at starte på en frisk med et nyt afklaringsforløb. Forløbet er ulykkeligt, præget af bureaukratisk tænkning og helt ude af trit med det formål, politikerne har om at sikre den bedst mulige tilknytning til arbejdsmarkedet. I stedet fastholdes Allan i et trædehjul af afklaringsforløb, usikkerhed og utryghed.
Urimelig implementering
Det er urimeligt, og derfor ønsker vi i 3F, at man fra Folketingets og/eller kommunernes side sikrer borgerne bedre: Der skal kvalitet i afklaringsforløbene, og der bør fastsættes en maksimal tidsfrist for, hvornår arbejdsevnen er fastlagt – og borgerne skal maksimalt deltage i to afklaringsforløb inden for samme sygdomsperiode.
Vi er med på, at meningen med blandt andet reformen af førtidspensionen var, at færre skulle tilkendes førtidspension. Tallet faldt da også drastisk – med hele 60 procent fra 2012 (ca. 14.600) til 2013 (ca. 5.700). Men vi ser desværre en række medlemmer, for hvem den praktiske implementering af reformen virker urimelig.
Derfor holder 3F den 10. november en høring, hvor vi sætter fokus på konsekvenserne af de socialpolitiske reformer: Hvor falder folk hen, når de falder ud? Vi begrunder, hvorfor der er brug for et serviceeftersyn af reformerne, og spørger mere generelt, om der er for meget fokus på beskæftigelsesindsatsen og for lidt opmærksomhed på borgernes behov for en socialfaglig håndsrækning?

