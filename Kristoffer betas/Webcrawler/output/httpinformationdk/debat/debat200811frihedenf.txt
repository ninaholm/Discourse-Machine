Friheden er i fare

Det er vel bare et spørgsmål om tid, før det også bliver forbudt for vidner at bære hovedtørklæde, når de nu allerede er igang med den slags ytringsfrihedshæmmende forslag. Model


 Friheden er i fare. Med disse ord tager Sorte Får afstand fra regeringens forslag om dresskode i retssalene - et forslag hvis intention er at forringe muligheden for at muslimske kvinder bliver at finde i dommerembeder. 
Eller som Asmaa Abdol-Hamid fra Sorte Får siger: "Forslaget om at forbyde muslimske hovedtørklæder i retten er direkte pinligt og ekstremistisk. Så er mellemøstlige tilstande ved at finde sin plads i Danmark. Det er pinligt at justitsministeren lovgiver om dresskode i et demokrati, hvor frihed er grundlæggende". 
Asmaa Abdol-Hamid tilføjer: "Statsministeren lovede Grundlovsdag 2006, at der ikke ville komme et forbud, fordi han går ind for liberale værdier. Vi kan ikke længere regne med hvad der bliver lovet. Kvinderne bliver med lovforslaget taget ved næsen og deres muligheder for at deltage på arbejdsmarkedet bliver begrænset". 
Og deri har Asmaa Abdol-Hamid så ganske ret. For muslimske kvinder ønskes jo åbenbart af VKO tilbage til rengøringsspandene. Kampen for frihed og tolerance skal intensiveres til støtte for landets muslimske kvinder der loyalt opfylder samfundets forventninger om at uddanne sig og deltage aktivt på arbejdsmarkedet, men søges holdt uden for indflydelse og fastholdes i fordomme. Det ødelægger jo fordommene om undertrykkelse, når de søger ind på højere uddannelser, som tilfældet er. Derfor jagtes de - ikke i forventning om at de fravælger tørklædet - men i håb om, at de fravælger indflydelsesrige positioner på arbejdsmarkedet. 
'Forvirrende' tro
Nok er aldrig nok for Dansk Folkeparti, og som ændringsforslag til den fremsatte lovforslagstekst ønsker partiet at også domsmænd og nævninge skal omfattes. Peter Skaarup udtaler bl.a.: "Hvis en domsmand eksempelvis sidder med tørklæde, sender hun et signal, som forvirrer nogen". 
Det er svært at se hvori forvirringen består. Hun viser jo blot, at hun som en meget central del af sit liv har sin tro på Gud - skulle det nu være forvirrende? 
Egentlig underligt at partiet ikke også vil forbyde vidner at bære tørklæde - men det er vel bare et spørgsmål om tid. DF har jo tidligere udtalt, at man ønsker tørklædeforbud hos politi, militær, læger, sygeplejersker og lærere. 
Det er ikke en særligt overraskende melding fra et parti, der kalder sig antimuslimsk, men overraskende at sådanne holdninger kommer fra et parti der erklærer sig som den store forkæmper for, og forsvarer af ytringsfriheden i Danmark. 
Ras Anbessa er medlem af Sorte Får - et venstreorienteret netværk mod racisme, ulighed, forskelsbehandling og diskrimination

