Psykiatrien svinger mellem omnipotens og impotens
Når patienter behandles med antipsykotisk medicin, kan de fysiske bivirkninger let blive overset. Det kan give langvarige lidelser og i værste fald medføre døden
 
	Illustration: Rasmus Fly/iBureauet


 
	I min omgangskreds er der ifølge min viden kun tre mennesker, som har været indlagt på en psykiatrisk afdeling, og fagligt set har jeg som speciallæge i patologi ikke haft meget kontakt med psykiatrien. Og dog er der noget, der undrer mig. De tre personer har ikke været diagnosticerede som psykotiske, og alligevel er to af dem blevet behandlet med antipsykotisk medicin. Begge fik svære bivirkninger. Den ene udviklede vedvarende parkinsonsymptomer efter behandling for en submani (let form for mani, red.) udløst af en livskrise i en sen alder. Han var aldrig tidligere behandlet med antipsykotisk medicin eller diagnosticeret som psykotisk. Parkinsonsymptomer er en kendt bivirkning til antipsykotisk medicin.

	Den anden patient led af moderat depression og var i medicinsk behandling herfor, havde aldrig tidligere haft en psykose eller psykoselignende symptomer og var ikke tidligere blevet behandlet med antipsykotisk medicin. På grund af bekymring for, hvorvidt det var det rigtige for ham at lade sig indlægge, havde han ikke sovet natten før indlæggelsen. Om eftermiddagen på indlæggelsesdagen bad patienten derfor om noget beroligende medicin, så han kunne få en lur. På det psykiatriske center var/er det kutyme at benytte antipsykotisk medicin som førstevalgspræparat ved angst og uro hos patienter med depression, så det fik patienten ordineret. På dette tidspunkt var lægerne på centeret ikke opmærksomme på, at han var overmedicineret med antidepressiv medicin (patienten havde mere end to gange højere serumniveau end det af Lægemiddelstyrelsen anbefalede maksimum), og de vidste ikke, at han omsatte antipsykotisk medicin langsomt. Begge forhold blev først påvist ved efterfølgende undersøgelser.

	Den antipsykotiske medicin gav anledning til både fysiske og psykiske bivirkninger. Førstnævnte blev overset, og sidstnævnte blev tolket som begyndende psykose. Derfor blev han behandlet med stigende doser antipsykotisk medicin i takt med, at han blev tiltagende urolig, hallucineret og højtråbende. De fysiske symptomer blev fortsat overset, og inden for det første indlæggelsesdøgn udviklede han symptomer på malignt neuroleptika syndrom (en tilstand der bl.a. kendetegnes ved rystelser, muskelsmerter og hjertesvigt, red.) – en alvorlig og ofte dødelig komplikation ved behandling med antipsykotisk medicin.

	I mine øjne overlevede han alene, fordi en ung og inden for psykiatrien uerfaren reservelæge var vågen og fik ham hasteoverført til medicinsk afdeling på somatisk hospital. Da han var kommet til bevidsthed igen, nægtede han at modtage mere antipsykotisk medicin, og alle psykoselignende symptomer forsvandt i løbet af et døgn.

	Mere medicin

	Det tredje patient var indlagt med moderat til svær depression, og blev efter bevidst valgt fra den psykiske overlæges side behandlet med antidepressiv således, at medicinniveau i kroppen lå betydeligt over det af lægemiddelstyrelsen maksimalt anbefalede. Efter seks måneders behandling var der ikke længere symptomer på depression, men nu klagede patienten over tiltagende træthed og uoverkommelighedsfølelse. Psykiaterens reaktionen var at supplerede med endnu et antidepressivt middel. Der blev ikke foretaget nogen fysisk undersøgelse. Efter yderligere et halvt års behandling blev patienten indlagt i livstruende tilstand med vand i lungerne forårsaget af hjertesvigt udviklet som følge af hjertemuskelbetændelse og overledningsforstyrrelser. De tidligste symptomer på hjertesvigt er netop træthed og uoverkommelighedsfølelse.

	De to sidstnævnte tilfælde giver et indblik i en af psykiatriens udfordringer; indsigt i og opmærksomhed på fysiske symptomer og bivirkninger. Med reference til det kan jeg berette, at jeg som patolog har obduceret en yngre mand med skizofreni. Han var forud for sin død blevet behandlet med antipsykotisk medicin i høje doser, havde haft mavesmerter og var ikke tilset af somatisk læge, eftersom sidstnævnte symptomer ikke blev taget alvorligt. Obduktionen viste, at han på grund af massiv forstoppelse – hvilket er en kendt bivirkning til mange typer antipsykotisk medicin – havde udviklet såkaldt pickwick-syndrom, der viser sig ved, at lungefunktionen er nedsat, fordi bughulen er blevet fyldt ud og presser mellemgulvet op i brysthulen. Ved nedsat lungefunktion er der øget risiko for at få lungebetændelse, og det var, hvad den yngre mand døde af.

	Da jeg forklarede dødsårsagen for psykiateren, var hans svar: »Man kan da ikke dø af lungebetændelse.«

	Eksemplerne viser tre potentielt problematiske forhold inden for psykiatrien; holdningen til brug af antipsykotisk medicin, opmærksomhed på bivirkninger og evne til at tolke fysiske symptomer.

	Der kan ikke laves statistik på fire tilfælde, men de fire hændelser har givet anledning til en del eftertanke hos mig.

	Sundhedsvæsnet bør måske overveje, om det lægefagligt set har været korrekt administrativt at adskille psykiatrien fra de hospitaler, der behandler fysiske lidelser. I mange tilfælde er de psykiatriske centre endda geografisk adskilt fra disse hospitaler. Det kan umuligt fremme samarbejdet på tværs af specialer.

	Samtidig stiller jeg spørgsmålet; ser en større og større andel af psykiatere og psykiatrisk plejepersonale – i takt med den stigende biologisering af psykiatrien – i højere grad patienten som en diagnose end som et helt menneske. Og har det indflydelse på den stigmatisering af psykiatriske patienter, som efter min erfaring er mere udtalt inden for psykiatrien end i resten af samfundet?

	Tillad tvivlen

	Når man debatterer psykiatrien, er det nødvendigt at forstå, at psykiaterne arbejder i det allersværeste diagnostiske felt inden for lægevidenskaben. Det triste er, at mange psykiatere ikke har erkendt dette forhold – jævnfør, at det i dag ikke er ualmindeligt at holde psykiatriske førstegangskonsultationer på ned til 10 minutters varighed.

	Jeg har drøftet de beskrevne hændelsesforløb med en nu pensioneret overlæge i psykiatri. Hans kommentar var: »Det er desværre sådan, at mange af vore kolleger fagligt set svinger mellem at være impotente og omnipotente.«

	Det forhold, han sigter til, skyldes i mine øjne blandt andet en svaghed i den danske lægekultur, der giver sig til udtryk i forlegenhed ved at skulle erkende manglende viden over for kolleger, og ved at spørge om råd i form af en second opinion.

	Det amerikanske sundhedssystem koster mere end dobbelt så meget som det danske, blandt andet fordi det af retslige hensyn er konstrueret således, at det er almindeligt, at lægerne indhenter en second opinion. Dybest set kan alle forhold i sundhedsvæsnet koges ned til spørgsmålet om cost-benefit og det at træffe det klogeste valg. Og der findes andre og billigere veje end den amerikanske til at skabe en kultur i sundhedsvæsnet, der gør det naturligt at indhente en second opinion. F.eks. kunne man skabe en mere åben debat, ansvarsfuldt anmelde utilsigtede hændelser samt mulige bivirkninger og skabe kvalitetsudvikling, der ikke bare står i en mappe på en hylde og kun tages frem, når hospitalet skal akkrediteres.

	Det er kun muligt at lære af sine fejl i en kultur, hvor det er naturligt at tale åbent om dem.

Kristian Rossen er speciallæge i patologi, tidligere overlæge, tidligere formand for Udvalg for Kvalitetsudvikling under Dansk Patologiselskab, og tidligere formand for Danske Patologers Organisation

