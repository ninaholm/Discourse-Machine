Det er Bødskov, der spiller dobbeltspil
Justitsministeren taler med to tunger i sagen om ændringen af reglerne for udvisning af kriminelle udlændinge. Det viser udtalelser fra eksperter på området tydeligt. Hans anklager om, at jeg spiller dobbeltspil, burde vendes mod ham selv


 Morten Bødskov (S) søger noget klodset at vende Informations afdækning af sit dobbeltspil om større retsbeskyttelse af kriminelle udlændinge til et spørgsmål om mig (2. maj). Faktum er imidlertid, at justitsministeren over for den danske befolkning har tilkendegivet, at en kommende lempelse af udlændingeloven ingen konsekvenser vil få for retspraksis, hvorimod han over for EU-kommissær Redding har tilkendegivet, at hans lovændring vil medføre en øget beskyttelse af kriminelle udlændinge, jf. Informations leder.
Bødskovs dobbeltspil er ikke kun blevet opdaget herhjemme. EU-kommissæren vil nu også undersøge, hvorfor Bødskov siger forskellige ting forskellige steder, kunne man forstå på Politiken. Alt dette sker samtidig med, at justitsministeren i første omgang blokerede for Informations adgang til at få det pågældende brev. Man forstår hvorfor.
Hvorfor er det så magtpåliggende for Bødskov at forbedre kriminelle udlændinges sikkerhed mod ikke at blive udvist? Er det fordi han mener, at gældende lovgivning, som S og SF stemte imod i sin tid, er en krænkelse af international ret? Nej. Ingenlunde.
Justitsministeren henviste tre gange i sin mundtlige besvarelse til mig til, at ovenstående kommissær havde udtrykt »bekymring«. Jaså. Og fordi en kommissær udtrykker bekymring, skulle det så være alt om at gøre at få lavet en lovændring så hurtigt som muligt? Når ministeren ikke engang selv kan få sig til at sige, at der er tale om tilsidesættelse af Danmarks internationale forpligtelser?
Ingen forvirring
Bødskov anfører endvidere, at der er forvirring og forskel mellem lovteksten og bemærkningerne. Lad os antage, at Bødskov har ret. Stiller det domstolene i en umulig situation? Overhovedet ikke. Domstolene vægter retskilderne, hvor lovteksten vejer tungest. Mens bemærkningerne vejer på linje med ministerens bemærkninger ved forelæggelsen af loven. Dem har jeg ikke hørt Bødskov referere meget til.
Hvis der var den tvivl, Bødskov påstår, hvorfor så ikke overlade det til domstolene at tolke den? Sådan plejer vi at gøre i dette land. Det er sådan set derfor, vi har domstolene.
I lovteksten fremgår det klart, at medmindre det med sikkerhed strider mod Danmarks internationale forpligtelser, bliver kriminelle udlændinge udvist. I min forelæggelse bemærkede jeg bl.a., at dette betød, at det danske Folketing påtog sig en såkaldt procesrisiko i forbindelse med disse sager, fordi vi derved bad domstolene gå helt til kanten. Formålet var, at politikere ikke længere skulle kunne undskylde sig med, at man have gjort alt, hvad man kunne, og så klandre domstolene for at være for slappe, når så udvisningerne ikke fulgte.
Justitsministeren påstår endvidere, at der ikke i praksis er forskel på, om man skriver, at udvisningerne skal ske, medmindre det med sikkerhed strider imod Danmarks internationale forpligtelser, eller man blot skriver udvisningerne skal ske, medmindre det strider mod Danmarks internationale forpligtelser. For enhver, der ved lidt om det danske sprog, burde det give sig selv, at der er forskel.
Eksperter undsiger Bødskov
Men lad os for syns skyld inddrage sagkundskaben. Ifølge Fiz Fiz’ forsvarsadvokat, Michael Juul Eriksen, havde stramningen i lovgivningen medført en bølge af udvisningssager. Han nævner en af sine andre klienter som eksempel. En somalisk mand, som er far til to, men blev udvist efter en 10 måneder lang straf for at sælge khat.
Henrik Stagetorn, formand for Landsforeningen af Forsvarsadvokater forholder sig ikke til enkelte sager, men siger til Jyllands-Posten:
»Det (lempelsen) er en forbedring. Når man bruger udtrykket ’med sikkerhed’, er det kun, når det står med blinkende lygter, at det er i strid med konventionerne, at man kan lade være med at udvise.«
Og når justitsministeren skriver til kommissær Redding, forsikrer han hende om, at det vil betyde en øget beskyttelse af de kriminelle mod udvisning.
Herhjemme fastholder han, mod al logik, anstændighed og egne ord, at det, han selv siger, intet har på sig. Han påstår tilmed, at det er mig, der spiller dobbeltspil.
Efter alt dette kan man spørge sig selv, hvorfor regeringen har så store problemer med vælgerne. Svaret ligger lige for: Fordi man ikke tør være ved konsekvenserne af sin egen politik. Fordi man taler imod bedre vidende. Fordi man skjuler sandheden og taler usandt. Fordi man før valget siger, man vil gøre ét – her fastholde den stramme udlændingepolitik – for dernæst at gøre det modsatte – her lempe for kriminelle udlændinge. Og fordi, det afgørende er, at man har overladt udlændingepolitikken til Radikale Venstre. Derfor hasten. Derfor det lyssky. Derfor det fordækte.
 
Søren Pind er medlem af Folketinget for Venstre

