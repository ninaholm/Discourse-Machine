Livet på toppen
Lederes fantastiske mod til at påtage sig det ansvar de har


 En medarbejder i DR interviewede generaldirektøren.
Generaldirektøren mente foruden institutionens øvrige fortjenester opregnet generøst fra oven, at DR tillige udviser stort mod og producerer programmer af høj kvalitet for danskerne. Generaldirektøren fandt således en daglig udfordring i at lave radio og tv af topkvalitet til danskerne.
Generaldirektøren og mange med hende omtaler gerne sine landsmænd ’danskerne’. En eller anden har sikkert betroet generaldirektøren, hvis sproglige færdigheder ikke står mål med ambitionerne om at tale sort i store koncentriske cirkler, at hun endelig ikke må sige licensbetalerne. DR står stærkt og står fast som alle danskernes radio og tv, forstod man på det hele. Og det bestræber de sig på i DR med stort mod.
Medarbejderen spurgte: »Er du også modig?«
»Joh,« dét mente generaldirektøren, hun var.
I et mere bramfrit miljø havde en generaldirektør for en modig medievirksomhed af høj kvalitet midt i de daglige udfordringer fyret den spørgende spytslikkende journalist eller sendt ham til Saltholm som fast korrespondent på livstid.
Men generaldirektøren labbede spørgsmålet i sig som sød saftevand, og med et hyppigt anvendt annonceretorisk greb sluttede generaldirektøren samtalen: »Og vi skal lave endnu bedre tv til danskerne.« Endnu bedre. Endnu bedre end topkvalitet. Til danskerne. Min danske sjæl, hvad vil du mer’.
Så tag dog det fulde ansvar
Aller-koncernens øverste direktør er heller ikke, og når det nu ikke kan være anderledes, i bekneb for hypet civilcourage, skønt kritikere har været uhøflige nok til at mene, at koncerndirektøren snarere burde have en enkeltbillet hjem med Oslo-båden.
Koncerndirektørens mod har udstrakt sig til at påtage sig det ansvar, han unægteligt i sin høje formentlig ganske pænt betalte stilling rent faktisk har, og som han her forvalter med samme ynde som koncernens så at sige fødte bestyrelsesformand.
Det øverste ansvar har han – eller begge – for alt det, der for tiden, takket være Se og Hørs opfindsomhed, har været så ubekvemt for milliardmediegeshæften, men som egentlig ikke kommer ret meget bag på det mere skeptiske og sladderresistente segment af danskerne. Koncernchefen påtager sig det fulde ansvar for, at alt dette unævnelige i koncernen, der udløste en intern overvejende hemmeligholdt undersøgelse foretaget af koncernens egen advokat, at alt dette aldeles forfærdende, oprørende og chokerende for et uhumsk, lummert og skruppelløst sladderblad ikke gentager sig.
Jeg tager det fulde ansvar for, at det ikke sker igen, sagde direktøren i sine fotogene udtalelser til nøje udvalgte medier. Disse stillede ærbødigt op som til audiens hos manden med det dæmoniske blik, skjortens hvide snit og de lange følsomme hænder. Man skulle tro, at Se og Hør i dunkle arkiver har gemt kompromitterende materiale om de udvalgte mediers mandskab, sådan som de godtog topchefens syrede præmis.
Men betryggende er det da, at koncernchefen tager det fulde ansvar for fremtiden og ikke ligefrem genansætter den talende tavse kilde.
Nu må man medgive, at Aller udgiver en del. En topchef kan naturligvis ikke læse alle strikkeopskrifter, tegneserier og anvisninger på, hvordan man smører skiene. Dette understregede koncernchefen: at han jo ikke havde læst Se og Hør jævnligt eller overhovedet. Forståeligt. Koncernchefen ser heller ikke sådan ud. Måske Aller-koncernen heller ikke huser en frisørsalon, hvor pæne mennesker jo ser de tvivlsomme blade. Aller-chefen er altså rent praktisk afskåret fra nærkontakt til Se og Hør.
Respekt for fjeldet
Og forleden måtte så Berlingskes studentikose rubrik ’Groft sagt’ rykke ud med en slags beklagelse. En af de faste skribenter i rubrikkens panel af konservative dilettanter var åbenbart kommet for skade at tillægge Finansministeriets nye departementschef – hentet fra økonomidirektørstillingen i DR – ansvar for det gigantiske rod i Grand Prix-arrangementet, et rod, der nu viser sig i underskuddets rent ud rystende dimensioner.
Koncernen bag det megalomanisk urimeligt kostbare show i B&W’s gamle montagehal havde skam eneansvaret for økonomien. Redaktionen beklagede Groft sagts fripostighed.
Det vil så sige, at DR har indgået et samarbejde om en gigantudsendelse af noget hø – generaldirektørens forestillinger om højkvalitet – uden at kende en levende fis til koncernens administration af projektet.
Ligeledes må Københavns Kommune have godtaget et budget på angiveligt ét A4-ark. Det er muligt, at Grand Prix-koncernen bærer det fulde ansvar, hvordan det så hænger sammen, det siger vi så. Men har ingen af de indblandede virkelig interesseret sig for budgettet? Hvad mener borgmesteren. Hvad mener DR’s bestyrelse? Hvis ingen reagerer, er der kun én ting at sige – også omfattende Aller: Mærkeligt firma.
Noget tyder på, at dagens topledere måles på deres talent til at undgå den varme grød og ihærdigt skamrose sig selv.
De påtager sig modigt det ansvar, som de indiskutabelt har, og kalder hørmen for udfordringer. Det mest respektindgydende ved denne form for medieparat mundtlighed – bortset fra ordforrådets enkelhed – er og bliver topledernes evne til at holde masken. På et tidspunkt må de da have luft.
Mon de mødes til den årlige julefrokost og ved flæskestegen med surt repeterer deres offentlige udgydelser i det forgangne år hylende af grin.
Og så var der dengang, siger ham fra Norge på norsk, da jeg bildte bonderøvene ind, at jeg aldrig går til frisør, og det kan de da ellers se på mit oppuffede hentehår, at jeg gør! En anden i kredsen fortæller under brøl af latter om hendes egen radiomedarbejder, der spurgte, om hun var modig.
Hvad tror I, jeg svarede?!!!

