Privat politi
LEDER


 Jo da, frustreret kan man sagtens blive over politiet. Danske betjente har på det seneste vist en kedelig tilbøjelighed til at tale usandt i sager om magtindgreb over for borgere, f.eks. protibetanske demonstranter. Politiet bekymrer også ved at være for villigt til at gribe til for megen voldsanvendelse. Efter ’politireformen’ i 2007 er betjente i øvrigt blevet meget mindre synlige i gadebilledet; opklaringsprocenten på tyverier er jammerlig, og betjentenes organisation råber altid på flere bevillinger – med højrefløjspolitikere som taktfaste klakører.
Kan vi ikke finde på noget andet end det politi, vi kender?
Ork, sagtens. Lad os overtage en del af de traditionelle politiopgaver, tilbyder de private vagtselskabers papaplyorganisation, SikkerhedsBranchen. Den mener, at det vil frigøre 1.000 betjente på årsbasis, hvis landet privatiserer og udliciterer politiopgaver, som angiveligt ikke skulle kræve særlig faglig træning, f.eks. »bevogtningsopgaver« ved gerningssteder, hospitalsindlagte gerningsmænd, afspærrede områder og retssale. Tilsvarende gælder tilbuddet »ekstraordinære bevogtningsopgaver« ved politiske topmøder og folkemøder og »transport af arrestanter«.
Tak, men nej tak. For alle disse opgaver gælder, at der kan indtræffe noget uventet, der kræver professionelt politimæssigt skøn over, hvilken grad af voldsanvendelse der er er passende. En arrestant under transport kan forsøge at flygte – eller blive forsøgt befriet. Også »bevogtningsopgaver« kan blive ramt af anslag, tænk på terroren i København i februar i år.
Politiet kan ærgre, men det er professionelt uddannet; det indgår i en disciplineret stab under retlig og politisk ledelse, og – frem for alt – det kan holdes ansvarligt, både af offentlighed og af folkevalgte.
Det voldsmonopol, politiet har, må ikke privatiseres. Det åbner for uhyrlige tilstande. Tænk på private vagtværns hærgen, herunder Blackwater i Irak.
Næste uge indleder Folketinget forhandlinger om et nyt politiforlig. Det må bekymre, at Venstre, Konservative og Dansk Folkeparti nu udtrykker lydhørhed over for SikkerhedsBranchens tilbud. Glædeligt, at Socialdemokraterne klart siger fra.
Og lykkeligt i denne sag at kunne erklære sig enig med Dansk Politiforbund, hvis formand, Claus Oxfeldt, slår fast: »I Danmark har vi et retssamfund, hvor det er politiet, der udøver politimyndigheden.« Hørt, hørt!

