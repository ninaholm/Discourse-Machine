Annoncen genset
Når politikere uddeler jødestjerner


 
	Pia Kjærsgaard var gæst i TV 2 News, hvor Henrik Qvortrup forsøgte at få Dansk Folkepartis værdiordfører til at klargøre værdien af den stærkt omtalte annonce, da partiet kastede mistanke på uskyldige ved navns nævnelse. Når 685 personer søger dansk statsborgerskab, siger det sig selv at de må undgælde, hvis en 685.del af dem med Kjærsgaards ord ikke er fuldstændig ren. For den der er dét er alting rent, for den modsatte modsat. Dansk Folkepartis begrundelse for annoncen er skiftende. Enten en protesthandling over for regering og Folketing. Altså at flertallet, i overensstemmelse med den konvention som Dansk Folkeparti ønsker hen hvor peberet gror og samme vej med de statsløse, retteligen tildeler statsborgerskab til alle 685. Ingen sigtelse foreligger for den ene af de 685, der sættes i forbindelse med rigets sikkerhed.

	En anden begrundelse DF bruger er at navnene var tilgængelige ved opslag på Folketingets hjemmeside. Det kan folk bare gøre, sagde Kjærsgaard. Men det gør folk jo bare ikke, indvendte Qvortrup, hvortil Kjærsgaard belærte redaktøren at han bare ikke skal undervurdere folk. Det svar må nødvendigvis indikere annoncens overflødighed, hvis folk selv slår navnene op, hvorfor så annoncen? Hvilket antyder at DF, vel vidende at folk ikke slår sådan noget op på folketingshjemmesiden, havde til hensigt at mistænkeliggøre applikanterne med henblik på stigmatisering af folk der ønsker dansk statsborgerskab. Det bør tilføjes, hvad Qvortrup flere gange gjorde, at PET’s mistanke mod af en af de 685 ikke er anført i den tilgængelige liste. Navnet er naturligvis hemmeligt, da vedkommende er under observation, ikke sigtet, ikke dømt. Listen og mistanken blev allerede lækket af et MF (V), hvilket indgår i Dansk Folkepartis gralsfortælling. Det var ikke os, der begyndte. Det er ikke os. Det er aldrig os, altid de andre.

	Ytringsfriheden

	Som enhver demagog skvulper Kjærsgaard så megen galde ud at kritiske spørgere har vanskeligt ved at få alle svabret op. Qvortrup citerer Politikens chefredaktør, der som Information og Berlingeren ikke ville trykke annoncen. Kjærsgaard lufter prompte forargelse over krænkelsen af hendes ytringsfrihed. Igen ytringsfrihed som et absolut ejerforhold. Debatten om Muhammed-karikaturerne har i den grad skævvredet begrebet og nærmest gjort det til national pligt at opføre sig som en verbal gadebande.

	Ikke alene blev annoncøren frataget ytringsfriheden. Det skete ellers i en redaktionel proces, hvor redaktøren bestemmer, som New York Times’ klassiker: what is fit to print. Folkepartiet var også endnu en gang offer for den politiske korrekthed, det værste fyord i Pia Kjærsgaards vokabularium, et retorisk greb hun, indtil for nylig i hvert fald, deler med den nu belejrede Rønn Hornbech. Det værste man kan være er politisk korrekt. Forestillingen er vel den at det modsatte, det politisk ukorrekte: at mistænkeliggøre 685 personer er udtryk for noget sandere, mere ægte folkeligt, dybest set mere korrekt end det politisk korrekte, eftersom det korrekte jo ifølge Kjærsgaard er politisk ukorrekt. Ellers ville det ukorrekte være politisk korrekt, og det er i Kjærsgaards mundtøj det værste på denne jord. Så hugger hun tanden i til benet.

	Modsvaret til et synspunkt, at dette er politisk korrekt uden anden argumentation end flosklen, svarer til annonceudhængningen af de navngivne. En uargumenteret generaliserende påstand leveret af en professionel politisk organisation med nem adgang til medierne kan ikke effektivt tilbagevises af folk uden samme. De udhængte 685 tager ikke effektivt til genmæle over for et drevent angreb pakket ind i hensyn til statssikkerhed og ytringsfrihed. Ingen af de ramte kan over for al folket, der jo har set navnet i annoncen, potent tilbagevise at have terroristiske motiver. »Jeg er ikke terrorist« gange 685. I den forstand er annoncen, på linje med den politiske korrekthed at ligne med jødestjernen. Den sætter vi på dig, for du kan jo ikke benægte at du er jøde, vel? Ligesom du ikke kan benægte at en af jer, som du er én af, er i PET’s søgelys, vel? Ligesom du er politisk korrekt, ikke?

	Den generaliserede flok

	Folkepartiet brød sig ikke om at en i øvrigt kløgtig statsminister skar dem over en kam og mente at de alle som én i partiet ikke var stuerene. Stigmatiseringen var klar, medlemmerne af den generaliserede flok var ikke til at styre af krænkelse, hvilket man i betragtning af god politisk retorisk skik godt forstod. Når Nyrup forfaldt til den karakteristik, hang det selvsagt sammen med partiets almindelige adfærd, der ikke just blev mere civiliseret med årene. Erfaringen med det stuerene stempel kunne ellers have fået nogen til at tro at det således benævnte parti selv ville være varsom med generaliserende tilkendegivelser som i annoncen. Men nej.

	Sammenroder magterne

	Moralen i historien, også statsløsesagen, der stadig mere ligner et kollektivt lovbrud orkestreret af en minister ivrigt støttet af Folkepartiets udvalgsmedlemmer, kan findes i den danske netop fejrede grundlovs besynderligt provinsielle bestemmelse: At Folketinget i statsborgersager agerer lovgiver og egen forvaltning og dermed sammenroder magterne i samfundet. Muligvis ender Rønn Hornbech for Rigsretten, muligvis rejses tjenestemandssager mod lidt for gelassene embedsmænd, muligvis. Men muligvis burde ansvaret for ulovlighederne deles med de folketingspolitikere der i Grundtvigs dårlige ånd har siddet og fedtet med menneskeskæbner – dem der forleden blev hængt ud. I stedet for at en forvaltning forvalter – ikke et folketingsudvalg af underlødige – under en ministers ansvar. En god minister.

