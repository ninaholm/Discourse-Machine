Skattereform for fremtiden eller for de bedre stillede?
Kritik af skattekommissionens forventede forslag og skitse til en alternativ skattereform
Kampen om skat er gået ind. Dagens kronikør mener, at regerings udspil tegner til at blive bagudskuende


 Den skitse til en skattereform, der for nylig 'slap ud' fra Skattekommissionen, er en skuffelse for dem, som har håbet på en skattereform, der imødekommer fremtidens krav. Det må anerkendes, at der er progressive elementer i Skattekommissionens skitse navnlig i forslaget om reduktion af rentefradragsretten. Men i hovedsagen tegner kommissionens udspil til at blive fortidens og ikke fremtidens skattereform. De seneste års kraftige nyliberalistiske og borgerlige offensiv mod progression i skattesystemet står med skattekommissionens skitse til en klar sejr: Med sløjfning af mellemskatten, forhøjelse af topskattegrænsen og reduktion af topskatteprocenten vil det danske indkomstskattesystem kraftigt nærme sig et mere "fladt" indkomstskattesystem. Og selv om reduktion af rentefradragsretten navnlig belaster de højere indkomster, er der langt fra tale om, at disse selv fuldt ud finansierer egne skattelettelser. Netto tilgodeser reformen nemlig de højere indkomster med de største skattelettelser set i forhold til bruttoindkomsten. Alle detaljer i kommissionens udspil er endnu ikke kendte. Men ud fra skitsen vil lempelsen for bruttoindkomster over 500.000 udgøre mellem 3 og 4 procent, mens det for bruttoindkomster under 250.000 vil udgøre mellem én og to procent. Reformen repræsenterer således en øget omfordeling til fordel for de højere indkomster, dette er helt i forlængelse af effekten af den nuværende regerings hidtidige skattestop og skattelettelser. 
Forældet nyliberalisme
Den offentliggjorte skitse ligger dermed i god forlængelse af regeringens nyliberale skattelettelsespolitik, som har reduceret skattebyrden primært for de velstillede og samtidig udhulet velfærden. Men betingelserne for den økonomiske politik er overalt i den vestlige verden under voldsom forandring også i Danmark. De seneste 3 årtier har den økonomiske politik stået i nyliberalismens tegn med offensiv for begrænsning af den offentlige sektor og af statens regulerende rolle i samfundsøkonomien til fordel for rehabilitering af den stærke og selvregulerende markedsøkonomi. Med finanskrisen og den heraf udløste voldsomme globale økonomiske krise, der tegner til at blive den voldsomste i den vestlige verden siden Anden Verdenskrig, er det nyliberale rationale imidlertid på vej mod et sammenbrud. Overalt i verden svinger den økonomiske politik tilbage mod den keynesianske tankegang, hvor det er nødvendigt med en overordnet statslig regulering af markeds-økonomien, og hvor en stærk offentlig sektor og et højt niveau i de offentlige udgifter udgør et afgørende stabiliserende element i samfundsøkonomien. Hvis ikke hurtig voksende offentlige underskud her skal manifestere sig som videre barriere for denne form for krisepolitik, er der fremover ikke brug for skattelettelser, men tværtimod for en skattereform, der styrker de offentlige finanser med henblik på et øget offentligt forbrug og beskæftigelse. Set i lyset af disse krav til håndteringen af den økonomiske krise repræsenterer skattekommissionens overvejelser således ikke en skattepolitik for fremtidens økonomiske politik, men tværtimod fortidens snart forældede nyliberalistiske platform.
Brug for alternativ
En fremtidsorienteret skattereform bør således i stedet styrke det offentliges skatteindtægter, hvilket for at være socialt retfærdigt forudsætter en styrkelse af skat efter evne princippet og dermed af progressionen i skattesystemet. Hvilket af VK - regeringen er blevet kraftigt udhulet. 
En progressiv indkomstskatteform bør derfor indeholde elementer til en (gen) skærpelse af beskatningen af de højere indkomster. Topskatteprocenten bør forhøjes med omkring to procentpoint og mellemskatten fastholdes, som den er i dag. Og formueskatten bør genindføres. Som led i tilbagelægningen af skattebyrden til de bredeste skuldre bør de hidtil forfordelte lavere indkomster have forhøjet personfradraget og beskæftigelsesfradraget væsentligt med tilsammen 15.000 kr., fordelt på 5.000 kr. på personfradraget og 10.000 kr. på beskæftigelsesfradraget. Forhøjelsen af fradragene bør i hovedsagen gives som en forhøjelse af satsen for fradraget, således at de herigennem primært kommer de lavere indkomster til gode. 
En sådan 'skævfordeling' af fradragsforøgelsen vil være væsentlig for det første for særligt at fremme arbejdsudbuddet fra de udenfor eller på kanten af arbejdsmarkedet. Og det andet vil den være nødvendig som modvægt mod den forhøjelse af energi og transportafgifter, der også bør indgå i en skattereform, men som overvejende vender den tunge ende nedad:
Forhøjelserne bør gives gradvist over otte år - parallelt til den foreslåede nedtrapning af rentefradrag.
Omlægning af skat
Takket være ikke mindst regeringens skattestop er de offentlige skatteindtægter blev svækket for mere end 40 mia. kr. i de forløbne syv år. Den voldsomme udhuling af skatteprovenuet under den nuværende regering skyldes navnlig den del af skattestoppet, som vedrører ejendomsværdibeskatningen. Samtidig har stoppet for ejendomsværdiskatten også været hovedansvarlig for svækkelsen af omfordelingen over skattesystemet Hertil kommer, at der under det nuværende skattesystem er voldsomme uligheder i beskatningen af forskellige former for kapitalafkast. Det gælder navnlig den anførte meget lempelige beskatning af afkast af ejerbolig og pensionsopsparing. Hvilket igen har en forvridende effekt på opsparing og investering, herunder i form af en fordeling af den samlede kapital i Danmark til fordel for passive investeringer i fast ejendom i stedet for produktive investeringer i arbejdspladser i erhvervslivet. Der er dermed behov for sikring af en ensartet beskatning af kapitalindkomst, herunder ikke mindst for en reetablering af beskatningen af fast ejendom. Uanset at regeringen i kommissoriet for Skattekommissionen har nedlagt forbud mod blot tanken herom, vil der være behov for en tilbageførsel af ejendomsværdiskatten til niveauet før skattestoppet. Endvidere vil der være behov for gennemførelse af det af Skattekommissionen påtænkte og af Det Økonomiske Råd stillede forslag om reduktion i fradragsværdien fra 33 pct. til 25 pct. For imidlertid at undgå et pludseligt voldsomt fald i boligpriserne og dermed en forlænget og fordybet krise på boligmarkedet bør dette gennemføres over en årrække. Her skal foreslås en tilpasningsperiode på otte år fra 2010 til 2018. Som anført beskattes også pensionsopsparing meget lempeligt i forhold til andre former for kapitalindkomst takket værdi de ubegrænsede muligheder for fradrag heri. Og samtidig er de i overvejende grad de højere indkomster, som herigennem unddrager sig beskatning. Der bør derfor indføres en øvre årlig grænse på mellem 100.000 og 115.000 kr. for, hvor meget man kan trække fra i pensionsopsparing. Endelig bør der ryddes op i skattesystemet. En række frynsegoder bør inddrages under beskatning og fradrag for sundhedsforsikring bør ophæves.
Provenu af forslag
Det er - som tilsigtet ved dette alternative reformforslag - vigtigt, at en skattereform styrker det offentlige skattegrundlag således, at det offentliges evne til at øge forbrug og investeringer styrkes. Det nævnte forslag til skatteform tilsigter derfor en nettostyrkelse af de offentlige finanser på omkring 5 mia. kr. Det sker ved at lette skatter og afgifter for omkring 20 mia. kr. for til gengæld gennem skærpet beskatningen at få omkring 25 mia. kr. Med det formål at forbedre velfærden og modvirke den økonomiske krise gennem øget offentligt forbrug, øget offentlig beskæftigelse og navnlig gennem øgede offentlige investeringer.
Henrik Herløv Lund er økonom, og cand.scient.adm., kendt fra Den Alternative Velfærdskommission

