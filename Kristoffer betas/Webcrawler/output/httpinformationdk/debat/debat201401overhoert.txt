Overhørt i Berlin
Bådflygtninge og turister sætter berlinernes sind i kog. Førstnævnte, fordi de har for mange penge og kun opholder sig kort tid i byen. Sidstnævnte, fordi de ingen penge har og nægter at tage hjem


 
	Permanent demonstration

	»Det er synd, at vores ellers så medieliderlige politikere ikke har nosser til at gøre vores love gældende,« skriver avislæseren Wissensdurst på Berliner Zeitungs hjemmeside. Ophidselsen vidner om, at det europæiske problem med Lampedusa-flygtninge er blevet en særdeles varm kartoffel i det ellers så tolerante Kreuzberg.

	På Oranienplatz i det multikulturelle Kreuzberg har afrikanske flygtninge i snart halvandet år demonstreret for at få asyl. Pladsen præges af en provisorisk teltlejr og skilte med slagord, der retter sig mod en inhuman europæisk asylpolitik.

	Byens konservative senator Frank Henkel har tidligere forsøgt at få politiet til at fjerne den permanente demonstration, men han blev stoppet af den socialdemokratiske borgmester.

	For den lokale grønne borgmester i Kreuzberg, Monika Hermann, har sagen udviklet sig til en snigende katastrofe. Et konservativt byrådsmedlem har meldt hende til politiet for at opfordre til kriminalitet med henvisning til en række episoder på en forladt skole i Kreuzberg, hvor flere af de afrikanske flygtninge overnatter med borgmesterens velsignelse.

	Samtidig har en række autonome, der kræver øjeblikkeligt asyl til alle, angrebet borgmesteren verbalt for hendes manglende vilje til at gå i brechen for Lampedusa-flygtningene. Endelig modtager Hermann hademails fra nynazister, der anklager hende for at ødelægge Tyskland og opfordrer hende til »at flytte til Afrika sammen med sit sorte pak«. Det er ikke nemt at føre lokalpolitik i Berlin.

	Turisthad

	Afrikanske Lampedusa-flygtninge er ikke de eneste udefrakommende, der vækker modvilje i Berlin. Utilfredsheden med unge turister er voksende i bydele som Kreuzberg og Neukölln, hvor det ikke er unormalt, at husmurene er oversprøjtet graffiti med slagord som »Touristen fisten« (turistfisting, red.) og lignende ubehageligheder.

	Det er særligt turisthordernes betydning for de lokales boligvilkår, der bringer sindene i kog. I Berlin findes der omtrent 12.000 ferielejligheder, som udlejes permanent til turister. Netop ferieboligerne indbringer en langt mere klækkelig indtægt end almindelig udlejning, fordi turister, som opholder sig i byen i en kort periode, betaler bedre end berlinere, der leder efter noget permanent at bo i. Når udlejerne vælger turisterne, falder antallet af ledige boliger på det berlinske markedet, hvilket får huslejerne til at stige.

	I godt to år har berlinerne derfor diskuteret et forbud mod at konvertere almindelige lejeboliger til ferielejligheder. Og bystyret har besluttet, at boligejere fra marts måned skal søge om tilladelse, hvis lejligheder skal udlejes som ferieboliger til turister.

	Men initiativet kommer for sent, lyder det fra mange utilfredse berlinere.

	»Berlin mangler billige boliger og arbejdspladser. Hvis bystyret ikke erkender den sammenhæng, bør det gå på opdagelsesrejse i byen,« skriver brugeren Warum i en kommentar på avisen Berliner Zeitungs hjemmeside. »Ferieboligerne bør hurtigst muligt stilles til rådighed for permanente lejere.«

	Solslikkere i oprør

	I det hele taget er Berlins bystyre i modvind. Også dets visioner for parkanlægget Tempelhofer Feld møder heftige protester fra lokale aktivister, der ønsker at bevare den gigantiske grønne flade i dens nuværende, ubebyggede form. Det grønne anlæg, der tidligere fungerede som landingsbane i den nu nedlagte lufthavn Tempelhof, er i løbet af de seneste år blevet populært tilflugtssted for berlinere, der griller, cykler, slikker sol og lufter deres utallige hunde på Tempelhofer Feld.

	Flere lokale beboere hævder, at planerne om at bebygge det vidtstrakte parkanlæg vil føre til huslejestigninger i lokalområdet. Der findes dog også en gruppe, som mener, at der er brug nybyggeri.

	Derfor har aktivister taget initiativ til en underskriftsindsamling, der skal munde ud i en lokal folkeafstemning om parkanlæggets fremtid.

	Uanset resultatet er der næppe udsigt til, at kampen om Tempelhofer Feld foreløbig vil blive afsluttet i fred og fordragelighed.

	»Hvis det slår fejl med initiativet til en folkeafstemning, vil der bestemt stadig være folk, der ikke vil være tilfredse med resultatet og vil kæmpe videre for, at alt forbliver, som det er. Eller i det mindste vil kæmpe for, at der opstår billige boliger«, siger Felix Herzog, en af initiativtagerne til folkeafstemningen, til den lokale netavis neuköllner.net.

