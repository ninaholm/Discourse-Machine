Vreden splitter danske landmænd
LEDER


Den, der sår rosenrøde forventninger, høster skuffelse. I disse uger har et stort antal landmænd i frustration meldt sig ud af deres lobbyorganisation Landbrug &amp; Fødevarer. De protesterer mod organisationens slogan: &raquo;Fremtiden er ikke så sort, som den har været.&laquo;Det er løgn, mener landmænd, der opfatter deres udsigter som så sorte som aldrig før.De udtrykker også harme over, at deres organisation forpligter dem til at påtage sig byrder. Til Danmarks Radio siger en af de udmeldende landmænd, Klaus Aage Bengtsson: &raquo;Vi oplever aldrig, at Landbrug &amp; Fødevarer tager ordet nej i sin mund og siger: &rsquo;Det her vil vi ikke være med til.&rsquo; I stedet bliver de viklet ind i sagerne, og så ender det som kompromis på kompromis.&laquo;Jamen, sådan må det jo være i et moderne, demokratisk samfund: Når man forhandler, må man gå på kompromis. Ellers er der ingen, der vil forhandle med en. Men den kendsgerning har Landbrug &amp; Fødevarer været skånsom med at formidle til sine medlemmer. Organisationen har i forhandlinger om vanskelige emner for landbruget &ndash; f.eks. vandmiljøplaner &ndash; satset på at afværge, udskyde og udvande samfundsregulering.Som det fjollede slogan om den &rsquo;ikke så sorte fremtid&rsquo; viser, har det i Landbrug &amp; Fødevarer i det hele knebet med modet til at fortælle medlemmerne sandheder. Den barske virkelighed er den, at dansk landbrug befinder sig i mange, samtidige og gensidigt forstærkende kriser: En miljøkrise, en sundhedskrise (MRSA er et af udslagene), en husdyrvelfærdskrise &ndash; og en gældskrise.Danske landmænds samlede gæld var ved udgangen af 2012 352 milliarder kr. &ndash; svarende til fire gange den årlige bruttoproduktion &ndash; en europæisk gældsrekord.Thorning-regeringerne har ikke haft nogen politik til langsigtet afhjælpning af landbrugets kriser. Tværtimod har regeringen &ndash; også på dette område &ndash; videreført Venstres politik, endda i forstærket form: Større landbrugsbedrifter, større kapitalkoncentrationer, endnu mere intensiv landbrugsproduktion. Erhvervs- og vækstminister Henrik Sass Larsen (S) har tampet sine ministerkolleger til at opfatte reguleringer af landbruget som unødige meromkostninger i produktionen. Regeringens følgagtighed har imidlertid ikke kunnet fjerne en fornemmelse i befolkningen &ndash; også blandt landmænd &ndash; af, at landbruget driver i forkerte retninger.Forståeligt, hvis den enkelte landmand sidder på sin traktor og føler sig ensom i det agrokemiske industrielle kompleks. Hvor er bondekulturens stolte traditioner blevet af? Andelsbevægelsen er blevet til noget, der ligner en parodi på kapitalisme. Og landmandens lokalsamfund er blevet tømt for indhold &ndash; godt hjulpet af Venstres centraliseringspolitik: Kommunerne er blevet fjerne, kommunalpolitikerne ukendte, skoler og biblioteker er nedlagt, politi og retsvæsen er rykket bort; det lokale butiksliv er bukket under.I trøstesløsheden kan landmænd lede efter nogen at skyde skylden på. Deres egen organisation er det nærliggende at holde ansvarlig for ikke at afværge ulykkerne. I de lukkede kredsløb mellem landbrugshovedsædet Axelborg og Christiansborg samt centraladministrationen kan det tage sig vældigt snedigt ud, at Landbrug &amp; Fødevarer nu som sin direktør og cheflobbyist har ansat den tidligere socialdemokratiske justitsminister Karen Hækkerup. Det er imidlertid ikke givet, at man rundt omkring i landboforeningerne føler stor samhørighed med Karen Hækkerup.I landmænds skuffelse kan de føle sig fristet af lokketoner fra den alternative lobbyorganisation, der bærer det misvisende navn Bæredygtigt Landbrug. Her siger man nej til det hele og sympatiserer med protestaktioner og overtrædelser af lovgivningen. For slet ikke at tale om alle de skældsord, som Bæredygtigt Landbrug udøser over kritikere af landbrugets destruktive driftsformer.Landbrugets kriser er et politisk ansvar. Før man kan forlange, at landmænd helhjertet går i dialog om erhvervets fremtid, må de politiske partier fremlægge seriøse bud på strategier, der &ndash; uanset belastningen af ordet &ndash; er bæredygtige.
