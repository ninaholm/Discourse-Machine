Vi arbejder ikke med et snævert talentbegreb
Talentarbejdsgruppens rapport om talentudviklingen i det danske uddannelsessystem er blevet modtaget engageret og kritisk, og mange steder positivt, nysgerrigt og konstruktivt. Det var hvad, vi ønskede os


 I Information har der i  løbet af de seneste måneder været forskellige udfald mod arbejdsgruppens anbefalinger og i særdeleshed mod  talentorienteringen som sådan. I Information den 27. april er det professor Per Schultz Jørgensen, der anklager arbejdsgruppen for at anlægge et snævert talent- og intelligenssyn og bane vejen for en smal elitestrategi i uddannelsesverdenen. I gårsdagens avis er det Bjarne Lundager Jensen, Tænketanken DEA, der deler Jørgensens kritik af snæversynet. Tidligere var forretningsudvalgsmedlem i BUPL Allan Baumann ude med riven. Talentudvikling var udokumenteret og Danmark burde satse på bredden.
Ej smalt talentbegreb
Mange kritiske kommentarer har et betydeligt sammenfald. Dels anklager man os for at tage hensyn til konkurrenceevnen (en slags helligbrøde for uddannelsesromantikere at skele blot et minimum til landets økonomi og arbejdsmarked), dels for at arbejde med et snævert talentbegreb, der ikke er vejen frem.
For det første angiver arbejdsgruppen klart og tydeligt, at talentorientering kan og bør begrundes med mere end hensynet til konkurrenceevne og præstationer. Det er vigtigt for at fastholde og udvikle kammeratskabseffekten, der viser sig ved, at elever i grundskolen ikke rykkes op med rode og væk fra det fællesskab, de gerne skulle bidrage til. Det ved vi er en styrke ved enhedsskolen, og det ønsker vi at udbygge. Endelig peger meget på, at der er talentfulde børn og unge, der ikke trives, og at det ikke er et ubetydeligt antal. Altså tre grunde og tre effekter, ikke kun én. Det kunne Bauman og Lundager Jensen sagtens læse sig til frem for at læne sig op ad postulater om forfejlet talentdyrkelse i virksomheder, langt væk fra arbejdsgruppens anbefalinger og danske uddannelser.
For det andet arbejdede  vi ikke med et smalt talentbegreb. Vi gennemgår rigtig nok en del af den betydelige forskning, der findes for de usædvanligt højt begavede, de såkaldte én til to pct. af en årgang, men vi understreger, at talentfulde unge ikke alene skal spottes og udvælges inden for de traditionelle  domæner, at det ikke alene er medfødt, at det også er i sløjdundervisningen, på erhvervsskolerne, professionsuddannelserne etc. Derfor lægger vi også op til et betydeligt professionelt skøn i arbejdet med talenterne, og at talentudvikling langtfra handler om mere af det samme. Vi foreslår ikke en national talenttest. Derfor anbefalingen om at arbejde med berigede læreplaner, hvor undervisning og læringsprocesser netop skal håndteres mere kreativt end i de klassiske accelererede forløb, og derfor forslaget om linjerne i folkeskolen, der skal sikre seriøsitet og tyngde for andet end de 'smalle' talenter. Det er rigtig nok, at arbejdsgruppen ikke fandt det formålstjenligt at operere med så notorisk et svagt elitebegreb, som Per Schultz Jørgensen og andre i Kompetencerådet betjente sig af for nogle få år siden. Frem for at forholde sig til vores forslag og analysere dem må Jørgensen da også argumentere antropologisk. Derfor hives Gardner af stalden, det samme gør Bruner: Vi er alle forskellige som mennesker, og det er kultur, det handler om. Det er lige ved, at vi dømmes ude på grund af menneskesynet, nu hvor vi baner vejen for, at kreativiteten kan jordes af regelstyring og forudsigelighed.
Styrke kompetencer
Jørgensen og mange andre synes ikke at gøre sig klart, at det danske uddannelsessystem ekskluderer klart og forudsigeligt i dag, om end det foregår i skyggen af en egalitær uddannelseskultur, der påkalder sig kreativitet, hele mennesker mv. Den sociale mobilitet er ikke imponerende. PISA's fejl eller ej, så synes bundgruppen forudsigelig, og de højtpræsterende ikke mange og ikke bedre end for 10 år siden. De små fag lider nød. Prestige- og statusuligheden mellem det boglige og praktiske, det akademiske og professionsrettede forstærkes i disse år. Disse forhold forsøger vi at imødegå. Modsat kritikerne. Arbejdsgruppen stiller forslag om en række tiltag, der primært handler om at justere på strukturer/rammer (f.eks. linjer, spor, bekendtgørelser mv.), styrke kompetencer (blandt lærere og ledere) og ledelse; og vi gør det med øje for enkeltdelene, men så sandelig også med et sammenhængende blik på hele uddannelsessystemet. Den tyske sociolog Niklas Luhmann konstaterede i sine uddannelsessociologiske analyser, at uddannelsessystemet har et kolossalt problem med at give mæle til sortering og differentiering. Vi vil ikke tale om det, men gerne lukke det ene øje for det. Og være enige om, at det skyldes den til enhver tid sidende regering og for få penge.


