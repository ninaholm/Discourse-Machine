Fremtiden er iværksætternes



  
En kedelig midterplacering er, hvad Danmark kan præstere i OECD, når det gælder rammevilkår for opstart og vækst, langt efter topscorerne New Zealand og USA. Det viser det årlige Iværksætterindeks fra Erhvervs- og Vækstministeriet. Hvorfor er det så svært for os danskere at være iværksættere?
Der er ikke noget i vejen med vores lyst til at få fod under eget bord, og rigtig mange gør ord til handling. Men når det gælder vores evne til at få forretningen til at vokse sig stor og økonomisk bæredygtig, står det helt anderledes grelt til.
Den danske iværksættermentalitet bliver udfordret fra to fronter: For det første døjer vi med janteloven, og hvad dertil hører af destruktive livsanskuelser. For det andet omklamres vi af en misforstået national selvforherligelse og selvfedme, hvis realisme i bedste fald kan ligge på en lillefingernegl og som dybest set stammer fra en svunden efterkrigstid, hvor det danske velfærdssamfund voksede frem.
Generation Y’s tiltro til egne evner forstærker kun den uheldige tendens til selvovervurdering. En farlig cocktail. Det er jo lige til at blive skizofren af, og hvad værre er, så bidrager disse to modpoler ganske betragteligt til at trække tæppet væk under enhver, der går med tanker om at blive selvstændig.
Plads til at vækste
Vi må gøre op med mørkemændene og jubelidioterne på én og samme tid. Lad os få gang i hjulene med en stor portion positiv pragmatisme, så flere danske iværksættere ikke kaster sig ud på dybt vand og lider den økonomiske druknedød kort tid efter.
Det kræver, at vi fra folkeskole til forskerskole giver plads til dem, der vil gøre en forskel samtidig med, at den nye generation af iværksætterspirer bliver præsenteret for realistiske forretningsmodeller, iværksættercases og rollemodeller, der ikke er grebet ud af den blå luft eller fra glittede amerikanske business-magasiner.
Hvor ville det være forfriskende og oplivende for dansk økonomi, hvis de ansvarlige politikere turde tage bladet fra munden og fortalte, at det, som Danmark fremover skal leve af, er en elitær og ambitiøs iværksætterpolitik, hvor der kun er plads til dem, der er i stand til at overleve og vækste.

