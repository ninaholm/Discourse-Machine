Kurdistan, Sunnistan og Shiastan
LEDER


 Det eneste, der står klart i Irak er, at intet står klart. Eller formuleret ifølge realiteterne: Hver fraktion i landets politiske kaos har deres egen klare dagsorden, der hver især kolliderer med de øvrige fraktioners forestillinger om en politisk fremtid.
Dertil kommer USA’s, EU’s og Irans dagsordener, der handler om at holde Irak samlet, men også modarbejder et samlet Irak. Således vedtog EU’s udenrigsministre i går at overlade det til de enkelte medlemsstater at åbne for våbeneksport til den kurdiske regionalregering. Frankrig og Storbritannien er nu frit stillet til at bevæbne kurderne uden om centralregeringen i Bagdad, hvilket for resten strider mod den irakiske forfatning. Men den dagsorden er ikke relevant i en situation, hvor Islamisk Stat (IS) er hovedpinen. Som det ser ud nu, tegnes følgende scenarier:
Shiitterne, der udgør Iraks største mindretal, har omsider taget sig sammen til at fyre deres demokratisk valgte diktator gennem otte år, Dawa-partiets Nouri al-Maliki, og har udpeget partifællen, Haider al-Abadi. Spørgsmålet er nu, om det ændrer den sekteriske politik, der hidtil har været den shiadominerede regerings. Det vides ikke, da al-Abadi endnu ikke har ytret sig om, hvorvidt han vil imødekomme sunniernes krav om inkludering i den politiske proces.
Men noget tyder på, at al-Abadi, der har støtte hele vejen rundt i regionen såvel som i Washington og Bruxelles, vil være mere imødekommende end al-Maliki. Men om det er nok for den sunnitiske opposition vil vise sig i løbet af de kommende 30 dage, hvor al-Malikis kabinet fungerer som forretningsministerium indtil efterfølgeren har bakset en ny regering på plads, hvis sammensætning vil blive afgørende for, om der overhovedet kan føres politik. For det vil ikke være nok at indsætte et antal sunnier som vinduespynt. Der skal meget mere til.
Sunnierne, der siden 2003 har været marginaliseret i irakisk politik – en følge af deres loyale støtte til diktatoren Saddam Hussein gennem 25 år – mistror shiitterne efter et årtis sekterisk borgerkrig.
Deres støtte til IS, der muliggjorde erobringen af Mosul, Tikrit og andre vigtige sunnibyer, var et resultat af al-Malikis konsekvente undertrykkelse.
Sunnierne frygter Bagdad-regeringens bombardementer mere, end de frygter IS. Men med fyringen af al-Maliki ser sunnierne nye muligheder. Så i går indkaldte Sheik Ali Hatem al-Suleimani, leder af Iraks største sunnistamme (Dulaimi er hjemmehørende i Anbar-provinsen), til pressemøde i den kurdiske hovedby Erbil. Her lovede han ’samarbejde’ med al-Abadi, men på betingelser: At centralregeringen overlader det til sunnierne selv at fjerne IS fra irakisk territorium uden indblanding fra de shiitiske sikkerhedsstyrker, som han kræver trukket tilbage fra sunni-områderne, ligesom luftbombardementerne skal ophøre.
Kravet er desuden, at »vi forsynes med penge og våben«, som han tilføjede. Og – som det mest kontroversielle punkt – krævede sheiken, at der udskrives folkeafstemninger i sunniprovinserne om øget politisk autonomi.
Perspektivet i den udmelding modarbejder de internationale interessenters hensigter, der går ud på at holde Irak samlet, men ligger i forlængelse af kurdernes, der kun venter på Iraks totale kollaps, så de kan erklære den selvstændige stat, de hele tiden har pønset på.
Når de ikke for længst har kappet båndene til centralregeringen, hænger det dels sammen med, at deres egen olieproduktion ikke er på et niveau, hvor det økonomisk kan betale sig at droppe den andel af Iraks samlede olieindtægter, de har ifølge en fordelingsaftale med Bagdad. Dels at de ikke har haft våben, der kan sikre en fast grænse. Det får de så nu, men hvor mange – og især hvor tunge våben – er endnu uklart.
Hvad der imidlertid står helt klart er, at sunniernes udmelding vil bidrage til den proces, der på sigt sløjfer regionens kunstige grænser, trukket efter Første Verdenskrig med den såkaldte Sykes-Picot-aftale. Med eller uden IS-jihadisternes medvirken. Verden må snart vænne sig til det nuværende Irak som Kurdistan, Sunnistan og Shiastan. Det er perspektivet. Og måske ikke så dystert, som det lyder.

