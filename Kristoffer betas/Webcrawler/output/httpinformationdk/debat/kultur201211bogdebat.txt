Bogdebat: Læserbreve



 Den litterære dødsdrom
af Flemming Flyvholm, romanlæser
Sikke en fest det bliver, når Montanas litteraturpris uddeles. Seks nominerede forfattere præsenteres fredag i Bøger. Gravalvorlige ansigter i sort-hvid, mest sort. Ikke antydning af smil eller liv i deres ansigter. Livet er en jammerdal. Billeder og opsætning signalerer mest af alt nekrolog. Mere opmuntrende bliver det ikke i anmeldernes præsentation af de nominerede:
Om Harald Voetmann hedder det:
Hovedpersonen »modtager på sin 55-års fødselsdag en såkaldt dødsfrakke«.
»Det er et skræmmende sortsyn, vi præsenteres for, et fantasi- og misfoster over livets elendighed og mandens ensomhed og død!«
Ursula Andkjær Olsen følger op:
»Bogen henter sin energi i dybfølt vrede og selvhad, jeg’et bærer på en stærk sorg over ødelagte graviditeter, spontane aborter.« Nielsen:
»Den finale er helt særlig og fremragende – vanvittig, bloddryppende og simpelthen chokerende.«
Og Christina Hesselholt slår dem alle:
»Den lette, frie og ubesværede tilgang til det dystre emne, døden.«
»Altid i kister, dødslejer eller afskedsbreve.«
»Døden lader sig ikke trække ud med pincet.«
Endelig har debutanten Jonas Boberg valgt at gå lige på og kald sin roman Flex death. Kun præsentationen af Thomas Bobergs i den næste by er tilsyneladende fri af død, vold og opløsning.
’Vi må se uhyret i øjnene,’ lyder en slidt kliché, brugt af terapeuter af enhver kvalitet, præster – i en lidt anden version – og forfattere.
Men vedbliver man med at stirre tigeren i øjnene, forsvinder alt andet ud af syne og tanke. Liv for eksempel. Når man er truet på livet af sygdom, kender man kun alt for godt det sortsyn, som har en tendens til at bide sig fast og forvandle selv glæde til dødsannonce. Ja, jeg ved, jeg skal dø. Men det forudsætter, at jeg lever. Lige nu.
Og det har jeg tænkt at fortsætte med – til en dag.
Præsentationen af de nominerede kalder et billede frem fra den kommende prisfest, hvor der står urner i reolerne.
Den russiske revolution som viljesakt
af Curt Sørensen, Professor emeritus
Kurt Jacobsens bog om Lenin får her i Information en helt overstrømmende anmeldelse af Morten Thing: »en usædvanlig god bog,« skriver han ( Inf. 16/11).
God ,ja, men ikke så usædvanlig endda og bestemt ikke uproblematisk.
Den russiske revolution fremstår i Kurt Jacobsens Lenin-biografi som Lenins og bolsjevikkernes produkt:
»Havde han (: Lenin) ikke været i Petrograd i 1917 , havde der ikke været nogen russisk revolution , og uden ham havde revolutionen ikke overlevet« (p 366). »Lenin ændrede«, siger Jacobsen, »Ruslands og verdens historie« (p 27). Uden Lenin havde der ikke været nogen international kommunisme, noget ’socialistisk verdenssystem’ og ingen kold krig og intet våbenkapløb. ( p 366).
Denne hovedtese om Lenin om den primære årsag til den russiske revolution er imidlertid højst diskutabel. Den afgørende udløsende kraft var ikke Lenin, men 1. verdenskrig.
De russiske revolutioner i 1917 må i et samlet perspektiv ses som produkter af Ruslands dybe udviklingsproblematik, af ophobede konflikter i det sen-zaristiske Rusland og af nederlaget i verdenskrigen.
I alle krigsførende lande var den bestående sociale orden blevet rystet af krigens enorme belastning. Mest gjorde dette sig gældende i tabernationerne Rusland, Tyskland, Østrig-Ungarn samt i Italien. Tre imperier og et kejserdømme gik herunder til grunde.
Uden 1. verdenskrig ingen revolution i Rusland i 1917. Indenfor de herved fremkomne rammer og forhold og givet de forudgående historisk-strukturelle betingelser spillede så alle aktører på den russiske scene en rolle i et komplekst spil. Ikke blot Lenin og bolsjevikkerne, men også f.eks. Kerenski og Kornilov, og ikke blot toppolitikerne , men også massen af rebellerende soldater, matroser, bønder og arbejdere i bunden af samfundet. KJ er en seriøs historiker.
Hans bog er generelt et gedigent arbejde med mange nuanceringer og en velgørende akademisk åbenhed for indvendinger og modstående tolkninger. Kurt Jacobsen er ikke nogen Bent Jensen og spiller i en helt anden division.
Men KJ er så optaget af sine hovedtese , at han unddrager sig en række centrale problematiseringer og diskussioner, som hans egen fremstilling ellers lægger op til. Man savner en langt større opmærksomhed om det senzaristiske samfunds problemer og om den samtidige internationale situation.
Man savner også bogen igennem en fremdragelse og diskussion af Ruslands dybe udviklingsproblematik. Der er ikke nogen analyse a la Theodor von Laue, Teodor Shanin eller Moshe Lewin. I så henseende er KJ’s bog meget tidstypisk: pludseligt og uforklarligt skyder Lenin og bolsjevikkerne frem, griber magten og indfører ’socialisme’. Og så kommer Stalin. Kort sagt højrefløjens yndlingsfortælling.
Kedelige momenter i forestillingen om det poetiske
af Lars-Emil Woetmann, digter
Det pædofile moment
Det pædofile moment kommer til syne i dyrkelsen af debutanten, den unge uskyldige digter, i opvurderingen af digtere, der ikke skriver på en balast af viden, men på det autentiske urtalent. De ældre kritikere sidder og gnider sig i skridtet, mens de lader sig forføre af deres egen tabte ungdom.
Det rene eller fascistiske moment
Forestillingen om, at digtet er et kondensat af store eksistentielle erfaringer. At der præcis i digtet står præcis, hvad der skal stå. At det ikke kunne stå anderledes. At digtet er skåret ud af sprogmasse som en skulptur af en marmorblok. Det facistiske moment forestiller sig i modsætning til det politiske, men er i sig selv det mest politiske af alle.
Det sanselige moment 
Digtet giver adgang til en skærpet sansning, som digteren er medium for. Digtet fremkalder smukke syner af blomstrer og trær og dufte fra fremmede lande. Snævert forbundet med forkærlighed for og misbrug af smukke ord og fremmede stednavne (gerne italienske landsbyer eller sydamerikanske lufthavne). Ligger tæt på forestillingen om digteren som særlig sensitiv i forstanden: følende.
Det ordspillende moment
Digteren kan bare noget med de ord. Der leges med sproget så finurlige billeder opstår. Genkendes ved digtoplæsninger, når publikum griner tilbageholdt. Høhø, det var sjovt.
Det dannelsesmæssige moment
Forestillingen om, at digtlæsning er udtryk for særlig dannelse. Medvirker til at skabe et gruppetilhørsforhold og illusioner om, at digtning og digtlæsning giver adgang til en kulturel overklasse.
Det mystiske moment 
Digteren er en shaman, der gennem digtningen og sansesammenblandingen kan komme bag om tingenes fremtræden og give digtlæseren adgang til sande sammenhænge. I familie med overdreven brug af dybdemetaforik.
 
Indlægget oprindeligt er skrevet på Lars-Emil Woetmanns blog

