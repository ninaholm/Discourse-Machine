NA skrifter kurs i barselsdebat
I valgkampen lovede Ny Alliance, at de ville støtte øremærket barsel til fædre. I går udeblev partiet fra folketings-debatten - oppositionen anklager NA for løftebrud, men Anders Samuelsen afviser. Han vil nu søge mere liberale løsninger sammen med regeringen


 "Løftebrud," konkluderede oppositionen i går, da Ny Alliance via Venstres ordfører meddelte, at de ikke vil stemme for et forslag om at øremærke 12 ugers barselsorlov til fædre. 
Under valgkampen har partiet ellers sagt, at de gik ind for øremærket barsel til mænd, hvilket et flertal i befolkningen ifølge en Gallupmåling for Berlingske Tidende bakker op om. 
Men under første behandlingen af forslaget i går lød beskeden, at NA endnu ikke havde taget stilling, men vil afvente udvalgsarbejdet. 
Og det fik skarp kritik fra Socialdemokraternes Anne-Marie Meldgaard under gårsdagens debat. Hun henviste til, at både NA og Pia Christmas-Møller under valgkampen talte for en øremærkning:
"Ny Alliance udebliver selvfølgelig fra salen som i mange andre situationer og løber fra deres valgløfte," lød det.
NA: Vi vil med VK
Men Ny Alliances Anders Samuelsen afviser kritikken og peger på, at han på grund af sygdom ikke kunne deltaget i folketingsdebatten. 
"Men der er ikke tale om løftebrud, for vi har aldrig sagt, at vi ville være med til 12 ugers øremærket barsel," siger han.
Men under valgkampen bekræftede NA-medstifter Gitte Seeberg over for kristelig Dagblad, at partiet støttede en øremærkning af orloven, og NA's kandidat i København, Jamilla Jaffer, sagde til Information:
"Hvis vi skal have gang i ligestillingsdebatten igen, er vi nødt til at se på barselsorloven, og her er det en rigtig god ide at øremærke tre måneder til faren." 
- Og hun havde jo parti-ledelsens opbakning til sagen?
"Men der står ikke noget om det i vores partiprogram," siger Anders Samuelsen og tilføjer:
"Vi ville gerne ende med 12 uger i forbindelse med, at man udvider barselsorloven, men som det er nu, skal de tages fra andre (moren, red.). Vi vil se på, hvordan man finder mere liberale løsninger."
- Vil I så arbejde på at udvide orloven og i den forbindelse reservere 12 uger til faren?
"Nej, det er der ikke råd til, som tingene ser ud nu. Det skulle man have gjort, da man udvidede orloven sidste gang. Oppositionen kan spare sig deres almindelige løftebrudssnak. Vi er ikke meget for at stemme for noget, der bare bliver et slag i luften nede i salen," siger Anders Samuelsen.
Flertal skal rykke
Han henviser til, at der alligevel ikke vil være et alternativt flertal uden Pia Christmas-Møller.
"Vi vil have et flertal, som flytter noget. Det må vi arbejde med regeringspartierne om, for ellers kommer man ikke derhen, hvor der er et flertal."
- Hvad er så jeres bud på en løsning?
"Det tager vi via udvalgs-arbejdet," siger Samuelsen.
Og det skuffer den radikale Morten Østergaard, som er 'dybt forundret over Ny Alliances zigzag-kurs'. 
"Det er meget vanskeligt at opfatte dem som troværdige i det parlamentariske arbejde, når de melder så uklart ud. Det virker som om, man har truffet en principbeslutning om, at det ikke drejer sig om, hvad vi samarbejder om, men hvem vi samarbejder med. De må mene, at det er bedre at flytte kommaer med regeringen end at flytte bjerge med oppositionen," siger han. 
Pia Christmas-Møller fastholder, at hun ønsker en ligestillingskommission, og at hun på intet tidspunkt har givet støtte til oppositionspartiernes forslag.
"Jeg vil se disse ting i sammenhæng, hvor vi har et seriøst beslutningsgrundlag," 


