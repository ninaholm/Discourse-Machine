Kulturgaver til DF
LEDER


 Runesten, en børnekendis og en fest for »Dansk« Vestindien. Kulturens del af den finanslov, der blev klappet af i sidste uge, var i den absolutte småtingsafdeling. Og tilsyneladende besluttet uden særlig overvejelse af, hvordan den afspejler regeringens generelle strategiske prioriteter på kulturområdet. Den var nemlig bestemt af DF. Men som kulturens minister, Bertel Haarder (V), forsikrede: »Det kunne have været meget værre.«
DF har gennemtrumfet, at kunststøtten, der uddeles af Statens Kunstfond, bliver beskåret med, de for tiden populære, to procent over fire år. Det svarer til ni mio. kr. om året, der så er øremærket til bl.a. digitalisering af dansk film, skibsrestaurering, historieformidling til børn og unge, bevaring af runesten og en markering af 100-året for salget af De Vestindiske Øer – områder som i forvejen ligger inden for fondens områder.
Ikke overraskende var Kunstfondens formand, Gitte Ørskou, langt fra begejstret: »Det er ikke visionært at tage penge fra talent, udvikling og vækst der, hvor Danmark står stærkt og markerer sig internationalt. Og det er naivt at tro, at det ikke kan mærkes,« sagde hun til Politiken.
Listen af gaver til DF har resulteret i en finanslov, der på kulturområdet er visionsløs, tilbageskuende og groft flirtende med grænserne for armslængdeprincippet. Men at vi endte i den symbolpolitiske petitesseafdeling illustrerer også et andet faktum: at vi har en regering, der ikke anser kulturen som en vigtigt del af vores samfund.
Som DF’s kulturborgmester Alex Ahrendtsen sagde til Politiken: »Det afspejler jo, at det blandt aftalepartierne kun er Dansk Folkeparti, der rigtig har haft kulturønsker med til finansloven.«
DF kan ikke længere overgå Venstre på udlændingeområdet, men man skal jo passe på sine venner, når de stik imod det mandat de fik af vælgerne går med til at skære i ydelserne til samfundets svageste. Så værsgo: Her er fri nationalromantisk tumleleg i kulturen.
Det kunne være meget bedre.

