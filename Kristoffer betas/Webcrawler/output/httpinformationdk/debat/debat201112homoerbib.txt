Ikke alle homoer er bibliotekarer fra Slagele
Tv-serier med færre festbøsser og flere homoer med gennemsnitlige, kedelige liv er ikke vejen til en mere nuanceret forståelse af homoseksualitet. Undgår man de perverterede og afvigende, søger man accept på en halv sandhed, lyder det fra forfatter til bog om bøssekultur


 Det er svært at komme uden om de farverige bøsser på tv. Gustav, Ole Henriksen og Prada deler gerne ud af sig selv og deres festlige liv, og familien Danmark vil hellere end gerne være med på en kigger.
Men ifølge journalist og medforfatter til bogen om bøssekultur Ondt i Røven, Sune Prahl Knudsen er det ikke et problem, man skal bekæmpe ved at vise flere bøsser med gennemsnitlige hverdagsliv på tv.
»Mediebilledet opererer selvfølgelig med nogle stereotyper om homoer. Men vil man imødegå det ved at vise mangfoldighed, ender det med i sig selv at producere stereotyper,« siger han og uddyber:
»Man producerer en mangfoldighed, der skal afspejle, at noget er det almindelige, mens andet ikke er. Og så ender man med en mangfoldighed, der ikke ønsker flere perverse bøsser, der går i Ørstedsparken, eller flere Gustav’er i fjernsynet, men flere pæne mennesker. Det ender med, at man vil have bibliotekarer fra Slagelse i tv for at vise, at homoer er lige så kedelige som heteroer.«
Ikke kun stakkels mænd
— Hvorfor er det ikke ok at sige, at homoer kan være lige så kedelige som heteroer?
»Det er det sådan set også. Problemet er bare, at man også kan finde bøsser, der går i Ørstedparken eller gør som Gustav. Jeg er enig i, at der skal være mangfoldighed i billederne af homoseksuelle, men det betyder mangfoldighed hele vejen rundt. At man både viser de meget kedelige og pæne mennesker, der bor i parcelhus og de andre mere afvigende. For hvis man ikke kommer hele vejen rundt, så får man accept på en halv sandhed. Alle skal jo nok finde ud af, at der findes homoer, der er perverse eller på andre måder ikke lever op til idealbilledet,« siger han.
Mens festbøssernes stærke repræsentation på tv’s sendeflade ikke generer Sune Prahl Knudsen, finder han det til gengæld problematisk, at der altid sættes ligehedstegn mellem homoseksuelle og bøsser.
»Homoseksualitet afgrænses til at være den hvide bøsse. Men der er jo også lesbiske, transpersoner og alle mulige andre,« siger han.
Han er særligt ked af den gængse opfattelse, at gifte mænd, der leder efter sex med fyre i det københavnske natteliv, er stakkels.
»Her synes jeg, der mangler en anerkendelse af den mangfoldighed, der også er inden for homomiljøet, og at biseksualitet også kan være et positivt tilvalg og ikke kun en undertrykt mand, der har en kone derhjemme.«
Hvis man vil forsøge at skabe et mere nuanceret mediebillede er vejen frem ifølge Sune Prahl Knudsen, at flere som Sarah fra X Factor eller den 15-årige transeksuelle dreng Caspian Drumm, der for nyligtblev debatteret lystigt, efter han havde fået sine bryster, står frem.
»Vi skal have mere af det. For som jeg ser det, rummer mangfoldigheden mere end hvide bøsser og selvundertrykte biseksuelle mænd i det københavnske natteliv,« siger Sune Prahl Knudsen.
Til gengæld tror han ikke, at oplysning om homoseksualitet i en tidlig alder, vil hjælpe med til, at fordommene blive nedbrudt.
»Der er noget, der tyder på, at viden ikke automatisk får én til at skifte holdning. Der findes også racisme i det danske samfund, på trods af, at vi alle, fra vi er ganske små, oplyses om, at det er en dårlig idé at være racist. Så det er svært at sætte lighedstegn imellem de to ting.«
»Oplysningsprojektet har sine begrænsninger.«
Pædagogisk projekt
— Kan holdningsskiftet så ske ved, at heteroer i højere grad stifter bekendtskab med homoer, sådan som kronikøren foreslår i dagens kronik?
»Som homoseksuel vil jeg gerne undgå at være et slags pædagogisk projekt. Det skal ikke være minoritetens opgave over for majoriteten i et samfund. Ligesom flere af mine bekendte, der har en etnisk minoritetsbaggrund, ikke gider at være integrationsprojekt for familien Danmark, så jeg vil gerne personligt fritages for at være et oplysningsprojekt. Jeg vil hellere have, at folk bliver foran fjernsynet og ser noget dér i stedet for at gå ud og bruge mig som pædagogisk projekt.«
— En anden vej til mere anerkendelse er at indse, at der er andre familiemønstre end far-mor-børn-konstruktionen, påpeger kronikøren. Hvad mener du om det?
»Det er jeg fuldstændig enig med ham i. For eksempel har jeg selv barn med to lesbiske. Og jeg må tage mig til hovedet over, at kun to personer kan have juridisk forældremyndighed. Det er dog ikke ensbetydende med, at man kun skal fokusere på bestemte lovgivningsområder, som drejer sig om familie,« siger han og uddyber:
»Man skal lave et 360 graders eftersyn af hele samfundet, for hvor mange steder er det egentlig, vi tager udgangspunkt i, at folk er heteroseksuelle? Der er mange andre steder at gå i gang.«
— Hvor for eksempel?
»Det er alt lige fra asyllovgivningen til, hvordan man betaler licens i Danmark. Når det gælder licensen, tager man udgangspunkt i, at folk bor i kernefamilier. Forestillingen om kernefamilien stikker dybt og er ikke kun knyttet til, hvordan man reproducerer sig. Eller hvordan man nu lige indretter sine samlivsformer.
 

