Hellige enfold

Sagen om USA's ambassades overvågning af danskere er blot den seneste af en lang række amerikanske krænkelser .


 I forbindelse med den amerikanske ambassades hemmelige overvågning og registrering af danske borgere udtaler retshistorikeren Morten Heiberg: »Det har altid ligget danske myndigheder stærkt på sinde at beskytte dansk territorial ukrænkelighed. Gennem historien har man ikke lagt fingre imellem, hvis nogen har angrebet den, heller ikke over for tætte allierede« (19.november).
Det var dog ligegodt satans ... Skiftende regeringers officielle politik om ikke at ville have atomvåben på dansk territorium blev i årtier krænket uden protest. Thule-ulykken i 1968 gjorde det uomgængeligt at præcisere forbuddet for Grønlands vedkommende med en tillægsprotokol. Men præciseringen omfattede ikke atombevæbnede flådefartøjers besøg i danske havne. Det havde statsminister J.O. Krag forsøgt allerede i 1966-67. Men da amerikanerne kategorisk nægtede at opfylde de danske ønsker, trak Krag i land.
Spørgsmålet blev aktuelt igen i 1988, da et folketingsflertal krævede, at det ved flådebesøg skulle oplyses, om der var atomvåben ombord. En sådan håndhævelse af dansk territorial ukrænkelighed ville Schlüter-regeringen ikke stå model til, så den forhindrede vedtagelsen ved at udskrive valg!
Da det i 90'erne blev kendt, at USA havde etableret et globalt overvågningssystem, Echelon, blev regeringen gang på gang opfordret til at undersøge sagen og specielt om det krænkede danske borgeres retssikkerhed. Den nægtede.
Da det i 00'erne blev stadig bedre dokumenteret, at CIA foretog ulovlige fangetransporter, bl.a. over dansk territorium, nægtede den danske regering ethvert kendskab og afslog at undersøge sagen. Først da det blev pinligt nødvendigt, fortalte man i al venskabelighed amerikanerne, at noget sådant var ikke tilladt - men uden at undersøge endsige protestere imod, hvad der allerede havde fundet sted.
Mindst muligt
Nu hvor overvågningen og registreringen ved den amerikanske ambassade er kommet frem i lyset, er det værd at bemærke, at regeringen konsekvent har foretaget sig mindst muligt. Den norske og den svenske regering krævede en redegørelse. Den danske regering nægtede ethvert kendskab og ville ikke foretage sig andet end at 'oplyse amerikanerne om de gældende regler'. Ikke før Politiken med førstehåndsvidner kunne dokumentere, at det faktisk havde fundet sted (i hvert fald siden 2000), udbad regeringen sig en redegørelse fra PET (som 'kun' ville vedkende sig kendskab til overvågningen fra 2004). Og når PET-chefen uden skygge af juridisk argumentation går på tv og siger, at amerikanernes aktiviteter har været fuldt lovlige, mens retskyndige siger det modsatte, så mæler regeringen ikke et ord.
»Man har ikke lagt fingre imellem, heller ikke over for tætte allierede,« siger Morten Heiberg. Jeg kan have overset noget, men kunne vi få nogle eksempler? Der er en uendelig række af eksempler på det modsatte.

