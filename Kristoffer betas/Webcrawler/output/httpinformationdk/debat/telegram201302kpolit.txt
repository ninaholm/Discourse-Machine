K-politiker: Borgen var løftestang for prostitutionsdebat
Mai Henriksen afviser, at tv-serien Borgen har inspireret hende, men hun er glad for debatten om prostitution.


 Den fiktive og den virkelige verden krydsede klinger søndag aften, da det seneste afsnit af tv-serien "Borgen" løb over skærmen i danskernes stuer.
Afsnittet var på forhånd meget omtalt, da De Konservatives arbejdsmarkedsordfører, Mai Henriksen, i sidste uge lancerede et forslag om at give de prostituerede flere rettigheder. Nøjagtig som i fiktionens verden.
Mai Henriksen afviser dog, at hun fik idéen fra "Borgen", men hun erkender, at hun har brugt afsnittet som løftestang for debatten om prostitueredes rettigheder.
- Tirsdag i sidste uge drøftede vi forslaget, og en fra gruppemødet sagde, at vi skulle være opmærksomme på, at "Borgen" behandlede emnet.
- Så skal jeg da gerne erkende, at jeg tænkte, at det var smart at bruge det som løftestang for at få en debat i gang. For det er ikke lykkes tidligere, siger hun.
I november skrev hun en klumme i MetroXpress, hvor hun skrev, at prostituerede skal have rettigheder, og siden har hun fulgt emnet nøje.
Derfor er det ikke noget, der går hende på, hvis folk vrænger på næsen af hendes brug af fiktionens verden.
- Prostitution er ikke inde på livet på de fleste, og derfor er det sværere at starte en debat.
- Hvis nogen vil skyde mig i skoene, at det er strategisk anlagt, så må de gerne det. Det er jeg ligeglad med. Jeg er bare glad for at have startet en debat, og at det bliver behandlet i Folketinget, siger Mai Henriksen.
På onsdag ventes justitsminister Morten Bødskov (S) at præsentere regeringens holdning til et forbud mod købesex.
Ligesom skuespilleren Sidse Babett Knudsen i "Borgen" ventes Morten Bødskov at skyde ideen om et forbud mod købesex endegyldigt ned.
Morten Bødskov afviste allerede et forbud før jul, da Straffelovrådet kom med deres betænkning, som også fraråder at lovgive mod købesex i Danmark.
Selvom regeringens forslag præsenteres få dage efter "Borgens" afsnit om emnet, så er der også her tale om et tilfælde, oplyser Justitsministeriet.
Det fremgik allerede i efteråret af regeringens lovkatalog, at man ville præsentere lovforslaget i februar, lyder det.
