Fremtiden(s) skinner

Danmark bliver en ø i slowmotion, fordi Venstre har afvist tanken om et højhastighedstog fra Stockholm via Helsingør til Hamburg.


 Kasper Westh, formand for SF-Odense
Efter et langt tilløb melder regeringen nu ud med en investeringsplan for kollektiv trafik. Det bliver markedsført som en storslået satsning, men virkeligheden er mere jordnær.
Trods alt må man glæde sig over, at der overhovedet tænkes offentlig trafik i regeringen. Det er ikke det normale. For en uges tid siden var Venstres trafikordfører Kristian Pihl Lorentzen fremme med en automatreaktion, da man fra svensk side foreslog et højhastighedstog fra Stockholm/Göteborg over København til Hamborg. Spændende vision ellers, men svaret var nej: Danmark er for lille til tog med høje hastigheder.
Det realistiske
Men nu kommer der altså alligevel et forslag om udbygning af skinnenettet i Danmark. Det er også på høje tid, i betragtning af banernes jammerlige tilstand. Brugere af tog mellem Fredericia og Jylland nord herfor er endda vidner til en permanent skandale: Togdriften er ikke elektrificeret. Prøv lige at regne ud, hvor mange tons diesel DSB har brændt af mellem Fredericia og Frederikshavn siden elektrificeringen gik i stå i slutningen af 80'erne. Her er tale om en astronomisk og unødvendig CO2-udledning.
Sådan er situationen altså, og dette sætter en trist ramme om de ambitioner, vi kan have på togtrafikkens vegne. Her spiller regeringen så ud med en vision om 'timedrift' mellem de store byer: København, Odense, Århus og Aalborg. Hvis det vel at mærke bliver med eldrevne tog, så er det en udmærket ambition, at det kun skal tage en time at køre mellem byerne. Der mangler godt nok bedre forbindelser sydpå: direkte og hurtige tog fra København og Odense/Århus til Hamborg/Berlin - mens ellers ligner det da noget. Også noget som bliver dyrt, udgangspunktet taget i betragtning.
Og her er det man må være lidt realistisk. Det er teknisk muligt at anlægge en fast forbindelse mellem Østjylland og Sjælland. Det vil imidlertid også blive så rasende dyrt, at andre (meget tiltrængte) forbedringer bliver udskudt. Det vil binde kæmpe investeringer primært til gavn for en relativt lille del af Danmark, nemlig Østjylland og Hovedstadsområdet. I forbifarten vil det også ændre Samsø radikalt. Efter anlæg af en Kattegat-forbindelse bliver øen en superforstand til både Århus og København. Er de mon interesserede i det på den smukke ø? 
Lad os under alle omstændigheder hellere starte med det realistiske.

