Et vendepunkt i eurokrisen?
Spørgsmålet er, om hjælpen til de spanske banker udgør et reelt vendepunkt i eurokrisen, eller om det blot er et led i forberedelserne på Grækenlands exit. Eftersom et af de spanske bankers problemer er deres beholdning af spanske statsobligationer ville det være mere logisk og sikkert, hvis Den Europæiske Centralbank (ECB) fik beføjelser til at opkøbe disse


 »Euroen er et irreversibelt projekt,« sagde Spaniens ministerpræsident, Mariano Rajoy, fra det konservative Partido Popular (PP), efter at eurozonens finansministre lørdag var blevet enige om at spænde et sikkerhedsnet ud under den spanske banksektor. EU vil via sine krisehåndteringsfonde skyde op til 100 mia. euro (745 mia. kr.), svarende til ni pct. af Spaniens bruttonationalprodukt, i den spanske stats fond til omstrukturering af banksektoren, FROB.
Det præcise beløb bliver først fastsat, når Den Internationale Valutafond (IMF) og to konsulentvirksomheder har færdiggjort deres undersøgelser af de spanske bankers regnskaber. Regeringen i Madrid tøvede alt for længe med at bede EU-partnerne om hjælp, og spaniernes anmodning om hjælp til de kriseramte banker blev først fremsat, efter at USA’s præsident, Barack Obama, havde lagt et hidtil uset pres på EU-Kommissionen og de europæiske regeringsledere.
Det sker, efter at kreditvurderingsbureauet Moody’s forleden annoncerede en forestående nedgradering af fem af USA’s seks største banker, hvilket tolkes som et tegn på, at krisen i Europa risikerer at få uoverskuelige globale konsekvenser. Samtidig kan hjælpen til de spanske banker også tolkes som et forsøg på at inddæmme skadevirkningerne af Grækenlands exit fra euroen, som kan blive en realitet efter omvalget på søndag.
Den spanske stat hæfter for lånet, men alligevel benægter Rajoy-regeringen, at der er tale om en redningspakke i lighed med dem, som Grækenland, Irland og Portugal allerede har optaget. Betingelsen for hjælpen er, at Spanien sanerer banksektoren hurtigst muligt for at undgå, at problemerne spreder sig til andre europæiske lande.
Navnlig de italienske banker ville blive hårdt ramt af konkurser i den spanske banksektor. Ifølge den spanske nationalbank, Banco de España, er andelen af dårlige lån i de spanske pengeinstitutter under finanskrisen steget til otte pct., og kun landets tre største banker vurderes af finansanalytikere at have tilstrækkelige kapitalreserver. Alligevel er ordet ’redning’ et tabu for den spanske regering: »Det er ikke en redningspakke, men et lån på meget favorable betingelser,« understreger den spanske økonomiminister, Luis de Guindos.
Alfredo Pérez Rubalcaba, lederen af det spanske socialistparti, betegner derimod aftalen med EU-partnerne som »en dårlig nyhed for Spanien« og opfordrer til »dyb eftertanke« over, hvad der er gået galt i landets finansielle sektor.
Problemerne i banksektoren er imidlertid tæt knyttet til et svigt i Spaniens politiske system, da lokalpolitikere har stået for udnævnelserne til bestyrelserne i de regionale sparekasser, som har været skyld i boligboblen. Alle partierne bærer deres del af skylden for den manglende kontrol med sparekassernes udlånspolitik, men for så vidt som regeringspartiet PP har magten i 16 af Spaniens 17 selvstyrende regioner er ansvaret ikke helt ligeligt fordelt. Konsekvensen af politikernes svigt er vigende tillid til det politiske system. Således viser en nylig undersøgelse fra et analyseinstitut, at 90 pct. af den spanske befolkning føler sig svigtet af partierne.
Spørgsmålet er, om hjælpen til de spanske banker udgør et reelt vendepunkt i eurokrisen, eller om det blot er et led i forberedelserne på Grækenlands exit. Eftersom et af de spanske bankers problemer er deres beholdning af spanske statsobligationer ville det være mere logisk og sikkert, hvis Den Europæiske Centralbank (ECB) fik beføjelser til at opkøbe disse. I stedet har ECB under krisen været nødsaget til at låne penge til de europæiske banker, så de kan købe statsobligationer, der dog risikerer at miste værdi og dermed bringe bankerne i fare. s For at bryde denne onde cirkel har euroen brug for et afgørende kvalitetsløft i form af et fælleseuropæisk banktilsyn, flere beføjelser til ECB’s fælleseuropæiske obligationer og i sidste ende en decideret finansunion. Kun et monolitisk Europa vil være i stand afværge finansmarkedernes spekulationsangreb mod valutaunionens svageste led. Selv om 42 pct. af Tysklands eksport går til andre europæiske lande, har den tyske regering hidtil afvist at tage nødvendige skridt for at fremtidssikre euroen.
Hvis det skal nås, bliver det i sidste øjeblik.

