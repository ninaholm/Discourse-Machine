Borgerinddragelse skaber tillid



 København er Danmarks mest folkerige kommune. De beslutninger, som bliver taget i den store bygning på Rådhuspladsen, kan derfor ofte synes langt væk for den enkelte københavner. Derfor er det vigtigt, at vi som politikere hele tiden tænker i at inddrage borgerne og brugerne i vores beslutninger.
Inddragelse, medbestemmelse og medansvar for politiske prioriteringer øger tilliden til og troen på vores lokale demokrati. Derfor er jeg glad for, at vi i København netop har igangsat et arbejde, som skal sikre, at københavnerne i fremtiden bliver inddraget endnu mere i udviklingen af vores by. Vi har i forvejen en række lokaludvalg forankret i de enkelte bydele, hvor lokale stemmer kan bidrage med deres viden og meninger om udviklingen af nærmiljøet. Men i SF vil vi gerne tage borgerinddragelsen et skridt videre. Derfor har vi netop stillet forslag i Borgerrepræsentationen om, at Københavns Kommune skal undersøge muligheden for brug af såkaldte borgerbudgetter.
Med borgerbudgetter lægges dele af kommunens budget ud til drøftelse og vedtagelse hos byens borgere, og metoden er velkendt fra andre kommuner – både internationalt og i Danmark. Nu mener vi i SF, at det er på tide, at metoden også afprøves i København. Brug af borgerbudgetter kan helt konkret øge inddragelsen af borgere i de kommunale prioriteringer og på den måde åbne op for de til tider uigennemsigtige høringsprocesser. Det kan sikre et større ejerskab til og indflydelse på kommunens beslutninger. Så jeg er glad for, at der i Borgerrepræsentationen var flertal for, at idéen om borgerbudgetter skal indgå i det større arbejde med mere borgerinddragelse i kommunen. Vi har mange engagerede, lokale kræfter, som vil kunne løfte opgaven, og jeg ser frem til at se forvaltningens forslag til en konkret model.
Klaus Mygind, medlem af Københavns Borgerrepræsentation for SF

