PET-Kommissionen skal ud af busken
Om alle de spørgsmål, som PET-Kommissionen ikke har stillet


 PET-Kommissionens to historikere, Morten Heiberg og Regin Schmidt, tager den 22. august til genmæle mod nogle bemærkninger, jeg er citeret for 21. august i interviewet med professor Jens Vedsted-Hansen. Det drejer det sig om tre punkter: opfattelsen af Det Radikale Venstre, 1968-regeringserklæringens retlige status og justitsministeriets notat af 14. september 1968.
At Hilmar Baunsgaard, som de skriver »satte statsministertaburetten højere end hensynet til det radikale baglands kritik af PET«, tvivler jeg ikke om. Det gjorde hans egen gruppe heller ikke. Det var netop derfor, de gav ham mandsopdækning i forhandlingerne om regeringserklæringen. K. Helveg Petersen var den radikale gruppes garant for, at Baunsgaard ikke solgte ud. Normalt er kulturministeren ikke inddraget i sager for regeringens sikkerhedsudvalg. Med hensyn til regeringserklæringens status siger PET-Kommissionens flertal, at den ikke var retligt bindende, men blot en 'politisk tilkendegivelse'. Det undrer mig, at de øjensynligt ikke har haft blik for, hvor nedbrydende en sådan konklusion vil være for det parlamentariske demokrati.
Ved de bedre?
Men flertallet skal have lov at mene, hvad de vil. Hvad jeg har advaret imod, er, at Folketinget ukritisk tager beretningen 'til efterretning', som det skete med beretningen fra Frank Poulsens kommissionsberetning i 1977. Det fik nemlig, som PET-Kommissionen dokumenterer, afgørende betydning for den retlige tilstand i de følgende 30 år.
Hvis Folketinget tilslutter sig den opfattelse, at regeringserklæringen blot er at sammenligne med et hvilket som helst tilfældigt valgløfte, vil det være et alvorligt anslag mod det parlamentariske demokrati.
I beretningen tages det hidtil ukendte notat af 14. september 1968, som opfattes som alibi for PET's tilsidesættelse af regeringserklæringen, som udtryk for den samlede VKR-regerings fortolkning af erklæringen. Man bygger det på, at man har fundet et eksemplar påført navnene: Hartling, Baunsgaard, Helveg, Ninn-Hansen.
Det tager man som bevis for, at det har været forelagt for og godkendt af disse personer. Påtegningen er selvsagt ikke noget bevis. Er de fire overhovedet blevet orienteret? Hvad har de i givet fald svaret? Vi ved det ikke. Hvis Kommissionen ved bedre, fremgår det i hvert fald ikke af beretningen.
Hælde vand ud af ørerne
Bemærkelsesværdigt er det imidlertid, at statsministeren tre dage efter regeringserklæringen i Folketinget uden mindste forbehold og endda skærper registreringsforbuddet. Hvor sandsynligt er det, at en gammel politisk ræv som Hilmar Baunsgaard optræder sådan, hvis han kort forinden har godkendt et udhulende notat, som han risikerer at få lige i nakken? Han, som var danmarksmester i om nødvendigt at hælde vand af ørerne og sløre sine budskaber.
Og der er mange andre direkte ulogiske ting i forløbet:
Hvis notatet af 14. september var den autoriserede 'fortolkning' af regeringserklæringen, hvorfor blev PET's chef Arne Nielsen så ikke informeret herom? Hvorfor skulle der gå to og en halv måned, hvor både Arne Nielsen og hans mandskab var dybt frustrerede over regeringserklæringen, og hvor de makulerede en stor del af de registreringer, notatet ville have 'reddet'?
Hvorfor fremlagde man ikke notatet for Wamberg-udvalget? Det ville have fjernet grundlaget for udvalgets årelange kritik.
Hvorfor, hvorfor, hvorfor
Hvorfor søger Arne Nielsen (forgæves) en 'livsforsikring' fra justitsministeriet, da der fremsættes forslag om en rigsretssag mod justitsminister Thestrup?
Hvorfor annullerer Arne Nielsens efterfølger som PET-chef, Skat-Rørdam, i 1974 Arne Nielsens instruks, hvis den havde dækning i Justitsministeriets notat?
Hvorfor henviste kommissionsdommer Frank Poulsen i 1977 ikke blot til notatet for at retfærdiggøre FE's overtrædelser af regeringserklæringen?
Hvorfor laver den nytiltrådte Schlüter-regering i 1983 i al hemmelighed en ny instruks for PET med nogle beføjelser, som i alt væsentligt svarer til dem, PET allerede havde, hvis de kunne påberåbe sig notatet?
Hvorfor bliver daværende PET-chef Birgitte Stampe så panikslagen, da hun i august 1998 finder Arne Nielsens instruks? Hvorfor finder hun ikke samtidig notatet?
Og hvorfor dukker notatet ikke op, da justitsministeriet derefter bruger 14 dage på at lede efter et alibi for instruksen?
Hvordan dukker det mirakuløst op året efter?
I Kommissionens beretning leder man forgæves efter svar på sådanne oplagte spørgsmål.
De findes ikke - af den simple grund, at Kommissionen øjensynligt slet ikke har stillet sig dem!
Hvis Morten Heiberg og Regin Schmidt har svar på disse spørgsmål, vil det være ulige mere interessant end deres belæring om mit »begrænsede kendskab til radikal politik i det 20. århundrede«.
Preben Wilhjelm er tidligere folketingsmedlem

