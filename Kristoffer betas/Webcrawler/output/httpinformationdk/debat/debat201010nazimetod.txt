Nazimetoder ... gider I stoppe?

Referencer til fortidens jødeghettoer afsporer den danske ghettodebat, mener SF's integrationsordfører Astrid Krag.


 Der er store problemer i mange udsatte boligområder, som skal løses - ikke mindst af hensyn til alle de mennesker, der bor i dem.
Men diskussionen om virkeligheden i de mest belastede boligområder i Danmark bliver meget afsporet, inden den for alvor kommer i gang. I løbet af de første få dage efter lanceringen af SF og S's udspil blev jeg foreholdt ikke så få ophidsede referencer til Anden Verdenskrig og nazisternes udryddelse af jøderne. En ghetto - det var jo historisk der, hvor jøderne boede, inden man påbegyndte jødeudryddelsen, pointerede én over for mig inden et interview. Samme pointe når Zenia Stampe frem til her i avisen.
Referencen bliver strukket til sit usmagelige yderste i et læserbrev, også i Information, der stiller spørgsmålet: »Skal problembørn under 13 år fra disse boligområder bære et synligt tegn på sig? F.eks. en stjerne?«.
Så er det, jeg må spørge: Hvad pokker sker der for velbegavede mennesker, når spørgsmålet om at sikre en tryg hverdag og god fremtid for alle i de udsatte boligområder skal trækkes igennem paralleller og slet skjulte referencer til Nazityskland? Helt ærligt!
Det er virkelighed
Aldrig har kriminaliteten og problemerne været så store i de udsatte boligområder. Zenia Stampe tager fejl, når hun i sin historiske og semantiske analyse af ordet ghetto konkluderer, at det er den måde, omverdenen omtaler og behandler et område, der afgør, om det er en ghetto eller ej. Det er den kontante og konkrete virkelighed - med koncentrationen af mange problemer på et geografisk afgrænset område, som afgør, hvad der er en ghetto. Og det er ikke problemer, der forsvinder, bare fordi vi bruger andre ord.
Aldrig er der blevet skudt så meget, hvor almindelige mennesker bor og færdes. »Slaget er tabt i mange ghettoområder,« sagde politiforbundets formand ligefrem for nylig. Mjølnerparkens beboerformand sagde for et par uger siden, at der var behov for at skabe sikkerhed og tryghed i ghettoerne. Der er noget helt galt her, og vi skylder beboerne at sænke kriminalitetsniveauet med det samme og skabe den tryghed, der gør, at folk tør færdes udenfor uden frygt for, at de eller deres hjem bliver udsat for tyveri eller indbrud. Er det ikke venstreorienteret politik at sikre retssikkerheden for beboere i udsatte boligområder?
Det er ikke nemt eller let at skabe tryghed i boligområderne. Efter ni år med en borgerlig regering er problemerne voldsomme. Men regeringens svar har hidtil været tavshed - også selvom der er problemer nok at løse og mennesker nok at løfte. Så spar mig nu for uduelige og irrelevante referencer til Nazityskland og 1500-tallets Venedig. Lad os i stedet vise danskerne, at disse problemer rent faktisk kan løses.
Astrid Krag, integrations-ordfører for SF

