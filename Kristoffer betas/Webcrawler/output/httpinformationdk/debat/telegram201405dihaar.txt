DI vil af med den hårde tone i udlændingedebatten
Danske virksomheder er afhængige af udenlandsk arbejdskraft. DI-direktør vil have åben og fordomsfri debat.


 Tonen i den danske debat om udenlandsk arbejdskraft er for hård. Det mener Dansk Industris (DI) direktør, Karsten Dybvad, der vil have tonen ændret.
 Han hæfter sig ved den negative måde, østeuropæiske medarbejdere er blevet omtalt på i debatten om børnepenge.
Blandt andre har Venstres formand, Lars Løkke Rasmussen, betegnet udenlandsk arbejdskraft som jordbærplukkere, der trækker penge ud af Danmark.
- Meget af den debat, der har været i medierne om børnecheck, skattefradrag til udlændinge og social dumping, giver indtryk af, at østeuropæerne er en trussel mod det danske velfærdssamfund, siger Karsten Dybvad mandag på en konference om emnet i Industriens Hus.
- Men det er et helt fordrejet billede af de udenlandske medarbejdere. Virkeligheden er den stik modsatte. De udenlandske medarbejdere er med til at skabe vækst og er med til finansiere eksempelvis vores sygehuse, skoler og ældrepleje, siger DI-direktøren.
Hos DI mener man, at netop udlændinge er uundværlige for det danske samfund. Danske virksomheder er afhængige af at kunne ansætte udenlandske medarbejdere.
Men den hårde tone i debatten kan ødelægge Danmarks omdømme som et attraktivt land at arbejde og bo i for udlændinge og deres familier, påpeger Karsten Dybvad og efterlyser en åben og fordomsfri debat om de udenlandske medarbejdere og deres betydning for samfundet.
- Rigtig mange virksomheder i Danmark vil ikke kunne drive deres forretning uden adgang til udenlandske medarbejdere. Vi ser det i blandt andet service-, transport- og fremstillingsbranchen og i virksomheder, der er afhængige af specialister fra udlandet, siger han.
Karsten Dybvad henviser samtidig til en rapport fra Dansk Arbejdsgiverforening, som viser, at 84 procent af udlændingene på DA-området er omfattet af en overenskomst.
