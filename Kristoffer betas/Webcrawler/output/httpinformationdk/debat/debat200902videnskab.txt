Videnskabsminister diskriminerer

Det er ren diskrimination, når Helge Sander gør forskel på bachelorer fra Journalisthøjskolen og dem fra de -rigtige- universiteter. Arkiv


 Det er åbenbart kun ved festlige lejligheder, regeringens ansvarlige uddannelsesministre mener det, når de siger, at vi skal have et uddannelsessystem uden blindgyder. I hvert fald virker det i en konkret sag, som om den ene Venstreminister ikke lytter til den anden. I værste fald modarbejder den ene den anden - og diskriminerer.
Eksemplet er, hvor et af vore medlemmer, journalist Ulla Skovsbøl, oplever en mildt sagt grotesk historie: 
Ulla Skovsbøl studerer cand. public. på Aarhus Universitet, men opholder sig i kraft det europæiske Erasmus Mundus-program på et universitet i Swansea i Wales. Hun har betalt 60.000 kr. i afgift for uddannelsen. Penge, som hun har måttet låne sig til. 
På baggrund af et spørgsmål fra Enhedslisten debatterer Folketinget rimeligheden i denne afgift. Dette fører til, at videnskabsministeren erklærer den for at være ulovlig, og at studerende, der har betalt, skal have pengene tilbage.
Forskelsbehandling
Ulla Skovsbøl burde nu uden problemer kunne få sine 60.000 afgiftskroner tilbage. Men nej: Aarhus Universitet må ikke betale afgiften tilbage til Ulla Skovsbøl. 
Hvorfor? Fordi hun er professionsbachelor fra Danmarks Journalisthøjskole. For at være berettiget, skal hun - ifølge anvisninger fra Videnskabsministeriet til Aarhus Universitet - have en bachelorgrad fra et dansk universitet. Denne regel skal ifølge vore oplysninger være indført for at forhindre, at studerende, der har taget en bachelor i et andet land, kan få den ulovligt opkrævede studieafgift tilbagebetalt fra den danske stat. 
Rimeligt nok, måske. Men det virker da helt ude i hampen, at man så forhindrer en dansk studerende i at blive ligestillet med de studiekammerater, der har en 'rigtig' bachelor fra et dansk universitet, og som har fået pengene retur.
Det er ren og skær forskelsbehandling. Det er diskrimination.
Unødige blindgyder
Hvis de uddannelsesansvarlige ministre Bertel Haarder og Helge Sander virkelig mener, at vi skal have et uddannelsessystem, hvor folk ikke havner i blindgyder, men hvorfra man uden større hindringer skal kunne komme videre i systemet, så må det være helt åbenlyst, at Ulla Skovsbøl skal have sine 60.000 kr. tilbage. Og det med det samme!
Samtidig vil jeg da anbefale, at de to Venstreministre Haarder og Sander sætter sig sammen og bakser et uddannelsessystem sammen, der også hænger sammen - uden unødige blindgyder.

