Uafhængighed udsat



 Den catalanske leder Artur Mas satte søndag alt på et bræt – og tabte stort. Han havde udskrevet regionalvalg i Catalonien to år før tid, fordi han var ved at løbe ind i problemer af samme karakter som dem, der sidste år kostede det spanske socialdemokrati, PSOE, magten i Spanien: voksende utilfredshed over at have kørt økonomien i sænk og efterfølgende stramme de offentlige budgetter. Artur Mas ville undgå at lide samme skæbne som PSOE ved at afholde et valg, hvor valgkampen kun skulle handle om ét, nemlig catalansk selvstændighed. Et spørgsmål, der vækker stadig større genklang hos catalanerne, der under krisen er blevet ekstra opmærksomme på deres store bidrag til den fælles kasse i Madrid. Desuden havde Artur Mas satset på, at hans konservative CiU ville vinde flertallet i det regionale parlament og dermed egenhændigt kunne diktere den økonomiske politik. Her har CiU siden 2010 måtte støtte sig til det spanske regeringsparti, PP.
Men intet af det er lykkedes. Artur Mas og CiU mistede 12 af deres 62 sæder i det 135 mand store parlament og skal sandsynligvis nu danne koalition med det catalanske venstrefløjsparti ERC, som CiU kun har ønsket om catalansk selvstændighed til fælles med. Økonomisk og socialpolitisk står de to partier langt fra hinanden, og ERC, der gik fra 10 til 21 mandater, har været blandt de hårdeste kritikere af Artur Mas’ økonomiske politik.
Ydermere vandt de partier, der ønsker løsrivelse fra Spanien, heller ikke det flertal på to tredjedele, som Artur Mas havde satset på. Dermed svækkes muligheden for mere omfattende lovmæssige ændringer – som eksempelvis at udfordre centralstyret i Madrid med en folkeafstemning om catalansk løsrivelse.
Valgets egentlige sejrsherrer befinder sig derfor ikke i Catalonien, men i Madrid. Her kan centralregeringen ånde lettet op og håbe på, at der i de kommende fire år vil komme så meget styr på økonomien i Spanien, at løsrivelsestankerne i de spanske regioner stille glemmes igen.

