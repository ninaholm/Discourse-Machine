Kampen mod sulten

Meget landbrug i den tredje verden, som her i Kenya, kunne forbedre sit udbytte gennem økologi.


 Det er udtryk for forsimplet tankegang, når fortalerne for gensplejsede afgrøder - GMO - hævder, at en stor del af menneskeheden vil sulte i al fremtid, hvis landbruget ikke satser på dette. Et postulat, folk som den britiske videnskabelige regeringskonsulent John Beddington ellers gerne gør sig til fortaler for (25. januar)
For det første løser GMO ikke problemet med fattigdom og ulighed som årsag til sult. Ifølge FN's landbrugs- og fødevareorganisation, FAO, er der i dag 925 millioner mennesker, som lider af sult eller underernæring. Samtidig er der globalt omkring en milliard, som døjer med overvægt eller fedme. Og i et land som Indien er der 200 millioner sultende eller underernærede, samtidig med at Indien er nettoeksportør af fødevarer.
Det illustrerer, at sult hænger sammen med økonomisk ulighed, hvilket GMO-dyrkning ikke ændrer ved. Fattige bønder har faktisk ikke råd til den dyre patenterede såsæd.
For det andet ændrer GMO ikke ved en anden vægtig årsag til sult: Mangelfuld infrastruktur, dårlige vandingssystemer, mangel på viden og uddannelse samt forarmelse af miljøet i store dele af verden.
I FAO's rapport How to Feed the World in 2050 tales der om behov for investeringer på disse områder i størrelsesordenen 83 milliarder dollars om året, hvis alle munde hos jordens voksende befolkning skal mættes.
Sidst, men ikke mindst, kan landbrugsproduktionen i store dele af den tredje verden forøges væsentlig ved hjælp af økologiske metoder. Hvilket vil være langt mere bæredygtigt end det kemibaserede konventionelle landbrug, som GMO hænger snævert sammen med.
Muligheder
Det er en udbredt misforståelse, at traditionelt landbrug i Afrika og Asien pr. definition er økologisk. Tværtimod kan man se bønder i den tredje verden forbedre deres sædskifte - den rækkefølge afgrøderne dyrkes i - og øge jordens frugtbarhed, når de lærer om økologiske metoder.
Der er talrige eksempler på, at udbredelse af økologi har ført til øget produktion i den tredje verden. Faktisk så mange, at FN's særlige rapportør for retten til mad, Olivier De Schutter, i juni 2010 i en pressemeddelelse udtalte: »Økologisk landbrug er bedre end store industrilandbrug til at sikre mad nok til alle mennesker på jordkloden«.
Potentialet i økologisk produktion illustreres også af, at en dansk økologisk landmand normalt kan høste omkring fire ton brødkorn på en hektar; hvorimod en afrikansk bonde i Afrika syd for Sahara i gennemsnit kun høster 1,2 ton kornafgrøder på en hektar.
En forskel som hænger sammen med den danske økologs adgang til viden, teknologi og infrastruktur. Faktorer som en afrikansk økologisk landmand også kan få adgang til - helt uden GMO.

