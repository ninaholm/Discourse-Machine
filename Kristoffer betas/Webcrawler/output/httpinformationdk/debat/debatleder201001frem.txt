Fremtidens bibliotek



 DEN ELEKTRONISKE E-BOG vinder med hastige skridt frem på biblioteksmarkedet. Bøger kan efterhånden købes for en slik på nettet og i supermarkedet. Man googler, hvis man har brug for viden, downloader hvis man har brug for musik og film og ofrer gerne en hundredlap, hvis man vil læse den krimi, alle taler om. Flertallet af besøgende på biblioteket kommer ikke længere for at låne materialer. Med andre ord nærmer fremtiden sig med hastige skridt for landets folkebiblioteker, nu hvor digitaliseringen for alvor er trådt i kraft. Bibliotekets oprindelige mission – at give borgerne adgang til information og materiale – er mere eller mindre overflødig i dag og sikkert også i fremtiden.
DERFOR ER BIBLIOTEKERNE tvunget til at tænke i nye, sexede baner, hvis de vil overleve som fysisk sted. Og det er mange biblioteker for længst begyndt at gøre. Nu skal det være en oplevelse at komme på biblioteket. Der skal være foredrag, højtlæsning, debatarrangementer, lektiecaféer og underholdning til børn og unge og voksne og ældre. Borgeren kan forvente andet og mere end meterlange bogreoler med værker fra a-å. Bøger, film, musik og computerspil – der ifølge loven i dag er ligestillet – skal serveres på appetitlig vis for kunderne, som lånerne nu ofte kaldes. Disse kunder skal kunne komme i butikken, når det passer dem. Biblioteket skal så at sige være tilgængeligt Derfor opstår ’betjeningsfrie biblioteker’, hvor der ikke altid er personale til stede og derfor længere åbningstider. 
Selv bibliotekets arkitektur og indretning skal være noget ganske særligt – gerne inspireret af den amerikanske sociolog Ray Oldenburg, der talte om ’det tredje sted’, der hverken er arbejde eller hjem, men et socialt værested. En række fremtidsaspekter man har gjort til nutid på det nyopførte bibliotek i Hjørring, hvor man formidlergennem oplevelse. Faktisk virker det at give borgerne oplevelser for hver en skattekrone. Folk valfarter til biblioteket, der er blevet til inspirationskilde for ind- og udland. De elsker atmosfæren og den karakteristiske duft af bøger, som Gud ske tak og lov stadig hænger i luften i de nye opgivelser.
Og det er helt afgørende, at alt ikke går op i hat og briller og magiske oplevelser. For selv om det er banebrydende, at biblioteker tør overraske og gå helt nye veje i kampen om at overleve, skal bibliotekerne stadig turde satse på det, der gør dem unikke: gratis udlån af digtsamlinger, filosofiske værker, studiebøger og den gode roman samt film, musik, spil og nye medier. De skal turde satse på de bibliotekarer, der rent faktisk er uddannet til at finde præcis den information, borgeren søger – og som heldigvis er langt bedre end Google. For at det fysiske bibliotek kan overleve i fremtiden, skal informationsstrømmen omdannes til brugbar viden. Der skal satses på mere end populærkultur som letfordøjelige krimier, der alligevel fås til ingen penge i brugsen. Også i fremtidens bibliotek skal borgeren udfordres og blive klogere.

