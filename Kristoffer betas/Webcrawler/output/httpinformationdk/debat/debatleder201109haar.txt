Hård dom i dansk musik



 Hammeren faldt. Danmarks første retssag om sampling af musik blev afsluttet. Den danske rettighedshaver Per Meistrup og den tyrkiske musiker Atilla Engin vandt i går i Københavns Byret deres sagsanlæg mod den danske gruppe Djuma Soundsystem.
Der har ikke på noget tidspunkt hersket tvivl om, at der i nummeret 'Les Djinns' samples fra Atilla Engins 'Turkish Showbiz'. Men sagen har været kringlet på grund af en delvis tilladelse givet af Engin for flere år siden, hvor nummeret så bare blev stavet forkert. Da dette blev afvist i retten som en valid tilladelse, var det ikke overraskende, at Djuma Soundsystem tabte sagen.
Hvad der derimod er overraskende, er tyngden af dommen. Først pengene: Sagsøgte skal betale 747.183 kroner ekskl. moms plus sags-omkostninger til sagsøgere. I sig selv et astronomisk beløb taget i betragtning, at Djuma Soundsystem efter eget skøn kun har tjent 140.000 kroner på nummeret. Og ikke mindst taget i betragtning at de kun har brugt et ti sekunder langt sample fra 'Turkish Showbiz'.
Hvilket gør den anden dimension af dommen yderligere grotesk. Da det åbenbart var umuligt at forklare, hvad et loop er altså at man gentager den samme ti sekunders bid flere gange i træk så blev Djuma Soundsystem straffet for at have brugt 69 sekunder (altså ca. syv gange loop) i stedet for ti sekunder.
Djuma Soundsystem er således blevet dømt til at afgive deres kompositoriske ophavsret til det nummer, de udgav i 2003. Atilla Engin skal fremover krediteres som enekomponist af 'Les Djinns'.
Og det er ikke bare en hård dom, som med sin økonomiske tyngde kan komme til at påvirke dansk musikudøvelse fremover det har vi set tidligere i amerikansk hiphop. Det er også et udtryk for rettens manglende forståelse for moderne musikalsk udfoldelse.
Lad os håbe, at landsretten får mulighed for at udvise større indsigt i denne sag.

