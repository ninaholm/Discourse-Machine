Fart på kvaliteten
LEDER


Kritikken er ikke ny. Det har været diskuteret her i avisen lige så længe, som de videregående uddannelser begyndte at meddele om årlige rekordoptag af studerende: Når fokus er så massivt på mængden af unge, der får en uddannelse, risikerer vi at tabe blikket for, hvad det er for en uddannelse, de får. Stribevis af bekymrede forskere, undervisere og studerende har berettet om masseuniversiteter, pølsefabrikker og de akademiske dyders forfald.På den baggrund er det jo sådan set fint nok, at problemet nu også er gået op for uddannelsesminister Morten Østergaard (R), der har den politiske magt til at gøre noget ved den dalende kvalitet på landets uddannelser. Men det er bekymrende, at ministeren tilsyneladende tror, at hans del af ansvaret er at pege fingre ad andre.Hen over juledagene har Morten Østergaard givet flere interview om de problemer, han ser på de videregående uddannelser. I Berlingske erklærer han, at der skal lukkes uddannelser. Ifølge ministeren findes der i dag næsten 1.500 uddannelsesretninger, inklusive kandidatoverbygninger, og det er »urimeligt« mange. Han mener, de mange nye uddannelser er et produkt af en kassetænkning på universiteterne, hvor de tænker mere på deres omsætning, end på hvilke uddannelser samfundet har brug for. I stedet skal vi have bredere enheder af højere kvalitet.Ministeren kan ikke sige mere konkret, hvordan brede skal forenes med kvalitet. Han kan heller ikke sige, hvilke uddannelser der skal lukkes, eller hvordan det skal ske. Eller hvorfor det ikke er et job for hans eget nye akkrediteringssystem, som kun har få måneder på bagen.Men mest afslørende er det, at han vælger at skælde ud på universiteterne for at efterleve de økonomiske incitamenter, Folketinget har stillet op for at øge antallet af studerende, i stedet for at komme med løsninger på, hvordan man indretter systemet bedre for fremtiden.I Politiken er turen kommet til undervisere og studerende. Underviserne skal på efteruddannelse, så de bliver bedre til at undervise. De skal i mindre grad kunne bruge deres forskningsbevillinger til at købe sig fri fra deres undervisningsforpligtelser. Og så skal undervisningserfaring tælle mere på CV’et, når universiteterne ansætter nyt personale. Omvendt skal de studerende bare holde op med at brokke sig over, at der bliver forlangt noget af dem. Ministerens tålmodighed er ikke særlig stor, siger han selv, men igen kommer han ikke med bud på, hvordan tingenes tilstand skal forandre sig, andet end at han jo kan stille krav til uddannelsesinstitutionerne i deres udviklingskontrakter.På mange områder kan Morten Østergaard have ret.Universiteterne har selv tidligere bebudet, at det er tid til at se på udbuddet af uddannelser. Underviserne har selv for længst efterspurgt bedre muligheder for at udvikle de pædagogiske redskaber. Og de studerende har aldrig brokket sig over, at der blev forlangt noget af dem, tværtimod.Spørgsmålet er, hvordan man skaber de rammer for de gode uddannelser, som alle taler om, i en virkelighed, hvor 60 procent af en ungdomsårgang hvert år begynder på erhvervsakademier, professionshøjskoler og universiteter.Og de rammer har uddannelsesministeren om nogen ansvaret for at skabe.Problemet er, at vi med Produktivitetskommissionen og ministerens hurtigtarbejdende kvalitetsudvalg i øjeblikket har for kortsigtet fokus på at få de studerende i job, mens der intet sted er lagt op til at udvikle større visioner for, hvordan vi på længere sigt indretter uddannelsessystemet, så de danske studerende bliver så kloge som muligt.Paradoksalt nok er en af Produktivitetskommissionens første anbefalinger, at der er behov for at undersøge uddannelsesområdet grundigt. Men den anbefaling virker det, som om regeringen har for travlt til at samle op. Så er det nemmere at gentage kritikken af de andre.Statsministeren gentog det senest i sin nytårstale, at næste generation skal være den bedst uddannede nogensinde. Vi ved ikke i hvad. Men det skal i hvert fald skabe vækst.
