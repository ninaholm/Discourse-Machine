Bernsteins fejl



NATIONALBANKDIREKTØR Nils Bernstein formastede sig i sidste uge til at udtale sig om dansk nationaløkonomi. "Hvis ikke vi får højere arbejdsløshed i Danmark, så taber vi konkurrenceevne i forhold til omverdenen," sagde Bernstein på P1 og tilføjede, at dansk økonomi ville se sundere ud med 50.000 flere arbejdsløse.Det fik straks flere politikere, bl.a. Socialdemokraternes politiske ordfører Henrik Sass Larsen på banen. Sass kaldte Bernsteins udtalelse for "grotesk og surrealistisk", og svingede sig endda helt op til at sige, at "nationalbankdirektøren passende kunne gå forrest og melde sig først i arbejdsløshedskøen".MÅSKE HAR BERNSTEIN herefter tænkt, at fremover er det nok lettere bare at stikke piben ind og undlade at kommentere på den samfundsøkonomiske udvikling - fremfor at risikere offentlig latterliggørelse. Beslutter Bernstein sig for det, vil det i givet fald også være hans eneste fejl.For nok kunne Bernsteins udtalelse have været langt mere elegant formuleret. Havde han bare sagt, at den lave ledighed presser lønningerne op og forringer den danske konkurrenceevne med tab af markedsandele til følge, ville ingen have løftet et øjenbryn. For så havde Bernstein bare sagt, hvad alle andre økonomer siger om dansk økonomi.Nu formastede Bernstein sig så til, ugen efter Grundlovsdag, at bruge sin ytringsfrihed uden at pakke sin udtalelse ind i et glanspapir af kommunikationsstrategiske overvejelser. Og den går ikke lige nu i Danmark. Spørg bare den radkale leder Margrethe Vestager og Niels Due fra Grundfos. Begge har udtalt sig kritisk om sikkerhedspolitikken og har, smæk smæk, fået klar besked om, at de bedriver landsskadelig virksomhed.Sass Larsen sagde også om Bernstein , at han mangler et menneskeligt perspektiv. Det er - for nu at bruge Sass' egne ord - groteskt og surrealistiskt sagt af Sass. For hvad kunne være mere menneskeligt end at formulere sig klodset og uden strategiske hensyn?DET HAVDE KLÆDT Sass Larsen bedre at gå ind i en diskussion af de beregninger, der ligger til grund for Bernsteins udtalelse. Det ville dog hurtigt blive til en diskussion om strukturel ledighed og phillips-kurvens præmisser. Ikke det mest opmærksomhedsskabende.Strategiske Sass kunne derfor også have rettet skytset mod den regering, der ikke formår at reducere antallet af personer på overførselsindkomst og øge arbejdsstyrken. Regeringen gennemførte for to år siden en stor velfærdsreform, der skulle lukke et kommende hul i det offentlige finansieringsgrundlag. Bl.a. ved at skaffe mere arbejdskraft. Siden fastholdt regeringen skattestoppet og gav skattelettelser, hvilket skabte et nyt hul i finansieringsgrundlaget på omkring 14 mia. kr. De penge skal en ny Arbejdsmarkedskommision, nu ud at finde igen ved at skaffe mere arbejdskraft. Kun to år efter at velfærdsreformen skulle have løst problem 'manglende arbejdskraft'. Det er da groteskt og surrealistisk.
