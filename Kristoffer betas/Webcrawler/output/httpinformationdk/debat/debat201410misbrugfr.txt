Misbrug af freelancetitlen



 Journalisten Cecilia Sejer kommer i sin klumme den 23. september med en forkert påstand om at være freelancer. Cecilia Sejer er jobsøgende, og for at pifte sit cv op kalder hun sig som mange andre freelancer.
En freelancer er en selvstændig journalist, der driver selvstændig virksomhed af lyst. Det er ikke et andet ord for en arbejdsløs journalist. For en selvstændig journalist med ambitioner og en velkørende forretning er denne fortolkning af freelancebegrebet i dén grad en torn i øjet.
Den misvisende brug af freelancetitlen provokerer os journalister, der positivt har valgt livet som selvstændige. Vi har satset hele butikken på at opbygge egne enmandsvirksomheder, der i dag er velfungerende forretninger – og vores eneste indtægtskilde.
Vi forstår, det er frustrerende at være jobsøgende. Og at ledige, der helst bare vil have et fast job, er under pres, når velmenende jobkonsulenter og coaches opfordrer dem til at prøve freelancelykken. Men come on.
Freelancemotivationen skal komme fra hjertet. At opbygge en bæredygtig, selvstændig forretning og etablere et kundegrundlag, der gør dig i stand til at betale dine månedlige udgifter, kræver al din arbejdskraft samt din fulde energi og opmærksomhed. Det er benhårdt arbejde, og seriøse freelancere har hverken tid eller lyst til at shoppe rundt i jobjunglen og søge fast arbejde som sikkerhedsnet ved siden af. Læg hertil, at det danske dagpengesystem på ingen måde er indrettet til, at du driver selvstændig virksomhed, mens du får dagpenge.
Titelmisbrug
Det er et kæmpe problem, at ledige – der ønsker et job, men som ikke vil give afkald på bekvemmeligheder i form af sikre månedlige penge på kontoen – lidt groft formuleret nasser på freelancetitlen.
Det devaluerer en hel stand af stolte, selvforsørgende fagligt og forretningsbevidste journalister. Det er en af grundene til, at vi i dag foretrækker at kalde os selvstændige journalister – fordi der qua det titelmisbrug, som Cecilia Sejer er eksponent for, er kommet en ’glasset er halvt tomt’-aura over begrebet freelancer.
Signe Tonsberg og Christine Christiansen, begge selvstændige journalister

