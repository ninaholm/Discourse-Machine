For 400 mio. kr. ligestilling, tak!

400 millioner kroner til ligestilling. Med de penge vil Radikale Venstre bl.a. forhøje den refusion, virksomheden får, når en medarbejder går på barsel.


 Beskæftigelsesministeren har indkaldt til forhandlinger om, hvad overskuddet i den såkaldte barselsfond skal bruges til. Ministeren vil give arbejdsgiverne rabat, fordi fonden ikke anvendes. Vi vil have for 400 mio. kr. mere ligestilling. Der bliver brug for det. 
De gode konjunkturer har ellers fungeret som et sikkerhedsnet under kvinderne. Da ledighedskurven nåede bunden i september 2008, havde mænd og kvinder for første gang stort set samme ledighedsrisiko. Forklaringen er enkel: der var så få kvalificerede ansøgere, at virksomhederne simpelthen ikke kunne se bort fra kvindelige ansøgere i den fødedygtige alder. 
Men nu er optur vendt til nedtur, og kvinderne står til at trække det korteste strå. For når tallene på bundlinjen er røde, og der er masser af gode ansøgere, skal en virksomhedsleder være mere end almindeligt idealistisk for ikke at skele til risikoen for, at den nye kollega skal på barsel med fuld løn. 
Et nærmere blik på tallene bekræfter desværre, at der er al mulig grund til bekymring. Selv i september, hvor kvindernes ledighed samlet set lignede mændenes, havde kvinder i den fødedygtige alder, mere end 30 pct. større ledighedsrisiko end deres jævnaldrende mandlige kollegaer. Og der er ingen tvivl om, at den lille forskel vil vokse sig stor, når krisen for alvor bider sig fast. 
Penge til oplysning
Radikale Venstre foreslår bl.a. at forhøje den refusion, virksomheden får, når en medarbejder går på barsel. I dag kan virksomhederne kun få refunderet lønudgifter på op til 142 kr. i timen. Det er slet ikke godt nok. For virksomheder, der ansætter højtlønnede medarbejdere løber en barsel stadig hurtigt op i 100.000 kr. 
En anden mulighed er at give virksomhederne ret til at få refunderet deres lønudgifter i en længere periode under forudsætning af, at manden tager en del af barslen. Far på barsel er nemlig den hurtigste vej til mere ligestilling på arbejdsmarkedet. 
Endelig bør en del af pengene bruges på at oplyse virksomhederne om barselsfonden. En ny undersøgelse fra Akademikernes Centralorganisation viser nemlig, at loven er en velbevaret hemmelighed i store dele af erhvervslivet. Den hemmelighed vil vi gerne være med til at afsløre. Hele forudsætningen for, at loven virker, er jo netop, at virksomhederne kender til den. 

