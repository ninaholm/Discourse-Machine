Fattigdomsåret er forbi hva nu?

Der bliver stadig flere fattige i Danmark.


 200.000 mennesker her i landet lever på eller under OECD's fattigdomsgrænse, som er 50 procent af medianindkomsten i samfundet.
Nye beregninger foretaget af Arbejderbevægelsens Erhvervsråd viser, at 107.000 af dem ikke bare lever på, men laver langt under fattigdomsgrænsen. De har mindre end 40 procent af midterindkomsten her i landet. I disse familier lever 24.000 børn.
Fattigdom får antallet af julehjælpstrængende til at stige kraftigt fra år til år. Det stigende antal ansøgere har fået Frelsens Hær til at droppe hjælpen til folkepensionister, enlige og par uden hjemmeboende børn.
Kirkens Korshær i København, som har arbejdet med julehjælp til nødstedte familier mange år, oplever 2010 som det hidtil værste. Aldrig har så mange ringet  fra hele landet for at få støtte.
Mødrehjælpen oplever næsten en fordobling i ansøgertallet fra godt 900 børnefamilier sidste år til formentlig 1.500 i år.
Børnenes Kontor vurderer, at organisationen i år får dobbelt så mange ansøgere til julehjælp, som der er penge til - samtidig med at det er blevet sværere at samle penge sammen.
Antallet af danskere, der må gå fra hus og hjem, har aldrig været højere. I alt er der i løbet af første halvår 2010 blevet gennemført 2.338 såkaldte udsættelsessager pga. ubetalt husleje. Ifølge Christian Høgsbro, administrerende direktør i AAB, sættes der 10 på gaden om måneden.
Politisk svigt
Er regeringen og deres støtteparti DF, som jo kalder sig 'de svages parti', tilfredse med tallene?
Fattigdomstal som stiger og stiger, fordi 'de svages parti' sammen med denne 'de ufinansierede skattelettelsers regering' har gennemført love, som igen og igen går ud over de svage.
Kontanthjælpsloftet, starthjælpen, introduktionsydelsen til flygtninge og 450-timers reglen. Der sættes loft over, og reduceres i børnefamilieydelse. Satspuljen, der i høj grad finansierer initiativer til gavn for de udsatte grupper, falder fra omkring 1 milliard kroner i 2010 til 309 millioner kroner næste år.
Der indføres besparelser på uddannelser som produktionsskoler, almen voksen uddannelse, efterskoler og folkehøjskoler - alle uddannelsesområder, som tager sig af svage unge.
Så hvad er det kommet ud af dette fattigdomsår? Svaret er flere fattige, og det vil det fortsat være, til vi får en ny regering, der ikke bare kalder sig, men også er de svages partier.

