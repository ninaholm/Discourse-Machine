Sexturisten er en hvid mand
Men vestlige kvinder får også foldet deres indre blomst ud i den tredje verden mod betaling i mobiltelefoner og nye gummisko


 » Come on, spend the night with me. It will cost you nothing,« siger en taxichauffør til mig i Gambia. Han har sat Dolly Partons Jolene på anlægget, og »Please don’t take him just because you can« brager knitrende ud af de slidte højttalere, mens han sætter fart under taxiens hjul. Jeg kigger på ham. Han er i midten af tyverne, smuk og har en meget veltrænet krop. Jeg kan ikke undgå at bemærke hans arme og hænder på bilens ret.
»Har du ikke en kæreste?,« spørger jeg nysgerrigt. Jo, jo, det har han, men understreger, at han slet ikke elsker hende så meget, som han ville kunne elske mig. Jeg griner. Situationen er åndssvag, men på en eller anden måde kan jeg ikke lade være med at føle ømhed overfor chaufførens umiddelbare forsøg på at få sig en sugar mummy – en rig kvinde, der til gengæld for sex, bidrager materielt til hans overlevelse.
For selv om min chauffør fortæller, at det ikke ville koste mig noget at tilbringe natten med ham, er det nu en sandhed med modifikationer. Efter at jeg har interviewet flere europæiske kvinder på ferie i Gambia, viser det sig, at romancer mellem de lokale mænd og de, i forhold til gambisk standard, rige hvide kvinder, har deres egen bytteøkonomiske logik. Ting og sager udveksles i en lind strøm og udgør en væsentlig dynamik til de seksuelle forholds opretholdelse her – der kan være tale om alt fra mobiltelefoner, tøj, løbesko, underholdning, biler og huse, afhængigt af relationernes varighed og grad af involvering.
Har man de seneste tre torsdage fulgt Suzanne Bjerrehus og Karen Thisted i Mormors bordel på TV 2, er der også sat billeder på forestillingen om den kvindelige sexturist. Og på trods af udsendelsernes simple fremstilling er det væsentligt at føje den vinkel til debatten om sexturisme. For flere steder i verden folder forlystelserne sig ud, og her i Gambia har mænd eksplicit blik for de kvinder, som ’endnu ikke har foldet deres ’indre seksuelle blomst ud’.
»Du kan se det på deres gang,« siger en gambisk beach boy til mig, da jeg interviewer ham på stranden. »Den hvide kvindes måde at bevæge sig på afslører på lang afstand, om hun er ’optaget’ eller stadig har the real gambian experience til gode«.
Bemærkningen falder umiddelbart tilfældigt, men jeg kan ikke lade være med at spekulere over, om det nu er rigtigt. Tænk hvis det er sådan, at vores forestilling om et overseksualiseret vestligt samfund blot er overflade – en diskurs, der ikke har forplantet sig kropsligt og afslører sig som en anspændt måde at være og bevæge sig på.
Tænk hvis det er sådan, at en kropslig, følelsesmæssig og social fattigdom må dulmes og botaniseres andet steds i verden. Gambia er ikke blot er et lille kvindeligt ’hul’ i fortællingen om ’sexturisten’, alligevel fokuserer undersøgelser og debat om sexturisme næsten udelukkende på vestlige mænd, der ’udbytter’ kvinder fra tredjeverdenslande. For nylig (igen) med Jørgen Leth, kokkens datter og nu udviklingsministerens unuancerede indblanding.
Men selv om vi sjældent taler om det, er det ikke kun i Mormors bordel, at man kan finde sexturisme-fænomenet i dets ’omvendte’ betydning. Nyere forskning peger på, at omfanget af vestlige kvinder, der indgår i bytteøkonomiske seksuelle forhold med mænd fra tredjeverdenslande, er stigende.
Den indsigt bidrager, uanset hvad, til en kritik af den prostitutionsdebat, der ensidigt fokuserer på mænds umættelige behov efter købesex. Vi taler ikke om det, men kvinder gør det også; fletter deres hvide fingre med sorte mænds, når de er på ferie i Afrika og Caribien. Og undersøgelserne viser endda, at de transnationale ’køberomancer’ også og uanset køn handler om udveksling af følelser og intimitet og ikke blot består af koldblodig udbytning af et offer – selv om det også sker.
I taxien i Gambia er vi nået til Dolly Partons Working 9 to 5. Da jeg stiger ud af bilen, kan jeg ikke lade være med at spekulere over, om det var min måde at bevæge mig på, der initierede taxichaufførens køberomantiske invitation. Alene tanken gør mig lidt anspændt.
 
Marie Bruvik Heinskou er sociolog
Ugens personlige klummer: Mandag: Derudefra, Tirsdag: Kampzoner, Onsdag: I medierne, Torsdag: I kulturen, Fredag: 10’erne Lørdag: Borgen

