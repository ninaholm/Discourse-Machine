Brug din frihed til det relevante
Vi har brug for at den enkelte studerende frigør sig fra forestillingen om uddannelse, som sit eget personlige projekt. I stedet synes jeg, at den studerende bør se fordelen i, at gøre en indsats sammen med andre, for andre


 
	For et liberalt samfund drejer det sig ikke om at fjerne de studerendes frihed. Det handler om at forme brugen af frihed anderledes.

	Min vietnamesiske kollegas far er uddannet ingeniør. Egentlig var hans ønske at læse litteratur ved Hanoi Universitet. Det tillod det kommunistiske regime i 1960 ikke, og han blev sendt til Beijing for tage en ingeniøruddannelse.

	Vietnams industrielle udvikling havde nemlig brug for ingeniører og var man dygtig til litteratur, så var man også god til andre ting. Mottoet var dengang, at alt kan læres. Derfor blev min kollegas far en dygtig ingeniør med litteratur som hobby.

	I sammenligning med datidens vietnamesiske uddannelsespolitik dikterer vi på ingen måde unges valg af studie i Danmark. Politikere nøjes med at være skuffede over deres valg.

	Denne sommer var skuffelsen dog lidt mindre. Årsagen var, at de unges frie valg af uddannelse i højere grad var præget af, om studiet havde udsigt til et job. Alligevel har debatten kørt i den gamle rille om, hvorvidt nok studerende vælger de uddannelser, der er brug for på arbejdsmarkedet eller om universiteterne uddanner dem til arbejdsløshed.

	Alt kan læres

	Denne diskussion handler om frihed. Det gør den, fordi vi værner om den studerendes frihed til at vælge. Problemet er ikke friheden, men hvordan den bruges. Man kan udtrykke det på den måde, at det danske masseuniversitet er en historisk succes, der ikke bare giver studerende en forestilling om, at de har muligheder for at blive til noget, men også for at vælge frit, om de vil vælge at gøre noget andet deres forældre.

	Vi har brug for at den enkelte studerende frigør sig fra forestillingen om uddannelse, som sit eget personlige projekt. I stedet synes jeg, at den studerende bør se fordelen i, at gøre en indsats sammen med andre, for andre.

	I år brugte danske studerende faktisk deres frihed til at vælge uddannelser, som også andre vurderer som relevante.

	Alt kan læres er mottoet for det danske vidensamfund anno 2013 – også at bruge friheden på en relevant måde.

Claus Holm, lektor, Institut for Uddannelse og Pædagogik, Aarhus Universitet

