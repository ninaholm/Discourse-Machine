Nye tanker (og penge), tak



 
Målt i biografbilletter og filmpriser har dansk spillefilm det fint i disse år. Kigger man derimod om bag lærredet, så er mekanikken bag vores anerkendte filmproduktion begyndt at knirke gevaldigt. En ny medievirkelighed med populære streaming- og video on demand-tjenester har udhulet indtægterne på filmudlejning, dvd- og BluRay-salg. Produktionsøkonomien mangler chokerende 40-60 millioner kroner om året, hvis der fortsat skal produceres ligeså mange film som tidligere – viser en undersøgelse. Og mens de brede krimier og komedier stadig har et stort publikum og gode overlevelsesbetingelser, så er mere kunstneriske og smalle film under stort pres. Om fem-ti år kan ’fint’ være blevet til ’fesent’ for dansk film.

Det er altså udfordringen, når det kommende fireårige filmforlig skal ændres inden udgangen af næste år. Og i går offentliggjorde Det Danske Filminstitut deres oprids af fire forslag, der, som beskrevet i gårsdagens avis, på hver sin måde eller kombineret kan forbedre forholdene.

	Ifølge rapporten kan man 1) tildele flere offentlige støttekroner til dansk film. Man kan 2) omfordele indtægterne i filmbranchen, således at producenterne, der tager den største risiko, får et større stykke af den kage, som de deler med biografer og distributører. Man kan 3) indgå mere lukrative aftaler med streaming-tjenesterne og få danske film hurtigere fra biograf til stue. Og så kan man 4) overlade magten over licensmillionerne til filmbranchen for at hindre tv-stationernes sikre valg.

Forslagene er fremtidsrettede mod en ny digital virkelighed. De har kunstneriske film for øje, og de bør vedtages i sammenhæng. For der er brug for at satse på og afprøve nye finansieringsmodeller fremfor at stagnere med de gældende. Det skal hele branchen motiveres til. Samtidig er det svært at forestille sig, at et 40-60 millioner kroners hul i økonomien i første omgang kan lukkes uden hjælp fra staten.

	Dansk film skal garanteres en realistisk måde at skabe vigtig film- og tv-kunst på, men også gives et incitament for at udvikle nye tanker og modeller, så vi også i fremtiden kan udfolde os filmkunstnerisk og spejle verden og os selv fint og varieret.

