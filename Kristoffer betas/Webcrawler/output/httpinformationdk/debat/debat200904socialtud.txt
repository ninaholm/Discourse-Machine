De socialt udsatte er endnu engang blevet glemt
Forebyggelseskommissionens rapport er kemisk renset for tiltag over for de udsatte grupper i samfundet


Rådet for Socialt Udsatte har beskæftiget sig med social ulighed i sundhed - altså den sundhedsmæssige ulighed - som er betinget af sociale forhold, og som netop derfor også burde kunne ændres. Derfor har vi med spænding ventet på Forebyggelseskommissionens rapport.Vi havde en forventning om, at rapporten havde nogle sikre analyser på dette område, fulgt op af målrettede forslag. Vi havde troet på vægten af statsministerens udtalelser til Altinget.dk 16. april 2008 om: "At regeringen har bedt om, at forebyggelse over for socialt udsatte bliver taget op i Forebyggelseskommissionen."Det var faktisk også en del af kommissionens opgaveoplæg.Rapportens analyser er kemisk renset for udsatte grupper. I rapportens afgrænsning har eksperterne begrundet dette med formuleringen: "Forebyggelseskommissionen har i sine analyser af forslag til styrkede indsatser over for de sundhedsmæssige udfordringer, hvor dette har været relevant og muligt, vurderet potentialet i forhold til de mindre ressourcestærke grupper."Et større skelEfter at have læst rapporten står det klart, at det åbenbart hverken har været 'relevant eller muligt'. Ærgerligt! Rådet håber, at regeringen i sit videre arbejde med rapportens forslag vil gøre sig den ulejlighed. Det oplyses dog i rapporten, at når dødeligheden i befolkningen generelt falder, stiger uligheden mellem socialgrupperne og mere præcist: Dødeligheden i gruppen af mennesker med korte uddannelser falder ikke tilsvarende som i gruppen med længere uddannelser. Når vores generelle sundhed målt på middellevetid stiger, er det altså den del af befolkningen, der i forvejen har længst levetid og flest raske leveår, der får mest glæde at den. Det kan altså konkluderes, at når man bare sikrer en øget middellevetid gennem bedre velfærd og sundere levevis, er det de, der i forvejen har det bedst, der først og fremmest får gavn af den.Det burde have været en værdig udfordring for kommissionen at kunne komme med forslag til, hvordan man ændrer på denne form for skævhed. Men sådan blev det ikke. Man kunne bl.a. have foreslået, at der forskes mere i, hvilke forebyggelsesinterventioner, der virker over for socialt udsatte, men det er det ikke blevet til - heller ikke selv om rapportens indledende kapitler peger på, at en sådan viden mangler.Lettest og billigstSocial ulighed præsenteres i rapporten alene gennem forskelle i uddannelseslængde, mens konsekvenserne af økonomisk fattigdom i forhold til helbred ikke beskrives. Ja, ordet 'fattigdom' bruges faktisk kun én gang i hele rapporten. Og det er i en sammenhæng, hvor det viser sig, at momssænkning på sunde fødevarer ikke får fattige til at købe flere af dem.Man kan jo tænke, hvad man vil om, at fattigdom og fattigdommens sundhedsmæssige konsekvenser ikke tages op til grundig debat af en forebyggelseskommission.Jeg tænker, at det hænger sammen med, at det vil være lettest og billigst at opnå nogle års længere middellevetid for hele befolkningen ved at øge middelklassens og de bedst uddannedes sundhedstilstand og så bare lade fattige og socialt udsatte sejle i deres egen sø.Preben Brandt, dr.med., formand for Rådet for Socialt Udsatte
