Nu må Information da samlet ku’ li’ EF/EU
Når Informations modstand mod EF for 40 år siden i dag får sådan ret, at modstanden nu støttes af EU selv! (Eller i hvert fald af den danske EU-kommissær)


 Kort og godt: Information fik ret. Som så ofte før og sikkert også siden. Men i sådan en grad, som retten kan noteres på netop denne 40-års dag, er den alligevel usædvanlig. Dengang, 2. oktober 1972 havde 68-oprøret eller i hvert fald -røret fire år forinden for længst ramt Information, så chefredaktøren kunne og ville slet ikke suverænt tale på hele bladets vegne, og da slet ikke i spørgsmålet for eller imod Danmarks EF-medlemskab. som på det lidenskabeligste delte redaktionen. Alligevel er der ingen tvivl om, at Knud Vilby, der på forsiden talte modstandernes sag, også talte det daværende redaktions-flertals sag, når han skrev:
»Der var en gang, da ordene fremskridt, udvikling og vækst alene kunne have en positiv betydning. Forfatterne tiljublede fremskridtet og udviklingen. Fremtid var altid ensbetydende med noget bedre. Fremtid og fremskridt var nemlig ét. I dag er et nyt samfundssyn ved at vokse frem. (...) Grundlaget for mange nej-sigeres enkelt-argumenter i EF-debatten er en stadig mere grundlæggende skepsis over for samfundets udvikling. (...) Udviklingstroen har mistet sin hellige kraft,« erklærede Vilby. »Skavankerne er blevet for tydelige.«
Hvilke skavanker? De herskende ’udviklings- og vækstteorier’, svarede redaktøren. Kort og godt.
Dengang.
Som i dag når Informations nuværende redaktør igen ofte lader avisen anfægte de herskende udviklingsteorier. Om uendeligt øget økonomisk vækst i forbrug af naturens dog substantielt begrænsede materielle goder (ressourcer).
Men i dagens anledning og i det hele taget er det – i ordets bedste forstand – lige så sensationelt, at Knud Vilbys Information-modstand mod EF for 40 år siden nu får ret af – EU selv!
I hvert fald af den danske EU-kommissær.
I onsdags (26/09/12) kunne dagbladet Politiken under overskriften »Connie Hedegaard vil have et opgør med ’brug og smid væk’« citere kommissæren for følgende:
»Vi er nødt til at diskutere vækst på en anden måde.«
Det er vi – nu som dengang – af flere grunde. Men, siger klimakommissæren fra EF/EU, »jeg synes, det er interessant, at vækstraten årti efter årti er aftaget, og vi bliver alligevel ved med at tale om den økonomiske krise, som om at lige om lidt så kommer vi tilbage til gode gamle dage, hvor der var stor årlig materiel vækst.«
Og så kommer opgøret med det EF/EU, vi har kendt i fyrretyve år (selv om nogen af os blev nødt til efter nogle eller mange år at sige en slags ja til foretagenet for at undgå at sige nej til det sammen med Pia Kjærsgaard og Søren Krarup):
»Det kan ikke nytte noget,« erklærer Connie Hedegaard nu, »at vi i Europa siger: Fint nok med alt det miljø og klima. Det kan vi godt komme til. Men først skal vi løse den økonomiske krise. Og derudover har vi problemer med job og stor ungdomsarbejdsløshed, og det må vi så løse som nummer to. Og så til sidst kommer alt det med miljøet.«
Det kommer ikke sidst.
»Altså, det kunne jo godt være, at løsningen er at tænke de her ting lidt mere sammen og diskutere lidt mere substantielt, hvad det er for en vækst, vi skal skabe for at komme ud af krisen.«
Som det fremgår af dagens avis, sluttede Informations nej-sigende leder for 40 år siden med forjættende ord om at tvinge »de politiske og økonomiske magthavere til at tænke sig om«. Det lykkedes som bekendt ikke. Naturens sande tilstand er siden blevet forfærdende meget mere forringet. Hvad angår udsigterne for skikkelig og rimelig overlevelse for planter og dyr over amøbestadierne. Og dermed også for menneskebørnene på denne klode.
Sådan slutter EU-kommissæren også med forjættende ord om, at hun ikke vil bøje sig for de grænseløst mange breve, »jeg får fra virksomhedsledere, som siger: Vi har krise. Lad nu være med at bede os om at gøre det ene og det andet. Det vil svække konkurrenceevnen. Jeg tror, den største fare er, at vi bliver ved med at tro, at vi bare skal blive ved med business as usual«.
Den fare påpegede (en del af) Information allerede for 40 år siden – inspireret af bl.a. FN’s første netop afholdte miljø-topmøde og af den såkaldte Rom-klubs netop udsendte påvisning af ’Grænser for vækst’. I protest mod EF/EU.
Nu har vi trods alt omsider fået en (enkelt) EU-kommissær, der advarer mod den samme fare.
Advarer mod fremskridtet, som vi hidtil har kendt det.
Det er dog et fremskridt.

