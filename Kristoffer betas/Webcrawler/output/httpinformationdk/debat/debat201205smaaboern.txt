Småbørn er søde, men kedelige
Derfor foretrækker de fleste forældre at lade pædagoger passe rollingerne, mens de udvikler sig selv på arbejdsmarkedet. Spørgsmålet er så, om pædagogerne også keder sig


 En enkelt af mine veninder har formået at holde barselsorlov med sine fire børn uden at kede sig desperat undervejs. Hendes evne til at nyde hverdagen med yngelpleje er misundelsesværdig – og sjælden, så vidt jeg kan dømme ud fra mødrene i min omgangskreds. De har stort set alle været ramt af et sugende savn efter arbejde og kolleger, efter samtaler med voksne og oplevelser i hverdagen, som bevæger sig ud over bleskift, babymos og babybøger med 45 ord.
Med noget, der lignede hudløs ærlighed, betroede 30-årige Amira i Sex, kaos og bekendelser DR2’s seere sin fortvivlelse over at tilbringe 15 måneder i husarrest med sine tvillingepiger, mens kæresten Kim gik på arbejde: skrig og skrål, mad og lort – »og mere lort,« sagde hun til kameraet.
I sit store essay Kærlighed i tilgift. Moderkærlighedens historie punkterede den franske filosof, Elisabeth Badinter, for 30 år siden myten om naturlig moderkærlighed. Kvinder har altid gjort oprør mod at gå i ét med moderskikkelsen, og befriet sig fra småbørn med ammer, barnepiger og plejefamilier. Badinter dokumenterede en historisk ligegyldighed over for børn, som er svært fordøjelig for nutiden: I 1780 rapporterede politiinspektøren i Paris eksempelvis, at: »ud af de 21.000 børn, der årligt fødes i Paris, bliver kun 1.000 ammet af deres mor. Andre 1.000 heldige bliver ammet i hjemmet, mens resten, altså 19.000, bliver sendt på landet til en amme.« Politiinspektøren var alarmeret, fordi ligegyldigheden havde fatale konsekvenser i form af tårnhøj børnedødelighed.
Siden oplysningstiden og Jean-Jacques Rousseaus opdragelsesværk Émile har samfundets autoriteter igen og igen appelleret til kvindernes pligtfølelse og pirket til deres skyldfølelse for at lokke dem ind i et ’naturligt’ moderskab.
Et dansk eksempel fra den mandligt forsørgede kernefamilies guldalder er overlæge Axel Tofte. Stærkt inspireret af Sigmund Freud forklarer Tofte i Seksuel Hygiejne. Håndbog i seksuel oplysning – som udkom i 125.000 eksemplarer fra 1942 til 1957 – forskellene mellem kønnene: »Som i legemsbygning udvikler kvinden sig også mindre i åndelig henseende end manden og er i flere retninger beslægtet med barnet, hvad der er af betydning for hende som moder, idet hun herved bevarer større forståelse for barnet, mens manden gennem sin stærkere udvikling fjerner sig fra barnet og derved stilles fremmed over for det.«
Med Badinter må man ironisk spørge: Hvis kvinderne har en sådan natur og altid har udfoldet den, hvorfor har læger og andre autoriteter så måttet gentage deres naturargumenter gang på gang i hundreder af år. Er det ikke indirekte bevis for, at masser af kvinder aldrig har ladet sig overbevise om, at de kunne få alle deres intellektuelle og følelsesmæssige behov dækket i moderskabet? Frigørelsen fra ’det naturlige moderskab’ er betingelsen for kvinders personlige frihed. Derfor er vuggestuer så uundværlige – og derfor oplever moderne mødre og fædre ofte kritik af vuggestuerne som et angreb på deres forældreansvarlighed.
Men det kætterske spørgsmål er, om nogle pædagoger keder sig lige så meget i samværet med småbørn som mødre på barsel. Spørgsmålet er affødt af det postyr, som ph.d.-stipendiat Ole Henrik Hansens vakte med sine udtalelser om vuggestuer, hvor pædagogikken er reduceret til rene bleer, affodring og lange timer på legepladsen, hvor børn i flyverdragter tøffer planløst rundt som »sanseløse pingviner«, mens pædagogerne samles under halvtaget, hvor de snakker uforstyrret af børnene.
Ifølge Ole Henrik Hansen er opskriften på en god vuggestue ikke flere pædagoger, men bare(!) en blanding af kærlig omsorg, dygtig organisering af hverdagen og de voksnes engagement.
Selvfølgelig afspejler relationerne mellem børn og pædagoger, hvordan institutionerne ledes. Selvfølgelig skal dovne og uengagerede pædagoger tage sig sammen og gøre deres arbejde ordentligt. Men blandt de cirka 12.000 pædagoger, der arbejder i vuggestuer, er der med stor sandsynlighed en væsentlig andel, som efter en årrække med bleskift, pottetræning, spisetræning, sprogtræning samt en uendelig række spise-, saftevands-, påklædnings- og sovesituationer er kørt lige så mentalt trætte som en tvillingemor på 15. barselsmåned.
Over for dem hjælper ingen moralsk løftede pegefingre. Her hjælper kun kollektiv selverkendelse og gode aftaler om efter- og videreuddannelse, der gør det muligt at skifte spor i arbejdslivet.
Pia Fris laneth er forfatter og foredragsholder

