Befriende Villy



 Midt på eftermiddagen i går var der over 600 reaktioner på SF-formand Villys Søvndals skarpe blogindlæg mod Hizb ut-Tahrir. Og medmindre SF's partikontor sidder på Pravda-maner og sorterer de kritiske indlæg fra, så er der tale om en helt usædvanlig og nærmest manifest opbakning til Søvndals angreb på de yderligtgående muslimer i Danmark. "Godt gået," "tak Villy," "bravo," "klar og fornuftig tale" lyder reaktionerne en efter en dernedad, og selv om en del af indlæggene givetvis er skrevet af Venstrefolk, så er der ingen tvivl om, at SF-formandens hårde udfald kommer som en befrielse for mange på venstrefløjen. Villy Søvndal skrev i sin blog, at tilhængerne af Hizb ut-Tahrir, som fredag demonstrerede mod genoptrykning af Muhammed-tegninger i danske aviser, ikke hører hjemme i Danmark, "hvis de er så fladpandede, at de virkelig ønsker Kalifatet og Sharia indført." "Der er lande i verden, der er meget tættere på disse tossers våde drømme," skrev Søvndal og opfordrede demonstranterne til at slå sig ned i Iran eller Saudi- Arabien i stedet.
For så vidt er der ikke noget nyt i hverken Villy Søvndals eller SF's holdning til fundamentalisterne. Partiet har aldrig støttet eller udtrykt sympati for Hizb ut-Tahrir eller de, der sympatiserer med organisationen - tværtimod. Og SF mener fortsat ikke, at Hizb ut-Tahrir skal forbydes ud fra argumentet om, at den slags synspunkter skal bekæmpes med ord og holdninger frem for med straf og forbud. Nej, det nye er ordvalget. Villy Søvndal taler om groteske synspunkter og vanvittige demonstrationer og patetisk ubehjælpsomhed i et indlæg, som bærer præg af et sandt raseri over, at krav om middelalderligt religiøst diktatur tilsyneladende fortsat bliver taget alvorligt. 
På det parlamentariske plan har Villy Søvndal med sit udfald begået et kommunikativt hattrick. Han har godt og grundigt overhalet "oppositionens leder", Helle Thorning-Schmidt, og Socialdemokraterne, som alt for ofte ender med lidt for meget uld i mund, når disse spørgsmål er til debat. Samtidig har Villy Søvndal distanceret sig endegyldigt fra den del af venstrefløjen, som stadig taler om rummelig multikulturalisme og plads til alle synspunkter og værdier. Hvis nogen under sidste års valgkamp var i tvivl om, at SF og Søvndal forholdt sig meget kritisk til Asmaa Abdol-Hamids kandidatur til Folketinget for Enhedslisten, så er de i hvert fald ikke længere i tvivl om, hvor partiet står i den til tider meget polariserede debat om kulturelle, religiøse og demokratiske værdier. Endelig som det tredje har Villy Søvndal med sit udfald gjort et tiltrængt indhug i Dansk Folkepartis mediemæssige monopol som forsvarere af danske demokratiske værdier. Der er ingen tvivl om, at det har ærgret mange SF'ere og socialdemokrater, at Dansk Folkeparti har formået at tegne en falsk uenighed og nogle kunstige fronter, fordi ordvalget på højre fløj i Folketinget har været langt stærkere og mere entydigt.
Men skal Villy Søvndal forblive tro mod sine egne og venstrefløjens idealer, er det naturligvis vigtigt, at han fastholder en knivskarp skelnen mellem yderligtgående "tosser" som dem, der sympatiserer med Hizb ut-Tahrir, og så resten af det muslimske mindretal. Det er lige præcis den skelnen, som tilsyneladende ikke er helt klokkeklar for Islamisk Trossamfund og dets talsmand Kassem Ahmad, der i fredags deltog i Hizb ut-Tahrirs demonstration. Og det var formentlig også for at sikre netop den balance, at Villy Søvndal i går fulgte op på sin tirsdagsblog med et nyt indlæg, der slår fast, at "der ER diskrimination i Danmark mod mennesker med anden etnisk baggrund. Der ER forskelsbehandling. Der ER uretfærdigheder, der rammer etniske minoriteter, og der ER en generaliserende og nedladende debatform, som særligt rammer muslimer." 
Den skillelinje, som har tegnet sig på venstrefløjen, og som er blevet mere og mere tydelig siden før Muhammed-krisen, går forenklet sagt mellem dem, der i mellemfolkelig og multikulturel sympati sætter det kulturelle øverst og derudfra forklarer forskelle i værdier og livsopfattelser. Alle kulturer er i denne optik nærmest ligeværdige, og ingen kan lære noget af den anden, vi er bare forskellige. Problemet med denne tilgang er, at den har en uhyggelig tendens til at retfærdiggøre eller se igennem fingrene med selv den groveste undertrykkelse, om det er af kvinder, andre religioner eller af seksuelle minoriteter. Det kan forklares eller bortforklares med, at det skyldes andre kulturelle normer og traditioner. Over for denne relativisme står venstrefløjens mere traditionelt rodfæstede idealer om lighed og frihed, som Villy Søvndal er eksponent for. De er tro mod internationalismen, universelle rettigheder, frigørelse, demokrati og kampen mod undertrykkelse af enhver art. De to strømninger, som præger venstrefløjen, udkæmper fortsat en sej kamp, men skal man bedømme det umiddelbare styrkeforhold ud fra de mange sympatitilkendegivelser på SF's hjemmeside, så har Søvndals linje fået overtaget. Heldigvis.

