Flere djøf’ere til Folketinget
LEDER


 Folketinget vedtager love, modtager svar og får tilsendt notater af regeringens ministerier, som dets medlemmer og pressen ikke kan gennemskue til fulde og i tide. Det viser en række sager, som journalist Jesper Tynell afdækker i den omdiskuterede bog Mørkelygten via anonyme embedsmandskilder og dertilhørende skriftlig dokumentation. Det gælder blandt andet det yderst tvivlsomme juridiske grundlag for Danmarks deltagelse i Irakkrigen i 2003 og det optjeningskrav, der blev hæftet ved børnechecken i VK-regeringens tid, men som senere viste sig at være i strid med EU-retten.
En anden nylig sag illustrerer derudover, hvordan det er muligt at få Folketingets medlemmer til at vedtage lovgivning, hvis følger kun få mennesker i embedsværket og regeringen kan have haft det fulde overblik over. Det er sagen om loven om Forsvarets Efterretningstjeneste (FE), som blev vedtaget af et bredt flertal i Folketinget sidste år. Loven giver ifølge en række jurister tjenesten mulighed for at tappe og videregive store mængder såkaldt rådata til udenlandske samarbejdspartnere i efterretningsverdenen. Videregivelsen kan endda ske, selv om de store mængder uforarbejdede data indeholder følsomme oplysninger om danskere. Men ved lovbehandlingen diskuterede Folketingets medlemmer slet ikke, om det var fornuftigt at give tjenesten hjemmel til at tappe og videregive rådata til udenlandske efterretningstjenester. Pressen bragte heller ikke diskussionen op. Det skete først, da Information langt senere beskrev, hvordan der efter alt at dømme eksisterer et konkret samarbejde mellem danske FE og NSA om tapning af data fra fiberkabler i Danmark og videregivelse til den amerikanske tjeneste.
Den manglende diskussion kan have sin årsag i, at tjenestens udvidede beføjelser ikke fremgik direkte af lovforslagets paragraffer, og at det kun med en omhyggelig juridisk analyse af bemærkningerne til loven var muligt for en række jurister efterfølgende at gennemskue, hvordan tjenesten lovligt kunne deltage i et sådant samarbejde. Siden da har Liberal Alliance og Enhedslisten erkendt, at de ikke vidste, at loven indeholdt den beskrevne beføjelse. Selv om Enhedslisten ikke stemte for loven, er det alligevel afgørende for lovgivningsprocessen, at partier, der stemmer imod regeringens lovforslag, har mulighed for at forstå dem i dybden. Mindre problematisk bliver det heller ikke af, at selv den daværende socialdemokratiske ordfører ikke var helt klar over, om han overhovedet havde behandlet lovforslaget.
Sagen udstiller behovet for, at Folketinget får tilført analysekapaciteter, der kritisk og uvildigt kan gennemgå og udlægge den siddende regerings lovforslag og svar til Folketingets medlemmer. En begyndelse kunne være ansættelse af jurister og økonomer, som Folketingets medlemmer kan trække på, når der opstår tvivlsspørgsmål eller behov for at udrede lovforslag eller ministersvar. Modargumenterne er, at det vil være både dyrt, og at oppositionen vil kunne misbruge analysekraften til opmærksomhedskampe i medierne. Det kan meget vel være, men i så fald mangler modstanderne at give svar på, hvordan Folketinget ellers kan styrkes. Kun en del af problemet kan løses ved at stramme reglerne for, hvornår embedsmænd skal sige fra over for en minister eller en departementschef. En sådan opstramning ville formentlig ikke have gjort loven om Forsvarets Efterretningstjeneste mere forståelig for Folketingets medlemmer. Til det formål skal der bruges analysekraft.
Selv om det kan forekomme naivt at forestille sig, at de partier, der typisk bærer regeringsmagten, vil imødekomme et krav om at styrke Folketinget, så indeholder det nuværende regeringsgrundlag trods alt løse formuleringer om »bedre lovkvalitet« og kontrol af »regeringens embedsførelse«. Således vil det være en rimelig afskedssalut fra en regering, der ellers har gjort sig mest i tiltag, som har trukket i den modsatte retning: En offentlighedslov, der indskrænker indsigten i ministeriernes arbejde, korte høringsfrister til nye lovforslag, sene svar på forespørgsler til ministre og en tyndt begrundet afvisning af et forslag om at indføre parlamentariske høringer, der kan udrede betændte sager.

