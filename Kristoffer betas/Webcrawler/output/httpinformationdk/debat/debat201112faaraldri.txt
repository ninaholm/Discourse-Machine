Man får aldrig børnehjemmet ud af kroppen
Tidligere i år udkom en rapport om omsorgssvigt på danske børnehjem i 1960’erne og 1970’erne. Endnu har ofrene ikke fået en officiel undskyldning. Jan Nørager Lausersen fortæller, hvordan det var at læse rapporten, når man selv er vokset op på børnehjem


Jeg fik stukket en rød bog i hånden af en ven. Nu sidder jeg her på landevejen, på vej hjem fra arbejde og græder. Det er sent, der er mørkt i bilen, for lyset i instrumentbrættet virker ikke. Jeg er kørt ind til siden og bare sidder i mørket og græder.Jeg har læst rapporten ... den røde bog, jeg fik stukket i hånden. Den beskriver massive overgreb på børn på danske børnehjem i 1960-70’erne. Herunder på institutionen Godhavn.Den røde bog beskriver faktuelt og nøgternt, hvordan helt normale børn dagligt blev fornedret og ydmyget. En række udsagn fra tidligere beboere på Godhavn, er sammenholdt med originalt journalmateriale fra dengang og den daværende lovgivning på området. Det er ikke svært at konstatere, at der blev begået ulovligheder på Godhavn, og at det statslige tilsyn var ikkeeksisterende.I første omgang forestillede jeg mig, at rapporten skulle være en øjenåbner for danskerne, så de kunne se det ufattelige svigt, den daværende regering og dens embedsapparat begik. Så børnene fra Godhavn og andre børnehjem kunne få den uforbeholdne undskyldning og anerkendelse, de har krav på. Sådan er det ikke gået. Det er åbenbart svært at undskylde, når det er børn, det drejer sig om? Hvis vi herhjemme havde haft et fængsel, der behandlede fangerne på samme måde, som børnene i rapporten bliver behandlet, ville myndighederne næppe have siddet det overhørigt.Svært at begribeJeg er selv børnehjemsbarn, så jeg læser nok tingene anderledes end folketingsmedlemmer, psykologer og andre fagfolk, som ikke har været på børnehjem og ikke kender til de massive svigt, jeg oplevede som barn.Rapporten baserer sig meget faktuelt og systematisk på konkrete indsamlede minder fra børnehjem. Jeg formoder, at den præsenterer fakta i den form for at vinde anerkendelse hos det klientel, den er tiltænkt. Jeg har bare en anden fornemmelse i hjertet efter at have lagt bogen fra mig og tygget på den i et par dage. Jeg føler, at I, som ikke har været på børnehjem, slet ikke forstår, hvad det er, der sker. Har du måske nogen sinde som voksen tænkt på, at du er alene i verden? Dem, der er dine, er her ikke. De kan ikke skærme dig mod det forfærdelige, du oplever. Hvis du som lille blev utryg ved noget, løb du hen til din mor eller far og blev taget op på armen i sikkerhed. Derfra kunne du blive fortrolig med det fremmede. Hvis du slog dig, løb du hen til en voksen for at få at vide, om det var alvorligt, eller om der bare skulle pustes. Om aftenen blev du puttet i din seng, og inden du sov, kunne du høre de voksne pusle lige uden for døren, og du faldt i søvn i vished om, at de passede på dig.Men hvad nu, hvis der ikke var nogen at løbe til? Ingen, der tog dig op, ingen der passede på dig? Det er det, børnene her i den røde bog har oplevet, endnu før de havde levet på jorden i 10 år! De måtte overleve, så godt de kunne. De fik ikke opmærksomhed og berøring fra en voksen, kun tæv.Jeg blev halvmasochistisk, da jeg som barn boede i et sådant miljø, for det instinktive behov for kontakt er der jo stadig.Kan du forestille dig som barn, ligge i din seng på sovesalen, lyset er slukket, og du er alene under dynen med angsten for i morgen? Der er ingen, der sætter sig på sengekanten og lægger sin hånd på din kind og fortæller dig, at du er den dejligste i hele verden. Du er helt alene. Du er otte år.Ar på livetKan du forestille dig, at det var dit barn? Min gråd her i bilen er afledt af afmagt og vrede, for med den røde bog kommer så mange af oplevelserne tilbage igen. Børnene fra Godhavn og de andre børnehjem får stemmer. De står omkring mig med deres historier og banker løs på min hjerte, og jeg græder sammen med dem. For vi har alle et stort sort hul inde i os. Et hul, som aldrig blev fyldt med kærlighed, anerkendelse og omsorg. Et hul, som vi nu akavede og handicappede har med igennem vores liv. »Man kan ikke gøre noget ugjort,« siger et barn i bogen, og det er rigtigt. Sårene og følelsen vil altid kunne åbnes.I dag er vi selv voksne, men vi bærer sårene og knuderne i sjælen. Det er os med de lukkede sorte kasser. Os med ståldøre i sjælen, der aldrig, aldrig må åbnes. For der bagved er de farlige, unævnelige følelser. Følelser, man kan blive syg af at tale om. Følelser, der kan forkrampe en så meget, at hele kroppen bliver en stor knude. Skader på sjælen, der er påført os af voksne, der fik betaling af staten. Det er følelser, som giver en rastløs uro, som kun kan stoppes med alkohol eller noget stærkere.Det er ting, vi har med, som aldrig forsvinder. Ting, som vi og vores familier hver dag lever og lider med. Raserianfald, svingende humør, månesyge, langvarige angstanfald, præstationsangst, vågne nætter, dårlig mave, mareridt og manglende koncentrationsevne.Det er også følelsen af at sidde i stuen og være tilskuer og misunde den åbenbare tillid, ’normale mennesker’ har til at eksistere. At se dem grine og være i verden — en verden vi ikke er en del af.Altid udenforVi kender følelsen af at stå ude på vejen en vinter og kigge på sit hus og vide, at dem, man holder af, er inde bag vinduerne, uden at vi føler, at vi hører til. Vi står udenfor. Vi føler, at den normale verden for altid er blevet frataget os.Det er følelsen af, at jeg en dag går min vej og aldrig kommer tilbage. At jeg en dag forlader jeg denne verden uden at sige, hvor jeg tager hen. For alle ved godt, hvor jeg er. Jeg er tilbage, hvor jeg er født — på børnehjemmet. Alene. For min sjæl rejste aldrig derfra. Den mangler at få noget med. Noget den vil søge forgæves efter altid.Der er stille i bilen. Hjemme venter min familie med aftensmaden. Mine store børn er i gang med lektierne eller i værkstedet. Og vores allerbedste i verden — vores fem-årige plejedatter spiller Kinect. Jeg starter bilen. Jeg må hjem. Hjem og skrive.Jan Nørager Laursen er it-konsulent
