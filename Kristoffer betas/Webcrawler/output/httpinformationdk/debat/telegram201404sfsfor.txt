SF's formand undsiger Corydon i velfærdsdebat
Velfærdssamfundet skal ikke være en konkurrencestat, siger SF's formand Pia Olsen Dyhr til Bjarne Corydon.


 Velfærdssamfundet forstærkes ikke som en konkurrencestat, fordi Danmark skal klare sig bedre i den internationale konkurrence, lyder det fra SF's formand, Pia Olsen Dyhr.
Den forhenværende transport- og handelsminister går dermed i rette med finansminister Bjarne Corydon (S), der forsvarer konkurrencestaten i Dansk Erhvervs specialmagasin om konkurrencestaten som det ny velfærdssamfund.
Han mener, at flere danskere skal yde end nyde og forsørges af det offentlige.
- Selvfølgelig er det vigtigt, at så mange danskere som muligt kan klare sig selv. Men jeg køber ikke tanken om, at vi kan forstærke vort velfærdssamfund med en konkurrencestat, siger Pia Olsen Dyhr.
- Ledelsen i Socialdemokratiet har en tendens til at nulstille ideologierne og gøre det til den nødvendige politik. Det er der ikke brug for. Der er brug for et stærkt alternativ til de borgerlige, siger hun.
Derfor opfordrer SF's nye formand SR-regeringen til at lave forlig med venstrefløjen om beskæftigelsessystemet og vækstplanen.
- Virksomheder efterspørger allermest velkvalificeret arbejdskraft. Det kan vi passende gøre i en beskæftigelsesreform. Men det må ikke ende som en spareøvelse. Her har vi en oplagt mulighed for at løfte de arbejdsløse og styrke erhvervslivets konkurrenceevne, siger Pia Olsen Dyhr.
Produktivitetskommissionen påpeger, at kommunerne og staten i 2012 kun sendte en fjerdedel af den offentlige service for 385 milliarder kroner i udbud. Men mere udlicitering er ikke vejen frem, mener SF's formand.
- Vi bevarer ikke velfærdssamfundet ved at gå ned ad en kant med øget konkurrence og flere skatte- og afgiftslettelser, siger Pia Olsen Dyhr.
Spørgsmål: - Har du ikke bare skærpet tonen, nu da SF står uden for regeringen?
- Jeg havde præcis samme tone i regeringen. Jeg sagde det bare ikke i medierne, men i forhandlingslokalerne, siger den forhenværende minister.
