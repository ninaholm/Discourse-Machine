Fra nulforsker til nulleder
Universitetet har brug for ledelse, og her satte man korrekt ind. Men teknokratiet har via ubønhørlig matematik gjort universitetslederen til en kransekagefigur, når tallene for publiceringer foreligger
Københavns Universitet.


 I en kommentar i Information 28. februar stiller lektor Nanna Mik-Meyer spørgsmålet, hvad det har kostet universitetsverdenen at slippe af med 'figuren den dovne universitetslektor/professor'. Mik-Meyer ser perioden fra 2001 og frem som en 'oprydningsperiode', hvor den 'ikke-arbejdende, livsnydende' universitetsforsker ved hjælp af omfattende evalueringer og performance-målinger er blevet jaget ud, og vi derfor nu kan evaluere (sic!), om det var det hele værd.
Mik-Meyers præmis er, at hele dette enorme målings- og evalueringssystem er blevet iværksat for at udrydde de såkaldte nulforskere. Dette er imidlertid en uhyre naiv præmis, hvilket afspejles i spørgsmålet om, hvad det så har kostet, nu hvor opgaven er løst. Ingen minister ville drømme om at gøre dette regnskab op, for opgaven har aldrig været at komme dette problem til livs. Dels er det faktisk aldrig blevet dokumenteret, at universiteterne har lidt under flere dovne ansatte end enhver anden virksomhed, og dels har forskningsinstitutionerne løbende skilt sig af med medarbejdere, der ikke har levet op til deres kontrakter, også før 2001. De fyringer, som det forløbne årti har budt på i forskningen, har intet haft med nulforskning at gøre. De har alene haft at gøre med nedskæringer og uforudsigelige taxameter-tilskud. Trods det faktum, at der brutto er tilført universitetssektoren midler i perioden, er eksempelvist uddannelserne blevet skåret ned år for år, indtil for ganske nyligt. Disse nedskæringer har ironisk nok i vid udstrækning været en direkte konsekvens af de drastisk øgede udgifter til evalueringer og fondsansøgninger, samt, naturligvis, øgede udgifter til et højtlønnet lag af professionelle ledere, som har skullet administrere dette teknokrati.
Bag Mik-Meyers egentlig sympatiske naivitet ligger der et lønligt håb: At kontrollerne, evalueringerne og overvågningen ikke er rettet mod pligtopfyldende medarbejdere som Mik-Meyer selv, men alene gælder nulforskeren. Dette er ikke tilfældet. Dagens evalueringssystem bygger på en ide om, at kvaliteten af vidensproduktion, også Mik-Meyers egen, lader sig udtrykke eksakt i tal. På trods af at dette tal ikke siger ret meget om arbejdets kvalitet og originalitet, bliver det afgørende for beslutninger om ressourcer og strategi. Universitetslederen, som egentlig er blevet ansat for at træffe disse beslutninger, bliver imidlertid reduceret til en regnedreng, som skal tage konsekvensen af tallenes tale.
Universitetet har brug for ledelse, og her satte man korrekt ind. Men teknokratiet har via ubønhørlig matematik gjort universitetslederen til en kransekagefigur, når tallene for publiceringer foreligger. Lederen er frataget sin beslutningskraft.
Det er ikke nulforskeren, der plager forskningen. Universitetet kæmper en ny, tragisk kamp: imod nullederen.

