Drev EU Janukovitj i armene på Putin?
EU var ikke parat til at holde Ukraine skadesløs for den økonomiske straf, Rusland ville påføre landet, hvis det gik i association med EU. Og så væltede korthuset


 Her er, hvad den tidligere ukrainske præsident, Viktor Janukovitj, der i februar blev fordrevet fra sit embede af masseprotester i Kijev, sagde til Tysklands kansler, Angela Merkel.
»Den økonomiske situation i Ukraine er meget alvorlig, og vi har store problemer med Moskva,« forklarede Janukovitj Merkel på russisk (som de begge taler flydende).
Hans udtalelser faldt for blot et år siden ved Ukraine-krisens begyndelse og blev optaget af et litauisk tv-hold, der aflyttede samtalen med retningsbestemt mikrofon under det EU-topmøde i Vilnius, hvor Janukovitj erklærede, at Ukraine havde fortrudt og alligevel ikke ville underskrive en associerings- og handelsaftale med EU.
»Jeg vil gerne have, at I hører efter, hvad jeg siger: Jeg er i tre og et halvt år blevet ladt alene i et meget ulige forhold til Rusland ... én til én«.
Nej, Ukraines præsident Janukovitj blev ikke væltet ved et fascistisk komplot, sådan som den russiske propaganda vil have os til at tro. Og lige så lidt pønsede NATO på at gøre Ukraine til medlem. (Faktisk lod NATO gentagne gange tidligere ukrainske regeringer forstå, at det aldrig nogensinde kunne blive medlem den vestlige alliance.) Præcis et år inde i denne krise er det værd at erindre sig, hvad der i virkeligheden skete.
Utilsigtet fadæse
Det grundlæggende spørgsmål, man bør stille sig ved enhver international krise, er: Sammensværgelse eller utilsigtet fadæse? Den ukrainske krise falder så absolut i den sidstnævnte kategori. Ingen planlagde den, og ingen ønskede den. Her er, hvordan parterne snublede ind i den:
Janukovitj overtog forhandlingerne om en associerings- og handelsaftale med EU fra den tidligere regering, da han genindtog præsidentposten i 2010. (Han blev væltet under Den Orange Revolution i 2004, efter at have svindlet sig til en valgsejr, men i 2010 vandt han på regulær vis).
Bemærk, at han ikke dengang afbrød forhandlingerne med EU. Det gjorde han ikke, fordi han vidste, at han dermed ville pådrage sig vrede fra den vestligt orienterede og overvejende ukrainsktalende del af landet.
Janukovitj var en typisk postsovjetisk politisk figur, dybt korrupt og nærmest naragtig i sin grådighed – hans præsidentpalads ved Dnepr var et så overdådigt kitschet udstyrsstykke, at det kunne ligge i Mellemøsten, men han var samtidig en snu politiker. Vel var langt hovedparten af hans stemmer kommet fra de østlige og sydlige, for det meste russisktalende dele af landet, men han indså udmærket, at han ikke kunne tillade sig at blæse på landets provestlige kræfter.
På den anden side kunne han heller ikke ignorere Moskva. Ruslands præsident, Vladimir Putin, så EU som en frontløber for NATO og forsøgte at overtale Janukovitj til i stedet at slutte sig til Putins egen Eurasiske Økonomiske Union (EEU). Desuden havde Rusland betragtelige økonomiske pressionsmidler som leverandør af det meste af Ukraines energi og aftager af halvdelen af Ukraines eksport (primært kul, stål og tungt industrigods fremstillet i det østlige Ukraine).
Umulig situation
I tre år trådte Janukovitj vande, så godt han kunne, i et forsøg på at opnå sådanne finansielle garantier fra EU, der ville kunne råde bod på den økonomiske straf, som Putin ville påføre landet, dersom Ukraine underskrev handels- og associeringstraktaten med EU.
Men EU forblev urokkelig: Der ville ikke blive tale om særlige hjælpepakker til Ukraine. Landet måtte tage den straf, som Janukovitj korrekt forudså, ville komme. Samtidig kunne ukrainerne dog trøste sig med, at handelsaftalen med EU i det længere perspektiv ville blive bedre for dem.
Politikere er dog nødsagede til at leve på det korte sigt, og allerede i 2012-13 faldt den ukrainske eksport til Rusland til det halve, da Putin begyndte at stramme skruerne. Denne eksport gik i vidt omfang til at finansiere indtægterne for det industrielle østlige Ukraines indbyggere, det vil sige for Janukovitjs egne tilhængere. EU havde i 3,5 år ladt ham alene »i et meget ulige forhold til Rusland«, så sidst i 2013 følte han sig presset til at træffe en ny beslutning: at afbryde EU-forhandlingerne og søge medlemskab af Putins EEU i stedet.
Forudså Janukovitj mon så, at der ville komme så store demonstrationer mod ham i Kijev, hvor folk havde knyttet alle forhåbninger om en bedre fremtid til associeringen med EU? Ja, det gjorde han selvsagt, men han forudså næppe, at protesterne ville blive så massive og vedholdende og blive bekæmpet med en sådan vold af hans egne sikkerhedsstyrker. Og han forudså bestemt ikke, at de i sidste ende ville vælte ham. Det forudså Putin heller ikke – manden, der havde bragt ham i den umulige situation.
Hele den efterfølgende eskalering af konflikten i Ukraine – den russiske annektering af Krim, de Moskva-tro separatisters oprør i de to østlige provinser med de største etniske russiske mindretal, den direkte russiske militærintervention, der i august reddede disse opstande fra at blive slået ned – er drevet frem af Putins vilje til at gøre sin egen oprindelige fejl god igen.
Og nu da Ukraine næppe længere lader sig bringe tilbage under Moskvas interessesfære, er Putins strategi i stedet at neutralisere og lamme det ved at opretholde en permanent ’frossen konflikt’ i øst. Ud fra en rent rationel betragtning må Ukraines bedste strategi nu være at opgive de to provinser, Donetsk og Luhansk, som er dybest set industrielle friluftsmuseer og overlade det til Rusland at subsidiere dem i stedet.
Det kommer næppe til at ske, for suveræne stater accepterer i reglen ikke at afgive territorium frivilligt.
For Kijev må den bedste løsning derfor være at styrke den nuværende våbenhvile og lade frontlinjerne størkne og stabilisere til de facto-grænser, alt imens det fastholder sit folkeretslige krav på de to provinser. Om Moskva vil slå sig til tåls med det, er dog stadig uvist.
© Gwynne Dyer og Information
Oversat af Niels Ivar Larsen

