Krænket identitet



 Det må være årets mest bizarre sag: Romanfigur lægger sag an mod forlag og forfatter. Thomas Skade-Rasmussen, hovedperson i Das Beckwerks roman fra sidste år Suverænen, er også en virkelig person. Han føler sig krænket over den måde, han er fremstillet i romanen på. Som helt igennem usympatisk og grov. Så krænket at han gennem sin advokat nu lægger sag an mod Gyldendal og Das Beckwerk. Dels kræver han økonomisk kompensation, dels at en række detaljer fjernes, før romanen trykkes i nye oplag. Men tøv lige en kende. Er der ikke noget med, at Thomas Skade-Rasmussen og forfatteren er gamle venner og har foretaget flere rejser sammen, der samtidig udgør materialet til en række af de bøger som forfatteren skriver? Og findes der ikke her i landet kunstnerisk frihed og ytringsfrihed? Et princip der gør, at privatpersoner også er nødt til at finde sig i at blive brugt i en fiktionssammenhæng, når blot den fiktive sammenhæng er tydelig nok. Og det er den i Suverænen. 
Det er svært at afgøre, om man skal græde eller le over sagen. Den kommer i kølvandet på en række bemærkelsesværdige bøger såsom Knud Romers portræt af Nykøbing F. og en række barndomsvenner i romanen Den, der blinker er bange for døden, Morten Sabros bog om sin mor og Kim Leines erindringsroman Kalak, hvor forfatterens far spiller en mindre flatterende rolle. Fælles for disse bøger er et uafgørligt spil mellem fiktion og virkelighed, hvor det i en bredere offentlighed fører til, at fiktionen bliver oplevet som virkelighed. Mange tænker sikkert, at avisen er blevet en brik i Das Beckwerks show, at vi spiller med i deres spil af iscenesættelse og alternativ promovering af et værk, som på almindelige kommercielle vilkår ville have det svært. Det gør vi måske nok på en måde, men som det fremgår af Anton Geists artikel på dagens kultursider er der for meget, der taler imod, at retssagen skulle være en koordineret, planlagt event - uden selvfølgelig at negligere, at sagens udvikling kan bruges i sådan en sammenhæng. Der er grund til for forlag og forfatter i dette tilfælde at frygte et sagsanlæg. Det skyldes specifikationen omkring Thomas Skade-Rasmussen i romanen. Der er simpelthen så mange detaljer, der fra romanen viser tilbage til den faktiske person. 
Ifølge Poul Behrendt, den førende forsker i forholdet mellem fiktion og virkelighed, er denne sag rets- og litteraturhistorisk særlig interessant. Han vurderer, at en retssag vil kunne gå begge veje. Enten fastholdes princippet om kunstnerisk frihed for enhver pris, eller også vil netop denne sag være banebrydende i forhold til, hvordan man fremover vil vurdere princippet om den kunstneriske frihed og spørgsmålet om, hvor tæt kunsten kan tillade sig at gå på en virkelig person. Den sjove krølle på hele sagen er, at Das Beckwerks omhyggeligt opbyggede avantgardistiske identitet, der hviler på den forudsætning, at han afgik ved døden i 2001, nu kan blive trukket ind i en retssag, hvor han bliver nødt til at møde op som en faktisk levende person i en retssal. Det vil være et brud på hele den fiktion, han har bygget op om sig selv. Fortsættelse følger... pn

