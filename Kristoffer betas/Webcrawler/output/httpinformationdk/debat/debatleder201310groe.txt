Grøn versus vækst
LEDER


 
	»Sydkorea er et lysende eksempel på realisering af ’Green New Deal’,« skrev vi her i avisen i 2009, da den økonomiske krise rasede som værst, og mange efterlyste investeringer i grøn omstilling som vejen til at tackle den flerdobbelte krise for økonomi, beskæftigelse og miljø. Ved at kanalisere 100 mia. dollar i projekter om klima og miljø ville den sydkoreanske regering genrejse økonomien og skabe en million nye job.

	Visionen, introduceret af præsident Lee Myung-bak under overskriften Low Carbon, Green Growth, blev omfavnet fra alle sider. Her var et asiatisk højvækstland, der med større entusiasme og flere penge end de fleste vestlige lande bekendte sig til en ny økonomi, hvor bæredygtighed og vækst skulle gå hånd i hånd. Hvis sydkoreanerne kan skabe grøn vækst, kan vi alle, lød mantraet. I 2010 etableredes på Lee Myung-baks initiativ Global Green Growth Institute GGGI med hovedkvarter i Seoul, Danmark som første partner og formål at sprede ’det nye vækstparadigme’ kloden rundt. I 2011 fulgte på dansk initiativ Global Green Growth Forum GGGF, som i denne uge for tredje gang samler ledende skikkelser fra regeringer, erhvervsliv og organisationer til debat i København om grøn vækst.

	Havde det ikke været for en artikel i Ekstra Bladet 5. oktober om GGGI-formandens rejsebilag, havde alt sikkert været fryd og gammen og denne uges GGGF-møde endnu en besyngelse af den grønne væksts velsignelser. Så tak for den artikel, EB.

	For bilagsstriden inspirerer i disse dage en række medier – herunder dette – til at tage et kritisk kig på mantraet fra Seoul om den grønne vækst. Og billedet, der tegner sig, er ikke sort-hvidt, men heller ikke særlig grønt.

	En undersøgelse fra WWF fortæller, at Sydkoreas industrielle cleantech-sektor voksede med 19 pct. fra 2010 til 2011, næsten dobbelt så hurtigt som den globale trend. Storbanken HSBC vurderer, at Sydkorea om to år vil være verdens fjerdestørste eksportør af klimavenlige varer og teknologier. Alt sammen godt for landets BNP.

	På de indre linjer går det mindre godt med at skabe grøn vækst. Som beskrevet i lørdags er Sydkorea langt fra at leve op til strategiens mål om at reducere CO2-udledningerne i 2020 med 30 pct. i forhold til et ’business as usual’-forløb. En sydkoreaners CO2-udledning er vokset fra 5,9 ton i 1990 til 12,6 ton i 2011. Analysevirksomheden Point Carbon vurderer, at de nationale udledninger i 2020 vil være næsten 70 pct. over 2011-niveauet og næsten det dobbelte af målet – dette som konsekvens af »en aggressiv udbygning af kulkraft som svar på landets konstant høje efterspørgsel på elektricitet.« Vedvarende energi ventes at dække beskedne 6,1 pct. af energibehovet i 2020.

	Det kunne se ud, som om landets økonomiske vækst uanset cleantech-industriens fremmarch er for voldsom til, at den grønne omstilling kan følge med. Eller at den politiske oprigtighed bag projektet har været for svag. Eller begge dele.

	»Sydkoreas grønne vækststrategi rummer i sin aktuelle udgave nogle imponerende mål og demonstrationsprojekter, men i sin kerne prioriterer det økonomisk vækst og national industriel konkurrenceevne, snarere end at være en sand plan for at gøre den koreanske økonomi og samfundet grønnere,« skriver forskerne Sun-Jin Yun, Myung-Rae Cho og David von Hippel i en evaluering af strategien i The Asia Pacific Journal. Og da præsident Lee Myung-bak tidligere i år tabte valget og veg posten for Park Geun-hye, introducerede denne sit eget nye program for en ’kreativ økonomi’ på bekostning af grøn vækst-strategien, angiveligt fordi denne fokuserede mere på ’vækst’ end på ’grøn’. Den koreanske seniorforsker og OECD-delegat Jeongwon Park skriver i en tankevækkende analyse, at »målet med grøn vækst er en snævert defineret vækst, snarere end et bredt udviklingsmål, hvorfor den sociale dimension synes at blive tilsidesat.« Grøn vækst-strategien mangler således bl.a. det lighedsaspekt, som er med, hvis man i stedet taler om ’bæredygtig udvikling’ eller ’grøn økonomi’.

	Den vigtige lære af bilagssagen er – alle anklager om misbrug, nepotisme og korruption ufortalt – at det er sværere at forene ’grøn’ og ’vækst’ end som så. Og at der foruden de teknologiske begrænsninger er nok så bekymrende politiske begrænsninger på evnen til omstilling.

