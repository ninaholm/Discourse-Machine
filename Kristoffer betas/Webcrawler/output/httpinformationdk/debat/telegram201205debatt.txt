Debatten i Folketinget får et proteinskud
Folketinget vil have en livligere politisk debat ligesom i det britiske underhus med statsministeren i centrum


 Folketinget putter flere proteiner i den politiske debat fra efteråret. Statsminister Helle Thorning-Schmidt (S) skal dyste med de fem oppositionspartiers ledere to tirsdage i hver måned.
Det har Folketingets politiske ledelse, præsidiet, besluttet, fortæller Folketingets formand, Mogens Lykketoft (S).
- Præsidiet har i meget lang tid - også før min tid som formand - diskuteret, om man kunne lave noget, som påkalder sig mere end almindelig interesse, siger han og tilføjer:
- Så vi får en debatform, der mere ligner dén mellem premierministeren og oppositionslederen i det britiske parlament.
Forsøget afprøves i tre kvarters spørgetime, hvor Thorning får fem minutters indledning.
Metoden minder om det britiske underhus, hvor premierminister David Cameron i en ugentlig "Question Time" duellerer tværs over bordet med Labours oppositionsleder, Ed Miliband.
Statsministerens spørgetime flyttes fra onsdag til tirsdag, så hun skal duellere straks efter sit ugentlige pressemøde. Oppositionen må ikke erstatte partilederne med suppleanter. Debatten skal være overordnet og principiel, påpeger Folketingets formand.
- Vi afprøver formen i det nye folketingsår fra oktober 2012 til udgangen af april 2013. Vi håber, at det bidrager til en mere indholdsrig, holdningspræget politisk debat, at vi også får det vindue i Folketinget, siger Mogens Lykketoft.
Folketinget moderniserer også arbejdsformen andetsteds. Det gælder de store debatter. Afslutningsdebatten afholdes 31. maj, skønt Folketinget fortsætter et par uger ind i juni. De store debatter koncentreres hurtigere mellem Thorning og politikerne, siger han.
- Så få vi hurtigere den store konfrontation mellem statsministeren og de menige folketingsmedlemmer, siger Mogens Lykketoft.
