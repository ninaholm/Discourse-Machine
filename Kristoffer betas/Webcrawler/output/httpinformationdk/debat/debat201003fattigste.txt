De fattigste lande taber, hvis WTO-forhandlinger kikser



 Ifølge Informations artikel om WTO (23. marts) ytrer Kenneth Haar, talsmand for Attac, sig stærkt kritisk over for WTO. Dog uden at have sat sig ind i stoffet:
»Udviklingslandene har sagt fra. Det kan man grine eller græde over, men måske vil man så begynde at lytte til dem og acceptere, at der er behov for forskellige regler«. Og: »Det har altid heddet one size fits all, uden skelen til de forskellige udviklingsniveauer«.
Det forholder sig faktisk således, at reglerne under WTO har altid været forskellige for de fattigste lande, de andre udviklingslandene og de rige lande. Også under de nuværende Doha-round forhandlingerne går alle udkast, fremlagt eksempelvis af WTO's generalsekretær Pascal Lamy, ud fra, at de rige skal overtage stærkere forpligtelser til f.eks. toldreduktioner end udviklingslandene. For de fattigste lande (Least-Developed Countries, LDC) er det endda a round for free. De behøver ikke at foretage sig noget som helst, de opfordres bare til at udvide den kreds af varer, hvor de frivilligt angiver toldovergrænser (bound rates).
Det nytter ikke
På ministermødet i Geneva i juli 2008 var man faktisk meget tæt på at nå en ny WTO-aftale. Den strandede på en strid mellem USA og Indien om markedsåbning for agrarprodukter. Taberen af denne ikke-løsning var først og fremmest de Least-Developed Countries. I tilfældet af en ny traktat havde de nemlig kunne se frem til lettere markedsadgang hos rigtigt mange lande, ikke mindst store markeder som Indien. Men Indien forbliver indtil videre meget lukket.
Det er derfor også misvisende, hvis Attac-talsmanden siger, at 'udviklingslandene' har sagt fra. Indien (og USA) har sagt fra! Men f.eks. Brasiliens udenrigsminister, Celso Amorim, har ihærdigt arbejdet for at få en aftale i hus. Brasilien har en meget produktiv landbrugssektor og er derfor interesseret i, at handelsbarrierer for fødevarer nedsættes (eller rettere: Ikke så nemt kan sættes op). Det var den indiske regering, forholdsvis kort før et parlamentsvalg, derimod ikke interesseret i.
For øvrigt, EU har siden 2001 ført den såkaldte 'Everything But Arms'-politik over for de fattigste lande. Alle LDC har told- og kvota-fri adgang til EU-markedet over hele paletten, fødevarer inklusive. Den faktiske effekt har ganske vist været begrænset indtil nu, fordi mange af disse lande endnu ikke lever op til standarder angående fødevaresikkerhed. Og EU's eksportsubsidier, med rette tit kritiseret, er på vej ud. For de fleste varer vil de blive udfaset i 2011, og for alle i 2013. Det nytter altså ikke noget, hvis man forsøger at opstille simple skabeloner om »de rige lande, som vrider armen om på de fattige«.

