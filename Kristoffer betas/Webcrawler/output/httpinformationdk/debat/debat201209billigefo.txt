Billige fødevarers tid kan være forbi
Bratte prisstigninger som følge af ringe høstudbytter og stigende efterspørgsel bør få Vesten til at genoverveje sin hidtidige biobrændstof-politik


 I forrige årti fik vi afslutningen på æraen for billig olie – den globale økonomis magiske vækstmiddel siden Anden Verdenskrig. Denne sommers prisstigninger på majs, hvede og sojabønner – den tredje stigning inden for en periode på fem år – lader antyde, at også æraen med billige fødevarer snart kan være forbi. Prisstigningerne på olie og fødevarer kan begge tjene som skolebogseksempler på, hvordan markedskræfterne fungerer. Den hurtige ekspansion på de store vækstmarkeder, især Kina, har ført til en stigning i efterspørgslen på et tidspunkt, hvor forsyningsproblemer er begyndt at melde sig. For råolie har disse omfattet krigen i Irak, embargoen mod Iran og de omstændigheder, at ældre felter er begyndt at løbe tør, før tilstrækkeligt med nye råoliekilder er kommet på plads.    
Den samme efterspørgselsdynamik gør sig gældende for fødevarer: Ikke blot stiger verdens folketal med en procent om året, mens Kina fastholder årlige vækstrater på ni procent. Forbrugerne i de store udviklingslande har også udviklet en appetit for en mere proteinholdig kost efter vestligt forbillede.
Kødforbruget er stigende i Kina, Indien og Brasilien, og da det kræver syv kg korn at producere et kg oksekød, bliver resultatet en forøget global efterspørgsel.
Ganske vist er mange bønder blevet i stand til at præstere mere effektive høstudbytter. Men denne tendens mere end opvejes af to negative faktorer: Dels af en politik i USA og EU, som afleder store mængder majs til biobrændstoffer, dels af en ofte ringere høst som følge af ændrede vejrmønstre. Hvis Verdensbankens fremskrivninger rammer plet, bliver der brug for yderligere massive produktivitetsgevinster i landbruget, hvis efterspørgslen skal imødekommes over de næste to årtier.
Hvert år vil der komme ekstra 70 millioner munde at mætte med det resultat, at efterspørgslen efter fødevarer i 2030 vil være steget med 50 procent. I mellemtiden vil mængden af agerjord pr. person fortsætte sin langsigtede nedadgående tendens.
Denne sommers ekstreme tørke i USA understreger udfordringens formidable omfang.
Nedgangen i den amerikanske majshøst blev over 100 millioner tons større end ventet. Dette har allerede fået afsmittende effekt på prisen på hvede, som ikke blev tilsvarende berørt af den udeblivende regn. Priserne på begge afgrøder er i løbet af sommeren hoppet i vejret med 100 dollars. De seneste data fra Verdensbanken viser, at fødevarepriserne steg med 10 procent mellem juni og juli, og at de nu har passeret deres tidligere toppunkt fra begyndelsen af 2011.
Der vil gå en rum tid, før disse stigninger slår fuldt igennem for den almindelige forbruger. På kort sigt vil prisen på kød ikke blive påvirket, fordi der lige nu er en overmætning af kød på markedet, hvilket hænger sammen med, at flere dyr er blevet slagtet for at spare dyrefoder. Men allerede fra udgangen af året vil maden blive dyrere.
Panikopkøb
Centralbankerne vil næppe føre nogen opstrammet inflationsbekæmpelse, da prisstigningerne opfattes som et eksternt chok, der vil få negativ indvirkning på forbrugernes købekraft. De bør dog ikke gå ud fra, at prishoppet blot er en engangsforeteelse, da verdens kornlagre er på så lavt et niveau, at kommer der endnu en dårlig høst i 2013, vil resultatet kunne blive nye skyhøje priser, der sandsynligvis vil blive ledsaget af panikkøb, eksportforbud og fødevareoptøjer.
En nylig rapport fra ngo’en Oxfam advarer om, at USA bør forvente yderligere alvorlig tørke over de kommende årtier. »Omkostningerne ved de naturkatastrofer, USA oplevede i 2011, løber op i 14 milliarder dollars, en historisk rekord.«
Det indeværende år har allerede bragt skov- og naturbrande, en orkanstorm, hedebølger i store dele af landet og den alvorligste tørke i et halvt århundred.
Øjeblikket synes opportunt for, at Vesten genovervejer visdommen i sin hidtidige politik over for biobrændstoffer.
Er det er muligt at udvikle et mere intensivt landbrug ved hjælp af hele spektret af teknologiske gennembrud med henblik på at brødføde en større, kødsulten befolkning? Eller er det muligt at nøjes med lavere udbytter ud fra en mere organisk tilgang om at brødføde en mindre befolkning ved at spise mindre kød? Her skal der træffes kritiske valg. Det er næppe muligt at bevæge sig i begge retninger på samme tid.
© The Guardian og Information Oversat af Niels Ivar Larsen

