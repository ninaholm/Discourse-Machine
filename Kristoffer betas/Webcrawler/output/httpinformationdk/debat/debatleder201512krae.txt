Kræmmermentalitet
LEDER


 Danmark har en regering, der i øjeblikket har mere end almindeligt vanskeligt ved at regere.
Efter pres fra Dansk Folkeparti måtte finansminister Claus Hjort Frederiksen (V) i 11. time tilbagekalde en del af finansieringen af næste års finanslov.
I sin politiske substans er det rigtigt og retfærdigt, at en planlagt nedskæring af boligydelsen til landets svageste pensionister dermed annulleres.
Men i sin politiske proces er det beskæmmende og foruroligende, at Venstre og Dansk Folkeparti ikke har magtet den grunddisciplin, som vedtagelsen af en finanslov er for enhver regerende koalition.
Helt galt gik det, da det i går kom frem, at de kaotiske tilstande i regeringskontorerne får direkte konsekvenser for landets pensionister.
Således oplyste Udbetaling Danmark, at 325.000 pensionister fra januar alligevel vil få beskåret deres boligydelse.
Udbetaling Danmark har tilsyneladende gjort, hvad enhver i disse tider bør være skeptisk over for: at stole på indgåede aftaler mellem Venstre og Dansk Folkeparti.
I hvert fald meddelte ledelsen i Udbetaling Danmark, at »embedsmændene i Finansministeriet og de politiske forhandlere har løbende været orienteret om dette«. Næ nej, vi har intet hørt, bedyrer både Kristian Thulesen Dahl (DF) og Claus Hjort Frederiksen, der nu har forlangt beslutningsgangen undersøgt.
Forpjusket står en regering og et støtteparti tilbage, og først til foråret vil de borgerlige partier forhandle om de 90 mio. kr., der nu konkret mangler på næste års finanslov. I sig selv er det alt andet end betryggende for tilliden til den generelle ledelse af nationen.
Trods den åbenbare regeringskrise er der ikke megen ansvarlighed eller hjælp at hente hos de to øvrige borgerlige støttepartier. Liberal Alliance og de konservative udnytter situationen til en omgang politisk afpresning.
Som betaling for at genåbne forhandlingerne vil de to partier henholdsvis have genforhandlet udligningsskatten på pensioner, og affaldsgebyret for virksomheder skal gøres til en tilvalgsordning.
Den konservative formand, Søren Pape Poulsen, er skamløs nok til at kalde det »en kredit for velvilligheden«.
De borgerlige partier er altså i øjeblikket i fuld gang med at reducere ledelsen af nationen til et vilkårligt kræmmermarked, hvor de enkelte partier alene fokuserer på egne snævre særinteresser.
Hvis de andre dummer sig, sender vi en dummebøde frem for at bidrage til at løse det problem, der for tusindvis af danske pensionister faktisk handler om de konkrete vilkår for det liv, de lever.
Både Anders Samuelsen (LA) og Søren Pape Poulsen taler gerne varmt og længe om de ældres levevilkår, men når det kommer til stykket, lader de kold politisk købmandskab veje tungere.
Kristian Thulesen Dahl skal ikke – som tidligere nævnt her i avisen – kritiseres for at være blevet klogere. Til gengæld står det stedse mere klart, hvor stort et svigt af de ældre, DF-formanden har gjort sig skyldig i under finanslovsforhandlingerne.
Kristian Thulesen Dahl blev advaret om, hvor de fattige ældre ville blive ramt. Særligt Ældre Sagen fremlagde plausible beregninger på det, der må kaldes et tungt vælgersvigt fra DF, der sælger sig selv som de ældres utrættelige forsvarere.
Alligevel overhørte Kristian Thulesen Dahl advarslerne, og derfor er der tale om hykleri i metermål, når han forsøger at løbe fra ansvaret (bemærk i øvrigt kræmmersproget):
»Der gik helt konkret det galt, at vi mente at have fået stillet en vare i udsigt, som vi ikke kunne få leveret,« udtaler DF-formanden.
Men nej, Kristian Thulesen Dahl, problemet er et andet. Og langt større. Det afspejler nemlig, at politikerne på Christiansborg i tiltagende grad ikke lytter til de høringssvar, civilsamfundets organisationer sender til Folketinget forud for vedtagelse af ny lovgivning.
Kristian Thulesen Dahls ignorering af Ældre Sagens advarsler viser den politiske arrogance, der har banet vejen for stærkt forringede høringsfrister og forhastet lovgivning i Folketinget.
Det demokratiske problem kan vise sig langt større end vedtagelse af næste års finanslov.

