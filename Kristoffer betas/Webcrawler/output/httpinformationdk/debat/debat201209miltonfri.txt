Milton Friedman havde ret
Milton Friedman var ikke markedsekstremist. Men han var kritisk over for politisk regulering – havde man fulgt hans opskrift, var den aktuelle krise muligvis blevet mindre voldsom


 Jørgen Rosted anmelder den 31. august Milton Friedmans bog Det frie valg, som for nylig blev genudgivet i anledning af, at Friedman i år ville være fyldt 100 år.
Rosted skriver, at bogen stadig er »et aktuelt og vigtigt bidrag til den politiske debat«, at Friedman ud over at være en stor økonom, der velfortjent modtog Nobelprisen i økonomi, også var en stor pædagog, og at Friedman havde ret i, at »den eneste mekanisme, der kan sikre en ordentlig samfundsøkonomi, er det frie marked med den frie prisdannelse, alt andet vil føre til fattigdom«. Alt dette kan vi ikke blive uenige om.
Men sidst i artiklen gør Rosted gældende, at Milton Friedman skulle have været en ekstremist, som »på alle områder« mener, at »helt fri prisdannelse vil være til gavn for alle mennesker«. Det er ikke en korrekt beskrivelse af Milton Friedmans position. Han accepterede for eksempel, at der kan forekomme markedsfejl, som i nogle tilfælde kan tale for politisk regulering. Friedman var dog mere kritisk over for politisk regulering end mange andre, fordi han var bekymret for de politik-fejl, som ofte opstår, når velmenende politikere forsøger at korrigere en markedsfejl og i stedet gør det hele værre, end hvis de intet havde gjort.
Rosted fremlægger det, som om Friedman ikke mente, at politikerne overhovedet skulle blande sig i den indkomstfordeling, som markedet frembringer. Sandheden er, at Friedman foreslog omfordeling til borgere, der ikke selv er i stand til at tjene nok. Det skulle ske gennem en negativ indkomstskat, der ville medføre, at der under en vis indtægtsgrænse ikke længere opkræves skat, men i stedet udbetales et tilskud til borgeren i form af en procentandel af forskellen mellem borgerens faktiske indkomst og det vedtagne grænsebeløb.
Greenspans eget nederlag
Rosted skriver videre, at Friedmans synspunkter har lidt nederlag, fordi »en af Friedmans meningsfæller, den tidligere amerikanske nationalbankdirektør Alan Greenspan … endte med at sidde i Senatet med lav stemme og bøjet hoved forklare, at den model, han troede på, var brudt sammen, og at han havde taget fejl«.
Det er ikke ligefrem en nuanceret beskrivelse af årsagerne til finanskrisen i 2008, Rosted her præsterer, nemlig at den skulle skyldes liberalisering af bankerne. Finanssektoren var både før og efter krisen – i USA såvel som i Danmark – en af de mest regulerede sektorer overhovedet. Derfor kan man ikke bare antage, at problemet var »for lidt« regulering, men muligvis at den meget omfattende regulering af sektoren var forkert indrettet.
Mere generelt må man sige, at finanskrisen ikke har én, men mange årsager, og en række af dem understøtter i allerhøjeste grad Friedmans advarsler imod politisk indblanding i prisdannelsen. For eksempel har amerikanske politikere i årene op til krisen presset bankerne til at yde lån til huskøb til personer uden kreditværdighed, subsidieret sådanne lån samt skabt lånegiganterne Fannie Mae og Freddie Mac ved at give dem særlige politiske privilegier.
Endvidere har det bidraget til den amerikanske boligboble, at centralbanken (Fed) med Greenspan i spidsen ifølge mange økonomer førte en for ekspansiv pengepolitik i en årrække. Det samme har været fremført som primær årsag til boligboblerne i en række europæiske lande. Om noget understreger det både rigtigheden og vigtigheden af Friedmans læresætning: »Inflation er altid og alle steder et monetært fænomen.«
Rosted vil gøre Greenspans fejl til Friedmans problem. Men Greenspan og Friedman var netop uenige om pengepolitikken. Greenspan gik ind for en mere diskretionær (skønsmæssig, red.) pengepolitik, mens Friedman frygtede, at det ville lede til inflation og bobler. Hvis Greenspan og andre i højere grad havde tilsluttet sig Friedmans pengepolitiske tænkning, var boblen næppe blevet så stor.
Endnu et pengepolitisk kiks
Et af Friedmans hovedværker er bogen A Monetary History of the United States, 1867–1960 fra 1963. Her kritiserede han (og medforfatteren Anna Schwartz) Fed for at have ført en forfejlet pengepolitik i 1930’erne, hvilket medførte, at en ellers normal økonomisk nedtur efter boomet i 1920’erne blev forværret til 1930’ernes dybe recession. Mere konkret påviste de, at Fed havde reduceret pengemængden kraftigt efter børskrakket, mens det, der havde været brug for, var det modsatte.
I 2002 holdt Ben Bernanke (den nuværende Fed-chef) en tale for Friedman, hvor han blandt andet sagde:
»Jeg vil gerne sige til Milton og Anna: Angående den store depression. I har ret, vi gjorde det. Det er vi meget kede af. Men takket være jer kommer vi ikke til at gøre det igen« (min oversættelse).
Hvis Friedman var i live i dag, ville han formentlig have ment, at Fed faktisk gjorde det igen. At der siden 2008 er blevet ført en alt for stram pengepolitik i både USA og Europa, som i højere grad end de nødvendige korrektioner i markederne i 2008 er årsag til krisens længde og dybde.
Mange vil indvende, at renten i hele perioden har været og er rekordlav, men Friedman ville påpege, at ikke renten, men væksten i pengemængden er det afgørende, og at den har været utilstrækkelig givet konjunktursituationen – både i USA og EU.
PS: Rosted skriver, at bogens forord skulle være forfattet af Lars Seier Christensen fra Saxo Bank. Det er en misforståelse. Forordet er skrevet af cand.polit. Lars Christensen, forfatter til bogen Milton Friedman – en pragmatisk revolutionær fra 2002.
 
Martin Ågerup er direktør for tænketanken CEPOS

