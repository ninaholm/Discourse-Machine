Afskaf paragraffen
LEDER


  
Blasfemi kan aldrig være kriminelt, for strafferetligt må en forbrydelse nødvendigvis forudsætte et offer eller en forurettet. Men blasfemiske ytringer eller handlinger er karakteriseret ved at være aldeles offerløse.

’Bespottelse’ af guddomme og trosdogmer retter sig nemlig per definition imod forestillinger, symboler og ideer. Og hvordan i al verden begrunde, at bestemte værdifællesskaber eller ’trossamfund’ har større ret end andre til, at lige netop deres ideer skal være ukrænkelige helligdomme, der nyder retlig beskyttelse? Enten må den ret indrømmes alle, der ’føler dybt nok’ – og så åbner vi op for et kapløb på krænkelsessensibilitet, der i yderste konsekvens afskaffer al meningsfuld offentlig samtale. Eller også må den indrømmes ingen.
Indrømmes den kun nogle, indføres en utålelig vilkårlighed i retsplejen.
Den anakronistiske paragraf 140 har ikke givet anledning til domme i mands minde og har ikke hindret den krasse religionssatire, som tiden råber på.
Danmark bør følge retsudviklingen i andre demokratiske retsstater, f.eks. Storbritannien, der afskaffede sit blasfemiforbud i 2008 uden at opleve de skræmmescenarier, Straffelovrådet spekulerer i.
Argumenterne for at bevare paragraffen er et deprimerende studie i moralsk kujoneri. Hvis frygt for voldsomme internationale reaktioner skal diktere, hvordan vi udformer Danmarks love, hører alt op. Man vil da med føje kunne spørge: Hvilke yderligere love skal vi give religiøse diktaturstater og voldsparate fanatikere bestemmende indflydelse på? At tro, at totalitære islamister formildes af bevarelse af en paragraf, vi aldrig bruger, er naivt.
Og hvordan begrunde vores kritik af drakoniske blasfemistraffe i lande som Pakistan, når vi selv anerkender begrebet i vores straffelov? En afskaffelse af blasfemiparagraffen vil sende det signal, at vi sætter ytringsfriheden højere end arkaiske principper, der kun tjener til at beskytte religiøse ideologier og magtstrukturer.

