Synlige danskere



 Politikere, fagpersoner og integrationskonsulenter har i alt for mange år brugt begreber som flygtninge, indvandrere, udlændinge, efterkommere, nydanskere, første-generationsindvandrere anden-generationsindvandrere når de, på godt og ondt, har omtalt etniske minoriteter. 
I Pigernes Aktivitetsforening i Vollsmose, hvor jeg ofte frivilligt lægger en del kræfter, sagde en af pigerne til mig: "Jeg føler, at der tit bliver talt til os, om os, men sjældent med os. Jeg føler mig ikke en del af det danske fællesskab."
Det ramte mig, for flere af de andre piger tilsluttede sig hendes udsagn. 
Eftersom at begreber er med til at bestemme vores virkelighed, er det absolut nødvendigt at ændre på betegnelsen af mennesker som hende - altså etniske minoriteter. Det er nødvendigt, at etniske minoriteter bliver klædt på med et begreb, som er anerkendende og inkluderende.
Begrebet dækker ikke
Episoden fik mig til at tænke over, hvilket begreb der er bedst at anvende. Det bedste bud debatten er kommet med er 'nydanskere'. Jeg antager, at forsøget har været at inkludere mennesker som hende, ved at koble ordet 'dansker' til 'ny'. Dog kunne jeg ikke undgå at spørge: Indtil hvornår vil man betegnes som ny? Er en etnisk danskere så en 'gammel dansker'? Og hvornår er man bare dansker? Det er derfor min opfattelse, at begrebet slet ikke er dækkende. 
Mit bidrag til debatten er at omtale etniske minoriteter som: Synlige danskere. Vi kan ikke løbe fra, at etniske minoriteter rent udseendemæssigt afviger fra majoriteten. De er mørkere i huden, har mørkt hår og er derfor synlige. Samtidig er en stor del af gruppen enten født eller opvokset i Danmark, har dansk statsborgerskab, og har tilegnet sig mange af de danske normer og værdier. Derfor er de danskere. Synlige danskere bliver med begrebet budt indenfor. De bliver en del af fællesskabet og inviteret ind i varmen. De bliver en del af samfundet med alt, hvad det indebærer. De skal bidrage til fællesskabet og har også lige rettigheder. De er danskere, bare synlige. Jeg har anvendt begrebet i Pigernes Aktivitetsforening i Vollsmose. Pigerne følte lettelse. 
Pigen der tidligere ikke følte sig som en del af fællesskabet endte begejstret med at sige: "Jeg er også dansker!" 
Endnu engang gjorde hun indtryk på mig.

