Ebola dræber, mens vi nøler
Kun en hurtig og velkoordineret global indsats kan stoppe ebolaens dødbringende fremmarch


 Mens verdens øjne af gode grunde er rettet mod det frygtelige ebolaudbrud i Vestafrika og de tilfælde af sygdommen, som er blevet opdaget i Europa og USA, har endnu et udbrud været i gang i DR Congo. Det begyndte i august i landsbyen Ikanamongo, og som med alle andre udbrud kom smitten fra dyr til menneske, hvorefter den spredte sig mennesker imellem.
Det menes, at det første offer i Ikanamongo var en kvinde, som blev smittet, da hun var i færd med at slagte et dyr til familiens aftensmad. Udbruddet har ramt 70 og kostet 43 livet. Men modsat i Vestafrika blev det sidste tilfælde identificeret for tre uger siden, og udbruddet bliver sandsynligvis snart erklæret under fuld kontrol af Verdenssundhedsorganisationen (WHO).
I dagens globaliserede verden vil der nærmest med garanti komme flere ebolatilfælde i Europa og USA på trods af de lufthavnsscreeningsprogrammer, som blev iværksat i flere lande fra sidste uge. Dette og det forhold, at de aktuelle prognoser forudsiger, at smittetallet i december vil være steget til 10.000 om ugen, gør det bydende nødvendigt, at vi hurtigt lærer os, hvordan ebola skal håndteres.
Lær af DR Congo
Da DR Congo-udbruddet blev indrapporteret til embedsmænd i Kinshasa, kom reaktionen prompte: Et hold, som havde erfaring med inddæmning af udbrud blev hasteindkaldt. Det skete under ledelse af Jean-Jacques Muyembe, professor i mikrobiologi og leder af DRC National Institute of Biomedical Research. Han var den første, der ankom i Yambuku, da det første kendte udbrud af ebola indtraf i 1976.
Hans hold har inddæmmet flere end 10 udbrud i landet, og det har, i samarbejde med andre lande som f.eks. Uganda, vist, at en hurtig og resolut reaktion kan stoppe udbrud i landsbyerne, før de spreder sig til store urbane områder og på tværs af internationale grænser. I 1995 forhindrede DRC-holdet faktisk et muligt udbrud i Kinshasa, hovedstaden med ni millioner indbyggere, efter at en patient fra et udbrud i Kikwit, fem timer i bil fra Kinshasa, var ankommet til et hospital i hovedstaden.
Det var i Kikwit, at tre grundlæggende sundhedsstrategier til at forebygge ebolaudbrud blev afprøvet og fundet effektive: hurtig identifikation og isolering af dem, som er smittet med ebola i kontrollerede statslige sundhedscentre, hvor arbejderne er tilstrækkeligt beskyttede; sporing af alle, som har været i kontakt med en smittet person, og overvågning af deres temperatur i 21 dage, hvor de, som udvikler ebolafeber, straks isoleres og bringes til sundhedscentret; at hjælpe de lokale indbyggere med at forstå, hvordan de kan beskytte sig, og samtidig sørge for, at patienter transporteres, og at døde bliver begravet, mens der arbejdes sammen med landsbyernes ældreråd om at slå rygtedannelser om sygdommens årsager ned.
Hvad er så gået galt i forbindelse med det tragiske udbrud i Vestafrika? For det første: Da landsbyudbruddet blev indrapporteret, havde det allerede spredt sig til adskillige nabobyer, og den første reaktion var langtfra resolut nok. Nu har udbruddet ramt urbane områder, hvor de sociale strukturer er svagere og mindre effektive, og hvor tilliden til regeringen kan ligge på et lille sted på grund af nylige konflikter.
Samtidig er sundhedssystemet kollapset i flere områder, hvor sundhedsarbejdere er blevet smittet, hvilket har gjort det svært at sikre, at patienter bliver isolerede fra deres familier.
Stop bortforklaringerne
Det er afgørende, at så mange liv som muligt reddes, mens forsøgene på at stoppe udbruddet er i gang. Nye og innovative måder er allerede blevet udviklet til at kompensere for de svækkede sundhedssystemer i de tre hårdest ramte områder. I Sierra Leone er folk blevet sat i karantæne i hjemmet i tredages perioder. Dette var kontroversielt: Ville der være faciliteter til at isolere de patienter, som blev smitteidentificeret? Ville der være begravelseshold til at fjerne de døde? Men strategien lykkedes uden de uhyggelige konsekvenser, som mange uden for landet forudsagde.
Andre innovative strategier kunne indebære at justere lokale sociale centre, så de kan anvendes til ebolapatienter; det er særligt vigtigt for at kunne udføre diagnosticering og isolering af patienter, som langt overstiger antallet af ledige hospitalspladser.
Støtten fra de internationale partnere stiger markant i Vestafrika i disse dage, og det er afgørende for, om udbruddet kan slås ned, selv om præsident Obama denne uge slog fast, at verden »ikke gør nok« for at bekæmpe sygdommen. Men det er vigtigt at tage ved lære af erfaringerne fra Haiti efter jordskælvet i 2010: Da et massivt koleraudbrud indtraf, var den internationale reaktion omfattende, men store dele af koordineringen var ineffektiv, hvilket betød, at der nogle steder blev gjort det samme to gange, mens andre steder stod helt uden hjælp.
På trods af den manglede koordinering i Vestafrika og på trods af udtalelser om, at dette udbrud er vanskeligere at inddæmme på grund af fattigdom, nylige civile konflikter og krig, er det ikke tiden for undskyldninger og bortforklaringer. Med støtte fra FN må regeringsindsatsen i området optrappes. De fejl, der blev begået i Haiti, må ikke gentages i Vestafrika, hvor hver dag kræver nye ofre.
David Heymann er leder af Chatham House Centre on Global Health Security og professor i epidemiske smitsomme sygdomme ved London School of Hygiene and Tropical Medicine.
© Guardian og Information Oversat af Nina Trige Andersen

