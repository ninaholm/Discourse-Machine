Højrefløjens moral svigter



 Den politiske højrefløj – fra Venstre til Liberal Alliance – er med hyppige mellemrum garant for moralske opsange til danskerne: Vi skal yde mere og nyde mindre, arbejde hårdere og droppe vores krævementalitet. Det er voldsomt provokerende. Ikke fordi kravene er decideret urimelige, men fordi højrefløjen ikke stiller de samme moralske krav til virksomhederne.
Det er provokerende, når Venstres Inger Støjberg bombarderer nytilkomne flygtninge og indvandrere med moralske krav, mens man længere henne i avisen kan læse, at partifællen Torsten Schack Pedersen konsekvent afviser at stille moralske krav til virksomheder. Det hænger simpelthen ikke sammen. Virksomhederne må være underlagt det samme moralske ansvar som alle os andre.
Virksomheder som mobilselskabet 3 er ude på moralske afveje, når de systematisk sniger sig uden om de danske skatteregler, og de derved er med til at skabe unfair konkurrence.
Problemet er endnu tydeligere i luftfartsindustrien. Her er flyselskaberne presset af lavservice- virksomheder som Ryanair, der med urimelige arbejdsvilkår og en skattebillet på nul kroner har skabt en helt ny form for konkurrence. En konkurrence på dårlige arbejdsforhold og lyssky forretningsmodeller, sådan som vi ser den illustreret med SAS og Norwegians seneste overenskomst-tricks.
Der er tale om et forvredet marked. Og taberne er ikke bare flyselskaberne, det er samfundet som helhed. Måske er jeg naiv, men jeg havde forventet, at højrefløjen ville tage afstand fra sådanne virksomheder. Men det var en fejl.
Uanstændige virksomheder
Venstres skatteordfører Torsten Schack Pedersen udtalte om Luxembourg-leaks: »Vi skal ikke have et moralsk skattebegreb,«. Joachim B. Olsen har fulgt trop med et forsvar for Ryanairs uset usle løn- og arbejdsvilkår.
Højrefløjen svigter de ansvarlige virksomheder, som bliver udsat for den ulige konkurrence. Det er uanstændigt, at man på højrefløjen insisterer på at holde virksomhederne fri for ethvert moralsk ansvar, mens man samtidig moraliserer over for os borgere. Jeg synes faktisk, der er tale om politisk ansvarsforflygtigelse, når man ikke vil tage afstand fra de uanstændige virksomheder.
Sigurd Agersnap Gustavson, København

