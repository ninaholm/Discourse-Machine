Politikere skal lede grøn omstilling



 
	Det internationale og nationale politiske samfund skal være driverne i den grønne omstilling, som er skubbet til side af den økonomiske krise. Virksomhederne kan ikke løfte opgaven alene og slet ikke uden, at der fra politisk hold skabes incitamentsordninger til at drive udviklingen.

	Når Information 26. september på baggrund af FN-undersøgelsen Architects for a Better World skriver, at det globale erhvervslivs indsats for grøn omstilling risikerer at gå i stå, hvis ikke der sker »radikale ændringer i markedsstrukturer og systemer« er det ikke forkert, men det er heller ikke hele sandheden.

	I artiklen påtager erhvervslivet sig et betydeligt ansvar for, om vi på sigt får den ønskede grønne omstilling. En direktør nævner, at erhvervslivet absolut ikke gør nok og holdes tilbage af frygtsomhed samt mangel på indsigt og holistisk tilgang. Det er faktisk også kun en del af sandheden.

	Hos Dansk Erhverv er vi meget enige med de 83 procent direktører i undersøgelsen, som påpeger nødvendigheden af en decideret politisk indsats. Hvis man ønsker en grøn omstilling, skal ansvaret løftes op på et højere niveau, hvor det internationale samfund og politikerne arbejder mere målrettet for en holistisk løsning, der støtter erhvervslivets muligheder for at bidrage til grøn omstilling.

	Skab grøn efterspørgsel

	En holistisk tilgang betyder i praksis, at alle relevante parter, der kan bidrage til grøn omstilling, påtager sig et målrettet ansvar i det led af fødekæden, de befinder sig. Det er især afgørende, at vi får skabt en efterspørgsel på de grønne løsninger, så erhvervslivet kan se den forretningsmæssige mening i at investere i udvikling af grønne løsninger.

	Samme princip gør sig gældende i forhold til forbrugerne. Med de rigtige incitamentsordninger vil forbrugerne gerne købe grønt.

	Problemet skal løses med politisk lederskab og målsætninger, der fremmer den grønne efterspørgsel. Vi skal huske på, at det danske erhvervsliv består af omkring 80 procent små og mellemstore virksomheder, der hverken har de økonomiske eller politiske muskler til at gå forrest.

	Grønne politiske tiltag skal naturligvis gennemføres samtidig med, at vi fastholder en stabil økonomisk udvikling med generelle effektiviseringer i samfundet.

Jakob Lamm Zeuthen, miljøpolitisk chef, Dansk Erhverv

