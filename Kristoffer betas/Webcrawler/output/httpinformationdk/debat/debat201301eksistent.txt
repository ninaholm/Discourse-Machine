Et eksistentielt helsehysteri
En række puritanske leveregler har gjort deres indtog – særligt på venstrefløjen. Det private er igen blevet politisk, og vi må beskyttes fra verdens smuds og dyrke renheden i stedet
Spis økologisk! Anerkend dit barn! Din krop er dit tempel! Dyrk mindfulness! Bydeformerne for det private er mange. Og sådan rammer raw food pladask og lige ned i en pøl af en ekstrem selvfedme. Det politiske er blevet individualiseret, og på den bekostning er fællesskabet forsvundet. Foto: Phoenix Wolf-Ray

&raquo;Har du prøvet raw food?&laquo; spørger en ven. Jeg drikker ingefærkrydret økologisk lemonade, slapper af og beundrer hans rutinerede omgang med store knive, karry og chili. Spørgsmålet gør mig lidt forvirret. Havde ikke rigtigt set det komme. Men ja, jeg har prøvet raw food; et totalitært madsystem, som grundlæggende består i, at man skal leve af rå mad. Hvad skal jeg svare? &raquo;Njaa &hellip; jo, det har jeg prøvet,&laquo; får jeg fremstammet. Jeg prøver at aflede. Ved, at jeg burde svare mere imødekommende her, men det er svært. Og hvorfor egentlig? Fordi raw food er et lille bitte eksempel, som desværre trækker tråde til en hel verden af politiske problemer på venstrefløjen.På hjemmesiden rawfood.dk står f.eks., at &raquo;Raw Food kan øge din kreativitet og dit idéflow&laquo;, &raquo;Raw Food kan være vejen til ultimative orgasmer&laquo; samt min personlige favorit: &raquo;Der findes folk i pensionsalderen, der har kroppe som 20-årige, fordi de lever af Raw Food&laquo;. Opsummerende lover Raw Food altså, at man bliver idérig, seksuel og udødelig af at spise ukogt, vegansk mad.Samtidig rider raw food på bølgen af bæredygtigheds-ideologien. Madsystemet rammer altså lige ned i den postmoderne ørken, hvor autenticitet og liv fremstår som oaser for en ny verdensorden. Og er særligt populært blandt venstreorienterede mennesker mellem 25 og 50 år. Og hvad er det så lige, der er galt med det? Som sådan intet, hvis ikke blot det var fordi, at en række puritanske leveregler &ndash; særligt på venstrefløjen &ndash; har udviklet sig til en ekskluderende egoisme, der i godhedens navn påstår at kunne redde verden.Jeg vil således hævde, at der er tale om et eksistentielt helsehysteri, der også handler om mad, men ikke kun. Det handler om vores relationer til vores børn (som f.eks. kommer på privatskoler, så de ikke konfronteres med realitetens beskidte og komplicerede omverden), om forholdet til seksualitet og f.eks. stigmatisering af prostituerede, som anses for at udføre et beskidt arbejde (fordi seksualitet ikke må være vulgær og proletaragtig), og om selvoptagethed, som resulterer i, at flere lader sig opsluge af mindfulness og meditation (i en længsel efter at mærke nærvær i et ellers distanceret liv).Spis økologisk! Anerkend dit barn! Din krop er dit tempel! Dyrk mindfulness! Bydeformerne for det private er mange. Og sådan rammer raw food pladask og lige ned i en pøl af en ekstrem selvfedme. Det politiske er blevet individualiseret, og på den bekostning er fællesskabet forsvundet.Det gamle feministiske slogan &rsquo;det private er politisk&rsquo; gennembryder i dag på totalitær vis de private sfærer i en uhørt grad. Der er fra flere sider beklagelser over en venstrefløj i krise. Og beklagelsen breder sig ofte til en bebrejdelse af de &rsquo;neo- liberales&rsquo; succes. En bebrejdelse af, at unge mennesker lader sig forføre af den blå farve &ndash; og af blå feminister. Men tjekker man nogle af de liberale debattører ud, ser man en bemærkelsesværdig tolerance over for udsatte, en opbakning til social mobilitet og respekt for manden på &rsquo;gulvet&rsquo;. Senest Dennis Nørmarks væsentlige kronik d. 5.1. i nærværende dagblad om statusløse stillinger. Det er derfor vanskeligt at bebrejde liberale debattører for et manglende engagement eller omtanke for de, der umiddelbart lever uden for deres egen livsverden. Når venstrefløjen er i krise, kunne det muligvis skyldes, at det private er blevet transformeret til egoisme. Resultatet bliver et elitært, fantasiforladt og antisocialt projekt, hvor f.eks. raw food illustrerer et udslidt håb om netop fantasi, kreativitet og lidenskab.Så længe politik på venstrefløjen er lige så meget identitetspolitik som vision for et tolerant fællesskab, kommer venstrefløjen ikke ud over sit eget ego, ned på gulvet og ud og røre ved det beskidte, der uanset hvad udgør virkeligheden.Lad os huske på, at det, der (burde) udgøre kernen i venstrefløjen, er en grundlæggende kapitalkritik og solidaritet mellem mennesker på tværs af skel og værdier. Og venstrefløjen bliver afmonteret, hvis resultatet er en idealisering af (privat)økonomi og reduceres til spørgsmålet om, hvorvidt man har råd til økologi, mindfulnesskurser, privatskoler. Hvad blev der lige af den samfundsmæssige og kollektive fantasi, der bryder den private sfære? I stedet for at stå derhjemme og nippe til det grønne i håb om fantasi, orgasme og udødelighed, er det måske på tide at overveje, hvad der foregår andre steder. Det ville potensere venstrefløjen.Marie Bruvik Heinskou er sociolog
