Im-sagen – intet hul i loven, kun politisk hul i hovedet
Venstres Inger Støjberg mener, at syvårige Im røg i et hul i loven, da hun og hendes mor mistede deres opholdstilladelse. Onsdag aften i sidste uge holdt politikerne under stor medieopmærksomhed hastemøde for at lukke et hul, der ikke findes
Den syvårige Im Nielsen og hendes mor, Suthida, i Aalborg Lufthavn, da de den 10. november blev tvangsudvist til Thailand, fordi deres opholdsgrundlag faldt væk, da Suthidas mand, Johnny, døde. Så kan opholdstilladelsen inddrages. Men trods politikernes tale om at vedtage en særlov for dem, står det sort på hvidt i paragraf  19 i udlændingeloven, at de har tilknytning nok til Danmark til at kunne blive boende. Pressen og politikerne sover, mener kronikøren.


 
	Nyheden »Enke og datter udvises« landede på TV 2 Nords hjemmeside fredag den 7. december 2012 klokken 15.28, mens Danmark var på vej til julefrokost. Dengang tydede intet på, at Im Nielsen og hendes mor Suthida – enken – ville blive landskendte og blive årsag til en hastelovændring med live-dækning på TV 2 News en novemberaften i 2013.

	Historien om den thailandske pige Im – og hendes mor, Suthida – hvis danske mand Johnny i maj 2012 døde af kræft, tegnede i første omgang til at blive én af mange, hvor udlændinge desperat, men forgæves, kæmper for opholdstilladelse.

	Im og Suthida blev ramt af en regel, som egentlig er meget enkel: Når opholdsgrundlaget – i dette tilfælde Johnny – falder væk, kan opholdstilladelsen inddrages (udlændingelovens paragraf 19, stk. 1, nr. 1).

	Mandag den 10. december 2012 modtog jeg min første mail i Im-sagen. Den kom fra en af udlændingedebattens aktivister. Man kan ikke sige, at Im-sagen blev forsøgt skjult for nogen i decemberdagene 2012.

	Den mail, jeg fik, lå samtidig i indbakkerne hos Justitsministeriet, hos folketingsmedlemmer fra Venstre, Socialdemokraterne, Radikale, SF, Enhedslisten og Liberal Alliance, hos juraprofessorer, hos journalister og redaktører fra DR og Politiken samt hos diverse ngo’er.

	På TV 2 Nords hjemmeside kunne man allerede fra den 7. december 2012 læse, at Suthidas svigerforældre havde samlet 500 underskrifter for at sikre en opholdstilladelse til mor og datter, og at det nordjyske S-folketingsmedlem Bjarne Laustsen var »gået ind i sagen«. På baggrund af oplysningerne fra TV 2 Nord stillede Enhedslistens Johanne Schmidt-Nielsen et udvalgsspørgsmål til justitsministeren.

	Ifølge Berlingske (den 15. november 2013) var alt, hvad ministeren havde at sige i det fortrolige svar, som det tog godt en måned at skrive, at sagen blev behandlet af Udlændingenævnet, og at han derfor ikke kunne kommentere den.

	Im-loven er overflødig

	Derefter gik Im-sagen sin gang gennem instanserne. Udlændingenævnet og Retten i Hjørring bekræftede i løbet af 2013 Udlændingestyrelsens afslag, og søndag den 10. november 2013 forlod Im og Suthida Danmark som krævet af myndighederne.

	Umiddelbart inden afrejsen var de landsdækkende medier imidlertid stået på sagen. Og tre dage efter besluttede alle Folketingets partier minus Dansk Folkeparti på et hasteindkaldt aftenmøde i Justitsministeriet at lovgive med tilbagevirkende kraft og sikre, »at en udenlandsk ægtefælles/samlevers opholdstilladelse ikke inddrages i tilfælde af den herboende ægtefælle/samlevers død, hvis udlændingen har gjort en indsats for at integrere sig her i landet«.

	Aftenen efter blev Venstres integrationsordfører, Inger Støjberg, interviewet live i TV-Avisen kl. 18.30. I løbet af det korte interview nåede hun fire gange at gentage, at der i Im-sagen var tale om et »hul i loven«, som hun »først nu« var blevet opmærksom på.

	Hul? Hvilket hul? Er det et hul, at opholdstilladelsen kan inddrages, når grundlaget ikke længere er til stede? Det står jo sort på hvidt i paragraf 19!

	Det paradoksale er, at Im-loven er helt overflødig. Der er ikke »hul i loven«, og der er ikke noget, der skal rettes, for at man kunne nå en anden afgørelse end udvisning.

	Justitsministeren behøvede ikke ændre loven for at give Im og Suthida fortsat opholdstilladelse efter den meget skønsprægede udlændingelov. Lidt civilcourage havde været alt rigeligt.

	I lovens paragraf 19 (reglen om, at en opholdstilladelse kan inddrages, hvis grundlaget ikke længere er til stede) henvises der i stk. 6 til paragraf 26, hvor der står, at der skal tages stilling til udlændingens tilknytning til det danske samfund og en række andre forhold, som justitsministeren kunne have dækket sig ind under, hvis han mente, at Im og Suthida burde have lov at blive i Danmark.

	Når ministeren finder det nødvendigt at lave en ny lov – og at gøre det med udtrykkelig opbakning fra Venstre – kan det kun skyldes nærmest krampagtig frygt for at fremstå som venligtsindet over for udlændinge og dermed miste stemmer til VKO-blokken.

	Justitsministeren kunne have reageret i slutningen af 2012. Så havde han undgået at påføre Im, Suthida og deres familie og venner sorger, udgifter og besvær. Han havde undgået selv at fremstå umenneskeligt hård. Og han havde undgået, at Lars Løkke Rasmussen (V) og Inger Støjberg i offentligheden kunne tage æren som den grædende piges godhjertede hjælpere.

	Fotogene barnetårer

	Tilbage sidder jeg og andre, der arbejder med området, med vores mailbokse fyldte med historier om andre børn, som står til at blive smidt ud af landet. Kun meget få slipper igennem mediernes filter.

	Så længe vi lader medierne være gatekeepere for, hvilke enkeltsager der ender med en opholdstilladelse, og hvilke børn der skal rives ud af deres danske tilværelse – mange af dem uden nogensinde at have kendt andet – har forvaltningen af udlændingeloven intet med retfærdighed eller lighed for loven at gøre.

	I kølvandet på Im-sagen har vi oplevet en forstærket interesse for enkeltsager, hvor det er synd for børn. Men det skal vel at mærke være den rigtige slags enkeltsager.

	Læserne, seerne og lytterne skal kunne identificere sig med ofrene, og det kan være svært, hvor der ikke er stemningsfyldte billeder i form af et nordjysk støttefakkeltog, eller hvis ofrene ikke hedder Nielsen til efternavn. I virkeligheden uden for Aftenshowets spotlight sorteres mange triste barneskæbner fra af dårligt forberedte, travle journalister og uvidende redaktører bevæbnet med det kyniske nyhedskriterium identifikation – frem for principper om væsentlighed og retfærdighed – inden børnene i relativ ubemærkethed sparkes ud af landet.

	Udviklingen på danske redaktioner er de seneste mange år gået væk fra faste stofområder og i retning mod allround-nyhedshunde, som går efter identifikation, tårer på live-tv og gode billeder, og som lader Inger Støjberg slippe af sted med det meningsløse bavl om »hul i loven«.

	Debatten burde handle om, hvilken behandling vi vil give børn, der lever her i landet, og som føler, drømmer og tænker på dansk.

	Hvis flere journalister havde udlændingelov og menneskerettigheder som prioriterede stofområder, ville medierne ikke bare være fyldt med fotogene barnetårer, men også med debatten om, hvorvidt FN’s konvention om barnets rettigheder skal inkorporeres i dansk lovgivning.

	Et ekspertudvalg skal i nærmeste fremtid komme med sine anbefalinger om, hvorvidt børnekonventionen skal inkorporeres i dansk ret, så børn får en stærkere retsstilling.

	Det ville give barnets tarv en anden vægt og gøre det sværere at sende velintegrerede, dansktalende børn ud af landet til en uvis fremtid i lande, som de har meget lidt eller ingen tilknytning til.

	Set fra et børne- og menneskerettighedsperspektiv er den manglende inkorporering af Børnekonventionen et ægte hul i dansk lovgivning. Desværre er hullet noget større end det, Inger Støjberg mener at kunne få øje på.

	 

Niels Rohleder er medlem af Enhedslisten og ansat som partiets politiske rådgiver på rets- og migrationsområdet. 1987-2003 var han journalist på Information med ret og migration som sine vigtigste stofområder

