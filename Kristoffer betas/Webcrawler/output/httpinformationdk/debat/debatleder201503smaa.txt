Småstatstaktik
LEDER


 Vi vil have fordelene, men vi vil ikke levere til fællesskabet. Med de rammer for en folkeafstemning af det danske retsforbehold, som de fem mest EU-venlige partier i går fremlagde, fremstår Danmark som et land drevet af småstatstaktik. De fem partier – Socialdemokraterne, Venstre, SF, Radikale Venstre og Konservative – vil sætte en såkaldt tilvalgsordning i stedet for de EU-forbehold, Danmark har haft siden folkeafstemningen i 1993.
Inden for et år skal befolkningen ifølge kredsen af ja-partier tage stilling til i alt 32 retsakter, hvoraf det anbefales, at vi efter bedste smørrebrødslogik udvælger 22 af dem.
Folkeafstemningen blev i går af statsminister Helle Thorning-Schmidt solgt med tryghedsargumentet: Vi styrker politisamarbejdet og skaber bedre juridiske vilkår for borgere og virksomheder, og vi kommer efter de kriminelle i Europa.
Tja, det er utvivlsomt centrale aspekter, men den danske tilvalgsordning handler først og sidst om én ting: Udlændingepolitikken. Helt afgørende for ja-partierne har det således været, at Danmark uanfægtet kan køre videre med en af Europas strammeste flygtninge- og udlændingepolitik. »Og det er lykkedes med denne aftale,« udtalte Lars Løkke Rasmussen i går.
Men flygtningestrømme er jo netop nationale problemer, der kræver internationale løsninger. Som påpeget af FN her i avisen i weekenden så bør der internationalt iværksættes en fordeling af de tusindvis af syriske bådflygtninge, der i øjeblikket går i land på de sydeuropæiske kyster. Selv om det er et problem for andre EU-lande, melder Danmark hus forbi – både i forhold til FN-appellen og altså det videre europæiske samarbejde.
Uanset udfaldet af den forestående folkeafstemning vil Danmark blive efterladt som et land, der sætter snævre nationale interesser over det europæiske fællesskab. At de borgerlige partier ønsker at gå den vej, kan ikke overraske. Men hvordan kan SF og de radikale være så snæversynede?

