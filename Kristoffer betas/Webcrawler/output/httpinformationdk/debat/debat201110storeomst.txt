Den store omstilling kræver styring
At indfri regeringens klimaambitioner er den største og mest komplekse ingeniørmæssige og politiske opgave nogensinde. Alligevel findes der ikke nogen institution, der har til opgave at analysere, hvordan nedtrapningen af det fossile brændselsforbrug vil kunne ske


 Det er en kendsgerning, at det sidste århundreds eksponentielle vækst i produktion og forbrug og samfundsøkonomiens og samfundets udvikling i det hele taget er sket i kraft af fossile brændsler, der har forlenet os med praktisk taget ubegrænset og ekstremt billig fysisk kraft til lands, til vands og i luften.
Nu forestiller man sig, at vi med vedvarende energi (VE) kan frigøre os af denne altomfattende afhængighed af billige fossile brændsler, mens den økonomiske vækst fortsætter, og samfundets økonomi og fysiske indretning i det store og hele udvikler sig som hidtil.
'Grøn vækst' kalder man visionen og udstikker ambitiøse CO2-reduktions- og VE-målsætninger for det kommende årti og langt ud i fremtiden. Men visioner og målsætninger rækker ikke til udformningen af en realistisk, målrettet strategi for ombygningen af vores energi- og transportsystemer.
En realistisk strategi skal baseres på viden om, hvad der i praksis vil kunne opnås ved en velkoordineret gennemførelse af investeringsprogrammer, der på en teknisk og økonomisk hensigtsmæssig måde nedbringer vores forbrug af fossile brændsler så hurtigt som muligt.
Kompleks opgave
Tilrettelæggelsen og gennemførelsen af en sådan strategi er den største og mest komplekse ingeniørmæssige og politiske opgave nogensinde. Men uanset at de samfundsøkonomiske konsekvenser af en manglende eller urealistisk strategi er uoverskuelige og kan komme til at overskygge alle andre samfundsøkonomiske problemer, findes der ikke nogen institution, der har til opgave at analysere, hvordan nedtrapningen af det fossile brændselsforbrug vil kunne ske på en teknisk og økonomisk hensigtsmæssig måde.
VKO-regeringens Klimakommission fremhævede, at »energisystemet skal ses som et sammenhængende system«, og at »overgangen til et nyt energisystem skal samfundsøkonomisk optimeres« — hvorpå den anbefalede, at »kommunerne [hver for sig] ... gennemfører en strategisk energiplanlægning« og fremsatte en lang række andre anbefalinger om energipolitiske tiltag uden at fremlægge en nøjere analyse af, hvordan disse tiltag i deres helhed og indbyrdes sammenhænge vil bidrage til nedtrapningen af det fossile brændselsforbrug.
Forudsat en begrænset og ophørende vækst i energikrævende materielt forbrug, er det teknisk muligt at nedbringe vores fossile brændselsforbrug til en tredjedel af det nuværende i løbet af de kommende 20 år. Men det indebærer investeringer i kollektive forsyningsanlæg og transportinfrastrukturer og i bygninger og industrielle virksomheder på i alt 40—50 mia. kr. om året.
Hvis disse investeringer ikke bliver foretaget, må vi regne med, at vores fossile brændselsforbrug bliver tvunget ned af kraftigt stigende priser, med fattigdom og arbejdsløshed til følge.
Nedtrapningen af det fossile brændselsforbrug vil således ske under alle omstændigheder. Spørgsmålet er, om vi formår at konsolidere grundlaget for vores fremtidige økonomi ved at gennemføre omfattende investeringsprogrammer, der ved indsats af en arbejdsstyrke på 40-50.000 personer afstedkommer nedtrapningen på en konstruktiv måde.
Historisk projekt
De fire partier i regeringskoalitionen R, S og SF udtrykte sammen med Enhedslisten i maj 2010 i det fælles notat KlimaDanmark 2050 — en energivisionderes enighed om nødvendigheden af en konstruktiv energipolitisk strategi.
»Danmark skal under alle omstændigheder investere milliarder i vores energiforsyning i de næste 40 år. Visionen er baseret på, at vi konsekvent fokuserer på de samfundsøkonomisk bedste investeringer i grøn energi og energibesparelser«, skrev de i det korte siders notat, der var, hvad de formåede med de små ressourcer til analyser og udredninger, de som oppositionen rådede over.
Nu kan de sætte de nødvendige ressourcer ind på at få udarbejdet analyser af de formindskelser af olie-, naturgas- og kulforbrugene, der kan opnås ved at gennemføre alternative investeringsprogrammer, og udredninger af alternative muligheder for at finansiere kollektive investeringsprogrammer og med afgifter og tilskud at skabe de rette incitamenter til individuelle investeringer. I regeringsgrundlaget har de ud af det blå opstillet række målsætninger om CO2 og fossilt brændselsforbrug for årene 2020, 2030, 2035 og 2050 uden sammenhængende analyser, der viser, om målsætningerne er teknisk og økonomisk realistiske og hensigtsmæssige. Den kritiske faktor: olieforsyningen til transport er ladt ude af betragtning.
Der er tale om at beskæftige 40-50.000 personer i 15-20 år i et historisk projekt, hvis succes er af afgørende betydning for landets fremtid. Det vil ikke være for meget at afsætte nogle hundrede millioner kr. til projektplanlægning, styring, løbende opfølgning og projektrevision. Greenpeace-rapporten Ombygningen af energisystemet—Problemstilling og fremgangsmåde(2010) udstikker retningslinjerne.
Klaus Illum er M.Sc., ph.d. og ejer af analysefirmaet ECO Consult

