Hvad er så produktivt?
Når hidtidig produktion ifølge naturvidenskaben har ført til ’stigende trusler mod sundhed, drikkevand og fødevarer for milliarder af mennesker med deraf følgende stigende risiko for militære konflikter Jorden over’


 
	Hvem har dog besluttet, at den danske Produktivitetskommissions syvende og opsamlende rapport skulle udkomme akkurat i går? Lige præcis dagen efter at FN’s naturvidenskabeligt forankrede klimapanel, IPCC, udsendte sin hidtil skarpeste advarselsrapport mod konsekvenserne af menneskehedens, herunder også danskernes produktivitet. Den medfører nemlig »stigende trusler mod sundhed, drikkevand og fødevarer for milliarder af mennesker med deraf følgende stigende risiko for militære konflikter Jorden over«.

	Braget af sammenstødet mellem de to rapporter blev registreret allerede for en lille uges tid siden, da Lasse Skou Andersen her i avisen konfronterede Produktivitetskommissionens formand, økonomen Peter Birch Sørensen, med spørgsmålet: – Hvordan kan man beskæftige sig med planloven uden at tage andre hensyn ind end produktivitet, for eksempel hensynet til at have nogle levende lokalsamfund (eller hensynet til naturgrundlaget for menneskelige civilisationer og evolutionært højerestående væseners overlevelse, el)? Bliver det ikke lidt enøjet? »Jo, det kan du sige,« svarede Peter Birch Sørensen, »men det anerkender vi også i rapporten. Vi er fuldstændig klar over, at der er andre vigtige hensyn med planloven end produktivitet. Men det er op til politikerne at afveje de forskellige hensyn over for hinanden.« – Hvordan skal de på baggrund af jeres rapport kunne gøre det, når I ikke beskæftiger jer med det? »De får også input fra alle mulige andre aktører, det ser vi jo også eksempler på nu. Det er jeg egentlig ikke så bekymret for, om de kan finde ud af. Vi giver vores bidrag, og så må politikerne dertil indhente viden fra andre eksperter på andre områder.«

	Som om menneskelig produktivitet ikke har noget med ødelæggelse af natur at gøre? Som om naturvidenskabens advarsler for så vidt ikke vedkommer Peter Birch Sørensen personligt?

	Det holder ikke

	Hvad angår første spørgsmål, tog miljøøkonomen Inge Røpke det under behandling her i avisen allerede den 19. marts i år: »Produktivitetskommissionens tilgang er, at de har fået til opgave at diskutere vækst og produktivitet, men ikke miljøudfordringen. Det med miljøet er en anden diskussion, siger de. Men det holder ikke.« Med en henvisning til forskning af den amerikanske fysiker og økonom Robert Ayres forklarede Inge Røpke, at den stigende arbejdsproduktivitet historisk set har bestået i at erstatte arbejde med energi af høj kvalitet, især fossilt brændsel. Derfor giver det ingen mening at skille problemerne ad.

	Og er det ikke stigende anvendelse af fossilt brændsel til at øge produktiviteten, CO2-udslippene, Jordens opvarmning og klima-ødelæggelserne med, kan det være stigende forbrug og opbrug af andre begrænsede naturgoder (kaldet ressourcer), der skal sikre den eftertragtede produktivitetsstigning.

	Men det rager tilsyneladende ikke Produktivitetskommissionen og dens opgavestillere, den nuværende regering og det nuværende folketingsflertal. Som om økonomisk vækst og beskæftigelse egentlig slet ikke har noget at gøre med naturvidenskab og naturødelæggelse.

	Desperationen

	Gælder det også forholdet mellem naturvidenskabens advarsler og det enkelte menneske personligt? For eksempel Peter Birch Sørensen?

	Her kunne kommentaren hentes fra Jesper Løvenbalk Hansens artikel »Desperate klimaforskere griber til ekstreme metoder« her i bladet 16. november sidste år: »Når den filippinske chefforhandler Naderev Sano ved dette års klimatopmøde i Polen går i sultestrejke i protest over, at klimaforhandlingerne ingen vegne fører, er han ikke alene om at gribe til radikale metoder. Blandt flere af verdens førende klimaforskere hersker en tilsvarende desperation over, at klimapolitikken ikke flytter sig, og at målet om at holde klodens temperaturstigning på under to grader, som FN’s klimapanel i årevis har advaret om, reelt ikke længere er en mulighed. ’Efter to årtiers bluff og løgne vil det, der resterer af tograders-budgettet, nødvendiggøre revolutionære forandringer af den politiske og økonomiske hegemoni,’ som professor i geofysik Brad Werner fra University of California sagde under en videnskabelig konference sidste år. Uden radikale tiltag vil klodens politikere med meget stor sandsynlighed sætte menneskehedens eksistens over styr, mener han. Derfor er han ikke bare videnskabsmand, men nu også erklæret aktivist, der flere gange er blevet anholdt i USA for civil ulydighed og protestaktioner. Også James Hansen, mangeårig leder i NASA, der som en af de første pegede på truslen fra de menneskeskabte klimaforandringer, har i en alder af 71 år valgt mere aktivistiske veje. I april meddelte han, at han trak sig fra NASA for at kunne bruge al sin tid på at ’gøre det klart, hvad videnskaben siger, er nødvendigt at gøre’.«

	Det tilkommer ingen at angribe andre for ikke at være grebet af tilsvarende desperation. Her skal blot noteres, når desperationen ikke har meldt sig. Endnu.

