Om frihed over tid
Der var for nylig jubilæum for slavernes frigørelse i USA, men reel frihed kræver mere end bare en erklæring


 Man kan med rette mene, at Barack Obamas anden indsættelse som De Forenede Staters præsident i januar med halvandet hundrede års forsinkelse omsider skabte en slags etnisk normalitet i USA, om end afroamerikanerne i flere henseender fortsat er USA’s paria og fylder landets fængsler. Kampagnen mod præsidenten og den rejste tvivl om hans amerikanske statsborgerskab samt ret til embedet understreger det afroamerikanske menneskes så at sige medfødte handicap i forhold til the WASP’s, White Anglo American Protestants hidtidige herredømme.
Forleden var det 150 år siden, at præsident Lincoln efter nogen tøven, flere tilløb og udkast og med proklamationen af 1. januar 1863 i marts kunne dekretere slaveriets afskaffelse. Det skete i den omvæltende reform, demonstrativt adresseret først til Konføderationen, sydstaterne i Unionen der havde gjort oprør og udløst borgerkrigen. Sydens illegalitet understregede Lincoln yderligere ved så at sige at række proklamationen hen over hovedet på oprørerne.
Selve virkeliggørelsen af loven foregik i flere taktarter og gennemførtes først i 1865 i fire af nordstaterne, da forbuddet mod enhver form for slaveri blev endeligt forfatningsbestemt. Ikke alle republikanere var lige hidsige efter en så omfattende reform, stort set alle ledende demokrater var imod. Ikke så få amerikanere var ligeglade. Først lidt efter lidt havde Lincoln fået sig selv overbevist om, at slaveri ikke alene var et onde, hvad han mente, men et onde, man måtte afskaffe med magt, hvad han ikke hele tiden havde ment. Præsidenten erkendte at han i den forbindelse ikke havde styret begivenhederne, men omvendt.
Hørte om slaveskæbner
Som i så mange andre historier var motiver og baggrund godt rodet sammen. Et nært personligt forhold til en konkret afroamerikaner, eller en neger som man sagde, kan have gjort sit til Lincolns omvendelse. Syersken Elizabeth Keckley bistod præsidentfamilien i Det Hvide Hus og havde et særligt tag på den labile, patologisk skinsyge fru Lincoln, der både før og især efter parrets 11-årige søn Willies død led under hysteriske anfald.
Af Elizabeth Keckleys egen mund må Lincoln have hørt den greuelhistorie, hun som slave i Syden havde gennemlidt: voldtægt, piskning, videresalg, utallige grove ydmygelser, en slaveskæbne blandt utallige. Lincolns retsindighed er for så vidt utvivlsom, men som for andre hvide amerikanere fra det landlige Midtvesten i et hul af en lilleby som Springfield i Illinois har tanken om negerslaveriet næppe oprindeligt holdt ham søvnløs. Tvangsafskaffelse var i hvert fald ikke et politisk mål, endsige Lincolns primære krigsmål i borgerkrigen.
At et udenrigspolitisk motiv drev præsidenten og hans udenrigsminister Seward, kan man ikke se bort fra og hænger sammen med, at Englands liberale premierminister Gladstone var på nippet til at anerkende den oprørske Konføderation. Bomulden var betydningsfuld for britisk tekstilindustri. Men modstanden mod slaveriet i toneangivende britiske kredse og ved hoffet (samt interesse for lønsom bomuld fra Indien) var på samme tid stigende.
Lincoln begreb, at hvis han tog skridtet og gjorde slaveriafskaffelsen til det ophøjede krigsmål, ville englænderne over én kam afstå fra anerkendelse af sydstaterne – hvilket igen ville støtte Lincolns oprindelige og vigtigste af alle valgløfter i den truede union: at fastholde staterne i amerikansk enhed.
Valg af Obama blev højdepunkt
Borgerkrigen blev bragt til en ende, Norden vandt som bekendt, Lincoln blev myrdet. En eftertid i had og mistro mellem syd og nord helede kun langsomt sårene (om nogensinde) i forholdet mellem de krigsførende og slet ikke mellem sort og hvid. Slaveriet var godt nok afskaffet, men 100 år senere kunne John F. Kennedy i sin store tale om racediskriminationen i landet konstatere:
»One hundred years have passed since President Lincoln freed the slaves, yet their heirs, their grandsons are not fully free …. And this Nation, for all its hopes and all its boasts, will not be fully free until all its citizens are free«.Værd at notere at Kennedy endnu i 1963 brugte ordet negro. Få år senere var negrene blevet til sorte og senere det politisk korrekte: African Americans eller afroamerikanere.
En så menneskekrænkende forbrydelse og kynisk dehumanisering af en tvangsbortført befolkning, voldeligt ranet fra ét kontinent til et andet med det ene formål at anvende denne menneskelige muskelkraft til vilkårligt misbrug i slaveri fastholdt ofrene i generationers ufrihed, fattigdom, frygt, selvforagt og fornedrelse. At nogen kunne så meget som fantasere sig til en sort præsident var lige så vanvittigt som at forestille sig en jøde – eller værre endnu – en kvinde i Det Hvide Hus.
Valget af afroamerikaneren med det mistænkeligt arabisk-semitisk-islamisk klingende navn var kun muligt takket være et andet nedvurderet mindretal: latinoerne. Dem regnede man overhovedet ikke for noget i Lincolns dage, hvor erindringen om de vilde mexicanere ved Alamo var frisk. Siden beklædte skulende og grusomme latinoer utallige skurkeroller i den amerikanske myte på det hvide lærred.
En skønne dag, når magten er i sigte, vil måske latino eller Spanish American erstattes af en mere respektfuld etnicitetsbeskrivelse.
Tv-serien The West Wing foregreb latinoernes erobring af Det Hvide Hus og den hermed forbundne endelige nationale anerkendelse, dog uden at en ny politisk korrekt betegnelse var klar eller slog igennem. En sådan lader næppe vente på sig lige så længe som fra Lincoln til Kennedy og slavernes, negrenes, de sortes genfødsel i afroamerikanerne.
Dengang i marts 1863 ville Lincoln ikke have anet, hvem de var.
 

