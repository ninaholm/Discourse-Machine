Offentlig innovation er en fælles sag
I disse dage forhandles der om finansloven, men hvad blev der af innovationsdagsordenen til at løfte nogle af de udfordringer, vi står over for?


 Den offentlige sektor står over for stigende forventningspres fra borgerne og en situation med mangel på arbejdskraft. 
Vi skal derfor indse, at vi i fremtiden skal klare os med færre hænder. En del af løsningen er innovation til gavn for både den offentlige og private sektor.
Hvor på dagsordenen?
Det er baggrunden for, at regeringen sammen med organisationerne KL, Danske Regioner, LO, AC og FTF har bedt Rådet for Teknologi og Innovation (RTI) om at udvikle en strategi for at styrke innovationen og videnspredningen i den offentlige sektor. Strategien indgår som et led i den offentlige sektors arbejde med at levere bedre serviceydelser til borgerne og virksomhederne og lanceres cirka 1. november 2008. Herefter er det op til Folketingets partier at skaffe den fornødne finansiering, men innovation ser ikke ud til at stå højt på dagsordenen, selv om der er brug for det. 
Gode eksempler
Der er to helt centrale budskaber i den nye strategi. For det første: Den innovative udvikling, som allerede i dag foregår mange steder i det offentlige, skal øges markant og spredes systematisk, ligesom det kræver bedre innovationsledelse. 
Det er ikke nok, at der sættes nye ting i gang, vi skal også lære af dem. For det andet: Innovation i den offentlige sektor er til gavn for hele samfundet og kræver alle gode kræfters medvirken. 
De offentlige organisationer, virksomheder, videninstitutioner og brugere skal gå sammen i innovationsalliancer. Det kan skabe nye løsninger på de store udfordringer, der er i ældreplejen, på hospitalerne, i skolerne og uddannelsesinstitutionerne, i børnepasningen osv.
Innovationsnetværket SundhedsIT ved Aalborg Universitet er et godt eksempel på en innovationsalliance, hvor konkret viden om sundhed og IKT både skaber innovation i de deltagende private virksomheder og i den offentlige sektor til gavn for den enkelte borger. Her deltager universitetet, regionale sygehuse og specialenheder på sundhedsområdet i netværkets projekter sammen med virksomheder for at udvikle nye produkter, der kan anvendes i såvel sygehusene som i sundhedssektoren i øvrigt. 
Mere systematik
Plejehjemmet Lotte på Frederiksberg er et godt eksempel på god innovationsledelse. Det har udviklet sig til at blive så meget hjem og så lidt institution som muligt. Kitler og personalestuer er fortid, personalet er hele tiden blandt de ældre og iklædt ganske almindeligt hverdagstøj. Beboerne bestemmer selv deres sengetid og de er med i planlægningen af alt fra madplaner til udflugter og arrangementer.
De gode tiltag til at fremme innovationen i den offentlige sektor til gavn for borgerne, erhvervslivet og samfundet skal hjælpes frem, og mindst lige så vigtigt: Den viden der opnås skal komme andre til gavn. 
Det afgørende er nu at få sat gang i et mere systematisk arbejde med innovation i den offentlige sektor, og etablere et mere systematisk samspil om innovation mellem offentlige og private aktører.
Strategien skaber et godt fundament for folketingspartiernes prioriteringer på området, så lad os få det på dagsordenen. 

