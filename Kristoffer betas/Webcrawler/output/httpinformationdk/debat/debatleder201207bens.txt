Benspænd for altruismen



Så snart man tager hul på debatten om rugemødre, fremmanes billeder af ludfattige indiske kvinder, der lejer deres livmodere ud til rige børnehungrende vesterlændinge for at skaffe brød på bordet. Og det er svært ikke at tage afstand fra den trafik. Det fremstår som urimeligt at udnytte håbløst fattige menneskers desperate situation for at opfylde egne drømme – hvad enten drømmene handler om en billig, kemikaliefyldt iPhone produceret i en kinesisk sweat shop eller et barn udklækket på en indisk rugefabrik.Argumenterne om situationen i den tredje verden overføres direkte til den danske situation. Rugemoderskab er handel med menneskekroppen, lyder automatreaktionen fra Det Etiske Råd og flertallet af de folkevalgte. Som sundhedsordfører for Radikale Venstre Camilla Hersom for nylig udtalte til Information: » … jeg mener ikke, det at få børn er nogen menneskeret. Det undskylder i hvert fald slet ikke, at man bruger andre kvinder som en handelsvare.«Det bizarre er imidlertid, at frygten for, at kvinder skal leje deres livmoder ud, spærrer for muligheden for, at fertile danske kvinder kvit og frit kan hjælpe deres infertile medsøstre under ordnede forhold. Børneloven forhindrer nemlig, at parterne kan lave en juridisk gældende aftale om, at barnet skal overdrages ved fødslen.Så hvis de rager uklar, kan begge ende i en slem klemme: Rugemoderen kan nægte at udlevere barnet, og hvis den lille ikke lever op til forventningerne, kan den infertile nægte at modtage det.Med den danske lovgivnings benspænd er vi endt i en paradoksal situation. Danske par kan hjemtage børn, som er blevet til ved hjælp af indiske rugemødre, selv om kvinderne sandsynligvis er tvunget ind i arrangementet af pengemangel. Samtidig gør vi det risikabelt for danske kvinder med altruistiske hensigter at hjælpe barnløse. Logikken er svær at få øje på.
