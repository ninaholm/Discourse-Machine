Overhørt i Beijing
En korruptionsmanual dukker op på internettet, de riges nye fetich er et glas brystmælk, og imens forsøger kommunistpartiet sig med en litteraturkanon


 
	Licens til at forurene

	Hvordan får man fingrene i en ’licens til at forurene’ i Kina? Man skal begynde med at give et gavekort på lige under 2.000 kroner til lederen af lokalregeringens miljøbeskyttelsesagentur. ’Vejledningen’ finder man på en liste, som er blevet spredt på Kinas sociale medier, og som i detaljer forklarer, hvem man skal henvende sig til, og hvor meget man skal betale for at få sit ønske opfyldt. Listen afslører angiveligt 47 embedsmænd som modtagere af gaver fra et byggeselskab i Yinchuan, hovedstad i den nordlige provins Ningxia, skriver internetsiden Tea Leaf Nation.

	Embedsmændene kommer blandt andet fra bystyret, skattekontoret og politiet. Og de har ifølge listen modtaget mellem ca. 1.000 og 3.000 kroner i bestikkelse. Den brugervenlige guide fortæller for eksempel, at et gavekort på 1.000 yuan (ca. 925 kroner) under bordet til direktør Jin, lederen af lokalregeringens bureau for religiøse anliggender, kan skaffe et halalkøds certifikat.

	Listen har skabt opmærksomhed på internettet. De fleste var ikke chokerede over, at listen findes – men over at beløbene på bestikkelsen er så lave. »Sådanne gniere. For blot 2.000 yuan kan man bestikke borgmesteren? Hvordan kan de opnå noget for det beløb?» skriver bloggeren Peng Shijia ifølge Tea Leaf Nation.

	Andre skriver dog, at beløbene stemte overens med deres egne erfaringer. Som en kineser beskriver det: »Dette er helt normalt. Alle virksomheder giver sådanne beløb i slutningen af året, specielt til registreringsbureauerne, skatteopkrævere og fødevareinspektører. Selv hvis du bestikker dem, er der ikke nogen garanti for, at de ikke vil røvrende dig. Men hvis du ikke gør det, så vil de med garanti røvrende dig«.

	Brystmælk til voksne

	Hvad er den seneste sundhedsdille blandt rige kinesere? Det er tilsyneladende brystmælk. I begyndelsen af måneden begyndte kinesiske medier at rapportere om, at et stigende antal voksne i det sydlige Kina har hyret ammemødre, så de kan indtage deres brystmælk – angiveligt for mælkens næringsværdi. »Klienter kan vælge at drikke brystmælken direkte fra brystet (…), men de kan også drikke det fra en brystpumpe, hvis de føler ubehag,« siger Lin Jun, manager for firmaet, der ’udlejer’ ammemødrene, til den kinesiske avis Sydlig Metropol Dagblad.

	Han påstår, at brystmælk nu er populært blandt voksne med en stor indkomst, højt stressniveau og dårligt helbred. »En del af vores klienter hyrer en ammer til at bo i deres hus, så de er sikret en daglig leverance af frisk brystmælk,« siger Lin Jun, og tilføjer: »Ammerne klager sjældent, så længe prisen er den rigtige.« Ammemødrene skulle tilsyneladende tjene omkring 15.000 kroner om måneden – en høj løn i Kina.

	Jurister advarer dog om, at denne praksis i virkeligheden handler mere om en seksuel fetich end næringsværdi. »Der er en stor forskel på at sutte på et bryst og drikke fra en pumpe, da det første går ud over et behov i forbindelse med diæten,« som det udtrykkes af Mei Chunlai, advokat i den sydkinesiske by Guangdong.

	God litteratur?

	Kinas kommunistparti er kommet med en litteraturkanon, som ikke just bliver vel modtaget. Tidligere på ugen offentliggjorde partiets centrale propagandakontor, Undervisningsministeriet og den centrale kommunistiske ungdomsliga en fælles liste over 100 bøger og 100 film, dokumentarer og tv-show, som de planlægger at promovere over for den kinesiske ungdom. De tre første bøger på listen virker ikke umiddelbart som mulige bestsellere i dagens Kina: Historier om Marx, Kina har en Mao Zedong og Zhou Enlai: De tidlige år.

	Listen er i det hele taget tontung med kommunistisk ideologi og nationalisme. Kommunistpartiet forklarede listens formål: »At dybt og grundigt realisere ånden fra partiets 18. nationalkongres; at stærkt promovere den nationale ånd og tidens ånd blandt ungdommen; og at opmuntre alle unge til at kæmpe for realiseringen af den kinesiske drøm og den kinesiske nations store opblomstring.«

	Mange forældre på de sociale medier har udtrykt stærk modstand mod listen. »Jeg vil helt sikkert ikke lade mit barn læse det der,« skriver en på sin mikroblog. »Denne hjernevask er for intens,« mente en anden. Andre betegnede det som: »En liste over bøger, man ikke skal læse.« Og en enkelt beskrev folkene bag listen som »en samling idioter med deres hoveder begravet i sandet«.

