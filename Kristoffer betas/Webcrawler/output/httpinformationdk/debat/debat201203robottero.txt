Robotter overtager journalistikken
Intelligent software bruges i stigende grad til at forvandle data til nyhedshistorier. Udviklingen truer et af demokratiets vigtigste goder: den oplyste fælles offentlighed


Kan teknologi udvikle autonomi? For de fleste teknologihistorikere og -sociologer er den forestilling både naiv og misforstået.Men faktisk kan vi konstatere, at den moderne finansverden i stigende grad gør sig afhængig af automatiseret handel med sofistikerede computeralgoritmer, der finder og udnytter de uregelmæssigheder i prisdannelsen, som almindelige aktiehandlere ikke kan se.Og for nylig har erhvervsmagasinet Forbes – et af finansjournalistikkens mest anerkendte medier – koblet sig på en tjeneste, som automatisk genererer onlineartikler om de forventninger, man kan have til diverse virksomheders indtjening. Man behøver blot at fodre et stykke intelligent software, som udbydes af firmaet Narrative Science, med statistisk materiale, og inden for få sekunder spytter det fuldt læselige tekster ud – eller »forvandler data til historier og indsigter,« som Forbes udtrykker det.Automatiserede platforme ’skriver ’ således nyhedshistorier om selskaber, der tjener penge på automatiseret trading, hvorefter disse nyheder virker tilbage på det finansielle system og dermed hjælper algoritmer til at få øje på endnu mere lukrative investeringsmuligheder. Basalt set taler vi altså her om journalistik, der laves af robotter for robotter ... i det mindste er det stadig mennesker, der får lov at beholde pengene.SamlebåndsartiklerNarrative Science (NS) er kun en af flere nye virksomheder, der udvikler automatiseret journalistiksoftware. Den nye teknologi bruges primært inden for nicher som sport, finans og fast ejendom, hvor artikler bygger på tal og følger en fast skabelon. Men NS har også en tjeneste, der genererer artikler om, hvordan USA’s valgkamp bliver afspejlet i de sociale medier, hvilke spørgsmål og kandidater, der diskuteres mest i en bestemt stat osv. Den kan sågar indarbejde citater fra de mest populære tweets – ingen dækker Twitter bedre end robotter.Det er nemt at forstå, hvorfor NS’s klienter finder tjenesten nyttig.For det første er det billigere end at betale fuldtidsansatte journalister, der har en tendens til at melde sig syge og forlange respekt. Angiveligt er prisen under 10 dollar pr. 500 ord, og artiklen tager kun ét sekund at skrive – det kunne end ikke Christhopher Hitchens hamle op med.For det andet lover NS en mere omfattende og objektiv formidling, end nogen menneskelig reporter kan præstere. Kun få journalister har tid til at finde, bearbejde og analysere millioner af tweets, men NS klarer det let og gør det øjeblikkeligt.Der er ikke blot tale om at formidle avanceret statistik, men om et forsøg på at forstå, hvad disse tal betyder og kommunikere betydningen videre til læserne.NS’s idémagere hævder, at de kun vil hjælpe – ikke udrydde – journalistikken, og deres hensigter kan meget vel være reelle. Journalister vil givet ønske dem hen, hvor peberet gror, men de bladhuse, som udbetaler lønninger, vil helt sikkert tage imod disse tjenester med åbne arme.Filtreret virkelighedPå længere sigt kan teknologierne imidlertid få problematiske følger for den demokratiske offentlighed.Internettet udvikler sig i dag for fuld kraft i retning af en stigende personalisering af vores onlineoplevelser. Alt, hvad vi klikker på, læser, søger og ser på online, er i stigende grad resultat af en fintmærkende optimeringsindsats, hvor vores historik – tidligere klik, søgninger, ’I like’-tilkendegivelser, køb og interaktioner – influerer stadig stærkere på, hvad der vises i vores browsere og apps.Tidligere frygtede mange internetkritikere, at internettets personliggørelse indvarslede en verden, hvor vi kun læser de artikler, der afspejler vores eksisterende interesser, og aldrig behøver at bevæge os uden for vores ’bekræftelseszone’.De sociale medier har med deres uendelige links og minidebatter gjort dén bekymring til skamme. Men den automatiserede journalistik stiller os over for en ny udfordring, som de sociale mediers eminente opdagelsesmekanismer kan få sværere ved at overvinde. For hvad nu, hvis vi klikker på det samme link, som i teorien fører til den samme artikel, men ender med at læse den i forskellige udgaver?Min onlinehistorie vil f.eks. indikere, at jeg har en videregående uddannelse og en hyppig læser af The Economist og New York Review of Books. Som resultat vil jeg få en mere sofistikeret og informativ version af den samme historie, end min nabo, der kun læser USA Today.Hvis den intelligente software udleder, at jeg interesserer mig for internationale nyheder og global retfærdighed, vil dens computergenererede nyhedsartikel om Angelina Jolie måske referere til sin film om krigen i Bosnien, mens min nabo, der er mere optaget af at følge kendissernes liv, bliver spist af med ligegyldigt sladder om Brad Pitt.Faren er altså, at nogle mennesker fanges i en ond nyhedscirkel, hvor de ikke konsumerer andet end junkfood-information, så de til sidst ikke aner, at der findes en anden og mere intelligent verden derude.Nødvendig kritikInnovatører som NS kan ikke bebrejdes noget. Anvendt snævert kan deres teknologier spare omkostninger og måske endda give frisætte journalister til at forfølge mere interessante analytiske projekter i stedet for at skrive samme type historie hver uge. Faren er, at vi undlader at forholde os kritik de sociale og politiske konsekvenser af at leve i en verden, hvor anonym læsning er blevet noget nær umulig.Det er en verden, som reklamebranchen – for slet ikke at tale om Google, Facebook, og Amazon – ikke kan vente med at flytte ind i. Det kan blive en verden, hvor kritisk, vidensbaseret og utraditionel tænkning bliver langt sværere at opdyrke og vedligeholde.© Evgeny Morozov og InformationOversat af Niels Ivar Larsen
