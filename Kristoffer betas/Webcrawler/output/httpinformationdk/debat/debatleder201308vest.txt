Vestens afmagt



 
»For første gang i mange, mange år er jeg så magtesløs, at mit ateistiske gen bryder sammen. Jeg knæler ned i aftenbøn. Jeg kan ikke se, hvem der ellers skal kunne lindre Syrien.«
	Fra Haifaa Awads dagbog

	Der var noget næsten umuligt uudholdeligt ved de billeder, der i sidste uge fandt vej til verdens skærme. Lige så stille ligger børn i alle aldre side om side. De ligger på et gulv, det er i Syrien. Måske sover de. Nej, de sover ikke. Det går op for en, hvad man ser. Det er, som om kun de helt store ord eller en påtrængende gråd kan stille noget op. Gassens usynlige angreb på selve åndedraget giver bibelske dimensioner. Dødens engel er passeret. Det er tragedie.

	Hvordan endte det dog her?

	Læsere af Information har ellers i flere uger været med, hvor man troede, det var allerværst. Haifaa Awad, dansk læge af syrisk oprindelse, er taget tilbage til sit hjemland og har rapporteret fra en skadestue.

	Det er alle de sårede kroppe, som kommer ind her, alt dette sønderskudte kød. Regimets soldater, men flest oprørere i dette område. Og så især alle de civile. Tarme, som hænger ud af opsprættede maver, smadrede underliv og så dem, hvor der intet er at gøre. En lille pige med armen skåret af, den ligger ved siden af hende. Der er fin rød neglelak på små døde tæer. De to så indtagende drenge, hvis portrætter, man har kunnet se her i avisen med den femårige Bahaas vågne blik og smilehuller. Et par uger efter var de forkullede lig.

	Haifaa Awad har også rapporteret om, hvordan hun vikles ind i den indviklede politiske situation. Trods sin støtte til revolutionen, må hun værge sig mod de fanatiske muslimske oprørere og deres kvindefjendske religion. Men samtidig kaster den daglige gru et kynisk lys over radikaliseringens særlige logik. Når det daglige møde med den blodige virkelighed bliver for slem, må man falde på knæ. Men hvilken højere magt anråbes, for at blodbadet stopper?

	Verden har nu i flere år været vidne til optrapningen i Syrien. Den ene røde linje efter den anden er blevet overtrådt, især USA’s, der spiller med stormagtsmusklerne, men af berettiget skræk holder sig tilbage. I FN har der atter ikke været enighed, man har betragtet alle disse billeder af død og blod, og med realpolitisk kompromis siddet det overhørigt. Indtil de døde børn og ordet ’kemisk krigsførelse’ måske fremtvinger til en eller anden form for handling.

	Men udover gruen viser billedet med de døde børn på gulvet i Syrien især det fulde omfang af vor egen afmagt. For nej, vi kan ikke længere forestille os, at vi bare kan sende flyvemaskiner, missiler eller tropper ind og ordne sagen. Nej, vi kan ikke længere tro på fantasmer om at afsløre de onde og være sikre på hvem, der er gode. Vi er i den grad endt i noget, som ligner en græsk tragedie. Hvilke brødre slår hinanden ihjel i Syrien efter at have været viklet ind i andre krige? Har vi holdt med de rigtige og foretaget de rigtige valg – og hvem skal man holde med nu?

	Som en anden kong Kreon hos Sofokles, dødsdømmer Bashar al-Assad de, der plejer de sårede. Som en anden Antigone, der begraver den bror, der ellers er forbud mod at begrave, fordi han er fjende, fortsætter mennesker som Haifaa Awad i Syrien med at sy sår sammen, og pakke små døde kroppe ind i hvide poser. Fordi der trods alt er noget, der er helligt på et højere plan, end hvad det politiske afgør.

	Inden USA og de allierede gik ind i Irak for over 10 år siden netop for at lede efter kemiske våben, holdt den daværende franske udenrigsminister Dominique de Villepin en tale i FN, hvor han tryglede om, at man fandt frem til beviser for eksistensen af disse våben, inden man gik i krig. Han forudså med krigserfaringen fra det gamle Europa, at den voldelige løsning aldrig ville blive en løsning.

	I mellemtiden er alle drømme om krigsførsel med rene hænder begravet sammen med et utal af ofre i Irak og Afghanistan, og så mange europæiske og amerikanskes soldater.

	De kemiske våben som ikke fandtes i Irak, bruges nu i Syrien. I de forløbne 10 år har Vesten mistet den smule magt, der lå i at undersøge sandheden. Vi må i afmagt konstatere, at vi ikke engang længere kan gribe ind selv der, hvor det ville være berettiget. I går blev de inspektører fra FN, der skulle konstatere brugen af kemiske våben, beskudt i Damaskus. Som enhver anden deltager i krigen.

