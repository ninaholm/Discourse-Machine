Guds kræmmerhus



 HARMFULD BLEV den Herre Krist, da han under sit indtog i Jerusalem fik øje på de handelsboder, som kræmmere havde stillet op foran templet. Hør, hvad evangelisten Johannes beretter:
»Jesus gik ind på tempelpladsen, og han jog alle dem ud, som solgte og købte dér, og han væltede vekselerernes borde og duehandlernes bænke, og han sagde til dem: -Der står skrevet: Mit hus skal kaldes et bedehus. Men I gør det til en røverkule.-«
Hermed skulle det vel være slået fast som et kristent bud, at shopping og bøn ikke hører sammen.
MEN NEJ, INGENLUNDE. Den ene af de to andenrunde-kandidater til Københavns bispevalg, Kaj Bollmann, vakte i går opmærksomhed ved i gratisavisen Urban at slå til lyd for indretning af folkekirkelige bederum i indkøbscentre.
Bollmann betragter bønnetilbud blandt dagligvarer som et markedsfremstød for en kirke, der er i tilbagegang:
»Kirken skal derhen, hvor folk er. Vi skal ikke forvente, at de kommer til os. Hvis det hele forbliver, som det hele tiden har været, så visner kirken. Det kan vi jo se på udviklingen.«
Udsigten til at få Bollmanns bod i varesortimentet får dog adspurgte direktører for indkøbscentre til at slå kors for sig. Torben Schwabe fra Lyngby Storcenter erklærer: »Vi blander os ikke i folks fritid.«  Så visseligt en snæver sandhed, eftersom centrene forsøger at få folk til at tilbringe mest muligt af deres fritid med ivrige indkøb.
TAKSIGELSE LYDER ej heller fra Bollmanns modkandidat, Peter Skov-Jakobsen, der udtaler:
»Fornyelse er altid godt. For eksempel, at bøsser og lesbiske kan blive gift. Men jeg synes, det er en meget dårlig idé med kapeller i indkøbscentre.«
Ups, hvad har bøsser og lesbiske med sagen at gøre  Jo, Skov-Jakobsens inddragelse af dem må nok høres som en snedig finte til, at modkandidat Bollmann har indgået en djævlens pagt med den kirkelige højrefløj, der efter samtaler med kandidaterne har anbefalet ham i et brev til 200 stemmeberettigede. I brevet lovprises Bollmann for, at han »i højere grad end de øvrige kandidater vil udvise et inkluderende frisind over for præster, der reserverer sig i forhold til gudstjenestefællesskab med kvindelige kolleger, vielse af fraskilte og velsignelse af homoseksuelle parforhold. Både i forbindelse med præsteansættelser og i situationer, hvor disse synspunkter offentligt lægges for had.«
Altså: Bollmanns »inkluderende frisind« omfatter dem, der hjertensgerne vil ekskludere andre af det folkekirkelige fællesskab.
Det er da en reklame, som Bollmann kunne forsøge sig med fra en bod i et indkøbscenter. Selvsagt med risiko for at komme i konflikt med markedsføringslovens paragraf 3. Den lyder: »Der må ikke anvendes urigtige, vildledende eller urimeligt mangelfulde angivelser.«  dr

