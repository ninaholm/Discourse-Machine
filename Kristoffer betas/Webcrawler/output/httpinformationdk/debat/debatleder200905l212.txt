L212



 MED ET MASSIVT flertal bestående af V, K, DF, A, SF og R vedtog Folketinget i går den omstridte lov L212, der vil skærme ministerkalendere mod aktindsigt og offentlig opmærksomhed. 
Pudsigt nok blev loven vedtaget på dagen, hvor det kom frem, at tidligere økonomi- og erhvervsminister, Bendt Bendtsens (K), departementschef Michael Dithmer, der var sat til at rådgive ministeren om gaveture, ligesom sin chef også selv har modtaget gratis jagtture.
Selv om loven er blevet forsøgt solgt ind af statsminister Lars Løkke Rasmussen (V) som en styrkelse af åbenheden, idet ministre for fremtiden af egen drift skal fremlægge oplysninger om udgifter, gaver og aktiviteter. Dette er ikke en del af lovforslaget, men kun indgået som politiske aftale. 
Begrundelsen for lovforslaget, der nu gør ministerkalendere til lukket land for offentligheden, er, at den nugældende offentlighedslov forstærker en udvikling, hvor ministerkalendere på grund af blandt andet pressens interesse kun indeholder overfladiske oplysninger og derfor ikke længere kan bruges som styringsredskab af ministerens aktiviteter.
Det er det rene skinbarlige vrøvl, idet den hidtidige lovgivning faktisk har gjort det muligt at friholde private oplysninger i ministerkalenderen fra offentlig opmærksomhed. Det har med andre ord været muligt at beskytte ministres privatliv. Sammenholdt med forløbet omkring vedtagelsen af denne lov, som er blevet hastet igennem på lidt over en måned, er det kun med til at styrke mistanken om, at man åbenbart har noget at skjule. Endda med tilbagevirkende kraft, idet alle ansøgninger om aktindsigt i ministerkalendere vil blive afvist efter lovens fremsættelse. Det betyder, at det for eksempel i hele Anders Fogh Rasmussens embedsperiode for fremtiden bliver umuligt at opnå information om ministres officielle og repræsentative aktiviteter, i hvert fald gennem deres kalendere.
LOVEN ER NU vedtaget. Det er sket med et sådant hastværk, misbrug af Ombudsmandens udtalelser og tilsidesættelse af almindelig praksis omkring lovvedtagelser, at det er både bekymrende og beskæmmende for den demokratiske proces. 
Loven ikke bare ligner, men er en reel indskrænkning af offentlighedens adgang til oplysninger, også selv om politikerne har forsøgt at lancere den politiske aftale om åbenhedsordningen som en styrkelse af offentlighedsloven.
Det er det ikke. Når love - især love, der vedrører åbenhed omkring den offentlige forvaltning - hastes igennem på en måde, der set udefra ligner panik oven på historierne om Bendt Bendtsens jagtture og Lars Løkke Rasmussens bilag, udelukkes den debat, som kan sikre en nuancering og balancering. Når det som i dette tilfælde sker uden debat, med dispensation fra de almindelige høringsperioder mellem lovbehandlingerne og uden høringsrunde i Offentlighedskommissionen svækker det tilliden til demokratiet og styrker afstanden mellem politikere og de borgere, som har valgt dem.

