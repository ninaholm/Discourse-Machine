Lærerens myndiggørelse
Vi skal ikke forkaste tabellerne, evalueringerne og de komparative under-søgelser i folkeskolen, men at gøre dem til en del af lærernes og skoleledernes professionelle beredskab
Lad os indstille mudderkastningen om lærerne og i stedet sørge for deres myndiggørelse. Model


 I de såkaldt gode gamle dage var læreren det lokale samfunds videns-autoritet, dets kulturelle centrum og mentor for børnene og deres forældre.
Sådan er det ikke mere. Mange lærere føler sig umyndiggjort. De føler sig mistænkeliggjort i medierne og kontrolleret, målt og vejet af myndigheder og politikere. Hverdagen i folkeskolen har ændret sig radikalt med stribevis af test, evalueringer og internationale undersøgelser. Lærerne skal lave elevplaner, trin- og slutmålbeskrivelser, målrette undervisningen efter den enkelte elev, gennemføre klasserumsledelse, forholde sig til komparative undersøgelser osv. 
Af nogle opfattes alt dette som trusler og kontrolforanstaltninger. Spørgsmålet er, hvordan man kan vende situationen, så alle disse krav og aktiviteter i stedet fremstår som redskaber for undervisning, skoleledelse og skolepolitik. Så lærerne, skolelederne og de lokale skolepolitikere og -myndigheder kan nyttiggøre den omfattende viden, som test, evalueringer og komparative undersøgelser giver. 
Svaret på disse udfordringer er dobbelt. 
For det første skal elevplaner, fagbeskrivelser, komparative undersøgelser osv. udformes, så de faktisk fungerer som værktøjer for dem, der arbejder professionelt med og i skolen. Test og evalueringer skal udformes på en måde, så de kan bruges til at målrette undervisningen efter den enkelte klasse og elev, PISA-undersøgelser - som blot er én ud af en lang række forskellige internationale, komparative undersøgelser, der hver især har et forskelligt sigte - skal gennemføres og præsenteres, så resultaterne er valide og brugbare. En af måderne at gøre dette på, er at inddrage pædagogisk forskning bedre og mere systematisk.
For det andet skal lærere, skoleledere, skolepolitikere, myndigheder og forældre, for eksempel i skolebestyrelserne, være bedre klædt på til at gøre nytte af de mange nye tiltag. Lærere og skoleledere skal uddannes bedre til at bruge de mange nye redskaber. Skolepolitikere skal kunne gennemskue, hvad der er op og ned i for eksempel PISA, og hvad PISA kan - og ikke kan - bruges til. Nøgleordet er myndiggørelse af læreren. Læreren repræsenterer en professionalitet, som ingen anden kan matche, blandt andet og ikke mindst i kraft af sin uddannelse og sin løbende efteruddannelse. Det er grunden til, at Aarhus Universitet har udarbejdet forslag om en forskningsbaseret læreruddannelse. Et forslag som åbenbart har anfægtet helt fundamentale forestillinger om, hvor og hvordan skolelærere skal uddannes, og som derfor i urimelig grad er blevet mistænkeliggjort og fordrejet. 
Evidensbegrebet
Lad mig blot tage ét eksempel blandt utallige: Det forkætrede begreb 'evidens'. Vi har behov for en idéhistorisk udredning af dette begreb. For begrebet har både angelsaksiske og franske rødder. Det ene sted - som 'evidence' - konnoterer det tal, naturvidenskab, kausalitet. Når noget er evident, er det sandt i forhold til høj-formaliserede sandhedskriterier. Det andet sted - som 'évidence' - konnoterer det erfaringer og sædvane. Når noget er evident, er det selvfølgeligt: 
Et af de problemer, vi skal forholde os til, er at evidence og évidence gøres til hinandens fjender. At erfaringer og sund fornuft mistænkeliggøres af tabeller og kvantitative målinger og beskrivelser. Svaret er ikke at forkaste tabellerne, evalueringerne, beskrivelserne og de komparative undersøgelser, men at gøre dem til en del af lærernes og skoleledernes professionelle beredskab. Så de kan styrke og kvalificere deres erfaringsbaserede praksis. Så lærerne kan generobre deres professionelle myndighed.
I forhold til et sådan projekt virker 'Påtalen' mod undertegnede i Information 15. januar 2008 af Kirsten Krogh-Jespersen kontraproduktiv. Hun melder sig med fire retoriske spørgsmål, som hun derefter med lethed besvarer. Er jeg ude på en 'forbrødring mellem uddannelsespolitik og forskning'. Nej, jeg vil levere forskning, der både er sand og kan bruges. "Hvad menes der med 'hvad der virker'?" Ja, det er et spørgsmål ,som kalder på saglige indsigter i brug og betydning af evidens og ikke på mudderkastning. "Hvorfor sår Qvortrup tvivl om den pædagogiske forsknings hidtidige betydning"? Det har jeg aldrig gjort. At forskningen stadig kan forbedres og styrkes, betyder ikke at den til dato har været betydningsløs. Og: "Hvad sker der, når PISA, test og elevplaner i flæng kaldes pædagogiske værktøjer?" Her er svaret, at alle disse og andre tiltag skal gøres til pædagogiske værktøjer, hvor pædagogik forstås som et overbegreb for samfundets pædagogiske praksisser: Undervisning, kompetenceudvikling, uddannelsespolitik osv.
Lad os indstille mudderkastningen. Alternativet er forskningsbaseret samarbejde, om pædagogiske problemer og læreruddannelse, mellem DPU, professionshøjskoler og seminarier. Af hensyn til lærernes myndiggørelse.
Lars Qvortrup er dekan for DPU

