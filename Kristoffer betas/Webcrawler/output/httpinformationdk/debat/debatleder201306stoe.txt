At støtte fjenden



 
»Hvis du havde fri adgang til klassificerede netværk over en længere tidsperiode ..., og du fik øje på utrolige ting, forfærdelige ting ... ting, som hørte til i offentligheden og ikke til en eller anden server gemt væk i et mørkt lokale i Washington DC ... hvad ville du så gøre?«

	Spørgsmålet, som den unge Irak-soldat Bradley Manning stillede på chatten til hackeren Adrian Lamo, endte han med selv at besvare.

	Han uploadede tusindvis af fortrolige dokumenter til Wikileaks og gav dermed offentligheden et unikt indblik i verdens eneste supermagts krigsførsel og diplomatiske ageren igennem det foregående årti.

	I chatten med Lamo udtrykte Manning væmmelse ved supermagtens ageren i krigene i Irak og Afghanistan. Offentligheden burde vide besked om, hvordan »on the ground-virkeligheden« var, mente den dengang 22-årige soldat. Ifølge sit eget udsagn endte han med at følge sin samvittighed.

	Men at betro sig om sin tvivl til Lamo var Mannings største fejl. Han blev angivet, anholdt og har nu siddet de seneste tre år under ydmygende forhold i et militærfængsel, hvor han har ventet på den retssag, der begyndte i går, og som kan koste ham fængsel på livstid uden mulighed for prøveløsladelse. Han har allerede erklæret sig skyldig i 10 tilfælde, der kan idømme ham 20 års fængsel, men anklageren holder fast i at ville have ham dømt for både den hårde spionagelovgivning fra 1917 og for at have »bistået USA’s fjender«. Et centralt vidne til at bevise den påstand er blandt andet en Navy Seal, der angiveligt fandt nogle af de fortrolige dokumenter offentliggjort af Wikileaks i Osama bin Ladens besiddelse i Pakistan.

	Kendes Manning skyldig i at »bistå USA’s fjender« ved at give oplysninger til offentligheden, kan det få alvorlige konsekvenser både for pressefriheden og fremtidens whistleblowere. Som Joel Simon, direktør for Committee to Protect Journalists udtrykker det:

	»Hvis Manning bliver kendt skyldig i at have bistået fjenden, betyder det, at man ikke længere skelner mellem at give oplysninger om statens handlinger til offentligheden og til fjenden«. For fjenden læser også aviser.

	De alvorlige sigtelser mod Manning er også et eksempel på den uhørt hårde kurs Obama-regeringen har ført imod sine interne kritikere med flere sigtelser mod whistleblowere for overtrædelse af den hårde spionagelovgivning end samtlige andre præsidenter i amerikansk historie. Daniel Ellsberg, der lækkede de såkaldte Pentagon papers om Vietnam-krigen, og som selv har været sigtet for overtrædelse af spionagelovgivningen,s trækker klare paralleler mellem sig selv og Manning.

	»Grunden til, at jeg lækkede Pentagon-dokumenterne i 1971, var, at jeg havde adgang til informationer, som Kongressen og det amerikanske folk burde være orienteret om – nemlig dokumentation for præsidentens ulovlige krigsførelse i Vietnam og alle de løgne, krigen var bygget på,« skrev han i en kronik i San Francisco Chronicle i sidste uge.

	»Tilsvarende havde Manning adgang til videofilm og andre beviser på amerikanske krigsforbrydelser, som han helt rigtigt mente burde være offentligt kendt. Ingen stat eller hær … bør benytte hemmeligstempling til at lægge et røgsløg over sine forbrydelser.«

	Daniel Ellsberg blev af eftertiden fejret som en helt for at afsløre sandheden om en forfærdelig krig, men om ham kan man såvel som om Manning hævde, at han forrådte sit land ved at lække oplysninger til pressen. De følte begge, at de sad inde med oplysninger, der viste, at det billede, som politikerne gav offentligheden om krigene, var forkerte og forløjede.

	Bliver Manning dømt for at »støtte fjenden« er det udtryk for en skræmmende udvikling i det amerikanske samfund. Det risikerer at danne præcedens for, at hensynet til egne nationale interesser altid vejer tungere end hensynet til, at befolkningen bliver oplyst om sandheden bag en krig. At man er blevet så overbevist om sin egen ufejlbarlighed, at man er villig til at knuse og skræmme sine interne kritikere fra at komme med oplysninger, der kan udfordre den officielle forklaring.

