Singlekvinder vil opleve moderskabet



 Det er en frygtelig tanke, professor Helmuth Nyborg (igen) har fået (Inf. den 27. juli) - at singlekvinder får (skal have) børn for at forbedre arvemassen i den danske befolkning og fravælge evt. uheldige arveegenskaber. Har Nyborg glemt, at kvinder også bærer på en arvemasse?
Enlige kvinder får børn, fordi de gerne vil opleve moderskabet. De vil gerne have et barn og de oplevelser, det giver at have et barn, at se det udvikle sig og vokse op, at få del i de glæder og det fællesskab andre børnefamilier har - være med i samværet med andre forældre i børneinstitutioner, skoler og fritidsaktiviteter. Deres barn skal ikke være et unikt barn med en særlig begavelse, det skal være et ganske almindeligt barn, som selvfølgelig er unikt i sin familie som ethvert barn er i sin egen familie.
Enlige kvinder ønsker som andre forældre at opleve den enestående kærlighed, der er mellem forældre og børn, mellem mor og barn. De ønsker at give og modtage kærlighed. De ønsker at opleve den nærhed et forældre/barn forhold er. Og de ønsker at opleve at få den fremtid et barn giver én, at være med i livets hjul, være forælder, forvente at blive bedsteforælder 
At være forælder giver en enestående grund til at leve: jeg er ansvarlig for dette barn, jeg må leve, til det er voksent og kan klare sig selv. Det er et egoistisk behov, lige såvel som det er et egoistisk behov, når et forelsket par beslutter sig for at blive forældre. Det er en måde at sætte sig et spor i verden på - blive en del af den kæde af liv, som er med til at forme vores identitet som mennesker.
Også en bagside
Men Nyborg gør opmærksom på 'bagsiden af medaljen', og det er vigtigt!  Det næste kan blive, at kvinder skal testes, inden de får mulighed for at blive mødre. Det andet aspekt, som en læge fremførte forleden aften i tv, var, at vi måtte acceptere udviklingen - ægteskab står foran en afvikling i vores samfund - er jo heller ikke rar.
Jeg ønsker mindst af alt, at min datters ægteskab går i stykker, og at mit lille barnebarn skal blive skilsmisse barn og miste sin tætte kontakt med sin far, for ham elsker hun ligeså højt som sin mor. Og enhver mor med sønner vil bekymre sig for deres fremtid.
Vi ønsker også for drengene en fremtid med den nærhed, en familie skaber, og at de skal spille andre roller end blot være sæddonorer. Det er et ansvar for os alle, at fremtiden skaber vilkår, så både kvinder og mænd kan leve sammen og opleve de glæder, det indebærer.
En fremtidsroman om hele dette emne er faktisk skrevet: Franz Werfels De ufødtes stjerne. Den blev skrevet i frygt for udviklingen af fertilitetsbehandlingen.
Gerda Skovmand-Madsen, eneadoptant til to nu voksne døtre, Brande

