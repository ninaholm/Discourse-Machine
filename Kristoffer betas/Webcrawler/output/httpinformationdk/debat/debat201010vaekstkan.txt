Vækst kan også være sund
Sund vækst vil gå uden om Danmark, hvis vi ikke lægger en proaktiv innovationsstrategi. Men i Danmark sidder politikerne i fortidens osteklokke


 Økonomisk vækst giver nye job og materiel velstand, men prisen er høj. En menneskealders økonomisk vækst har ført til en kritisk tilstand. Miljøbelastningen er nu så høj, at det truer menneskers eksistens, og velstanden bliver mere og mere ulige. De rige får stadig mere, og de fattige bliver endnu fattigere.
Sund vækst er det modsatte. Her forbedres miljøet og væksten kommer alle til gode. Det lyder for godt til at være sandt, men er alligevel kernen i OECD's anbefalinger om innovation og målet med EU's innovationspolitik. Det er ikke rigtig noget vi har hørt om i Danmark. Her er det, som om fortidens problemstillinger, politikere og spindoktorer har taget ophold i samme osteklokke.
Kernen i sund vækst er meningsfuld innovation.
I OECD's innovationsstrategi fra maj 2010 står der at innovation er en kritisk del af løsningen når vigtige samfunds udfordringer skal takles og innovation er afgørende for at tage fat på nogle af samfundets vigtigste problemer som klimaforandringer, sundhed og fattigdom.
EU's innovationsstrategi hedder simpelthen: Europa 2020: En Europæisk strategi for klog, bæredygtig og inkluderende vækst. Og den handler om, hvordan Europa kan finde en bæredygtig vej, og at innovation både kan give en retning for samfundet og levere løsninger.
Brug for nytænkning
Både OECD og EU diskuterer også det offentliges rolle i fremtidens innovationssamfund, og især OECD kommer med anbefalinger til fremtidens innovationspolitik.
Innovation kræver mennesker med kreative kompetencer og viden om, hvordan man kommer fra ide til holdbare løsninger. Det kræver udvikling af nye teknologier og kompetencer til at menneskeliggøre teknologierne. Og for at hele samfundet kan få glæde af nye løsninger skal den digitale infrastruktur være god, og alle skal have adgang til den og kunne bruge den.
Et innovativt samfund kan ikke skabes fra toppen, men det politiske niveau kan sætte dagsordenen og indgå samarbejde med alle om at skabe nye løsninger. Det offentlige kan være aktiv i udformningen af nye løsninger gennem offentlig efterspørgsel og klog regulering.
De oplagte eksempler er udviklingen af bæredygtige teknologier og grønne løsninger, hvor det offentlige kan spille en nøglerolle gennem offentlig efterspørgsel og regulering.
Det samme gælder velfærdsløsninger på eksempelvis sundhedsområdet. Vi bliver ældre og sygere. Om 30 - 40 år vil halvdelen af befolkningen lide af kroniske sygdomme. Uden ændringer vil sundhedsvæsnet bryde sammen. Og der er ikke kun brug for justeringer; ligesom på miljøområdet er der brug for systemændringer. De kommer ikke bare fra oven - de kommer også fra neden. Inden systemet bryder sammen, er der virkelig brug for nytænkning.
Uden om Danmark
OECD's innovationsanbefalinger og EU's store ord kan ses som et første spinkelt forsøg i denne retning.
Der findes selvfølgelig ikke en nem innovationspolitik, som passer alle lande.
Hvert land må finde sin egen vej baseret på en solid forståelse af de enkelte landes egenart, problemer og muligheder.
Fortidens politik vil ikke være tilstrækkelig. Det er nødvendigt, men ikke nok at have orden på inflation og de offentlige finanser. Det er heller ikke nok at have en god markedsøkonomi med velfungerende markeder. Fremtidens konkurrence på innovation kræver, at de enkelte lande og regioner finder ud af, hvor de kan klare sig i den globale konkurrence på innovation, og at de lægger en proaktiv innovationsstrategi. Dertil er vi endnu ikke kommet i Danmark. Og kommer vi ikke dertil, vil den sunde vækst gå uden om Danmark.


