Skal akademikere engagere sig mere i samfundsdebatten?
Blandt britiske samfundsforskere vokser debatten om, hvor meget de skal engagere sig i dialogen med den brede befolkning og komme med bud på politiske løsninger. Men i realiteten begrænser mange forskernes arbejdsforhold dem i større deltagelse


 I Storbritannien er der i den akademiske verden en voksende diskussion inden for samfundsvidenskaberne om, hvorvidt akademikere kan og bør stræbe efter at være såkaldte public intellectuals. Kort sagt: Om akademikere skal engagere sig i dialogen med bredere dele af befolkningen og give deres bud på politiske løsninger og via medierne bidrage til samfundsdebatten.
Selve begrebet og ideen om en public intellectual er langt fra ny. Den har været i konstant udvikling, siden den blev lanceret i Frankrig i det 20. århundrede. Klassiske eksempler er franske filosofer og sociologer som Jean-Paul Sartre, Pierre Bourdieu og Michel Foucault. På nuværende tidspunkt er de mest fremtrædende den amerikanske samfundsdebattør Noam Chomsky og slovenske Slavoj iek.
Selv om de hver har deres egen filosofi, benytter de samme metoder: taler, forelæsninger, artikler, bøger og interview.
Forudsætningen er selvfølgelig et stort netværk og forbindelser til diverse institutioner, trykte medier, forlag og tv-stationer. Og det er derfor de færreste akademikere, der reelt har mulighed for at bidrage til denne offentlige debat.
Udviklingen af de sociale medier har imidlertid gjort det muligt for alle akademikere at videreformidle deres viden og indsigt til bredere dele af befolkningen. På blogs kan akademikere skrive og delagtiggøre andre i deres holdninger til og reaktion på igangværende begivenheder direkte og uden begrænsning af redaktører og udgivelsestidspunkter for akademiske tidsskrifter. I modsætning til de traditionelle medier giver den sociale platform mulighed for at indgå i en egentlig dialog med befolkningen. Det er specielt yngre forskere, som benytter sig af det. Et godt eksempel er et nyt onlinemagasin, Kings Review, som er blevet søsat af en tværfaglig gruppe af ph.d.-studerende fra Cambridge University i Storbritannien. Her bliver alt fra økonomi og videnskab til skønlitteratur og kunst debatteret offentligt med fokus på nutidig samfundsrelevans. Selv om det er for tidligt at sige, hvor bredt det når ud, så viser initiativet, hvad der er muligt.
Trykkoger
Men hvad så med de ældre akademikere? Er de slet ikke interesserede i at formidle deres viden og indsigt som beskrevet? Mine erfaring er, at det er de færreste, der gør det. For mig at se er problemet ikke manglende vilje, men mangel på overskud og ikke mindst tid.
Over de seneste tre årtier er arbejdsvilkårene for akademikere i Storbritannien blevet stærkt forringet. Arbejdslæsset er vokset med et stigende antal studerende og pres for at levere flere forskningspublikationer, ligesom kampen om eksterne ressourcer er blevet mere krævende. I Cambridge siger akademikere, at den akademiske verden er som at være i en trykkoger.
Hertil kommer store strukturelle forandringer i akademikernes arbejds- og ansættelsesforhold. Hvor løsere ansættelseskontrakter på universiteterne er langt mere udbredte som følge af universiteternes ’moderniserings’-strategier. For 20 år siden var mere end 90 procent af alle lektorer og forskere i Storbritannien ansat på faste kontrakter; nu er antallet faldet til omkring 20 procent. Og tendensen er kun blevet yderligere forværret af krisen.
Store besparelser inden for uddannelsessektoren betyder færre indtægter for universiteterne og deraf følgende interne omstruktureringer – med færre ansatte og mere atypiske ansættelseskontrakter til følge.
Den voksende usikkerhed begrænser i høj grad akademikernes kapacitet til at engagere sig i samfundet uden for universitetets mure. Det er en bekymrende udvikling. For det betyder jo, at den så vigtige viden forbliver i den akademiske verden, og uden at samfundet, som betaler for den vigtige forskning, kan få gavn af den.
 
Torsten Geelan er ph.d.-studerende i sociologi på Cambridge University i Storbritannien

