Samfundsøkonomisk uenighed
De økonomiske anbefalinger, økonomerne kommer med, er bestemt af den teori, der benyttes. Det må være virkeligheden, der må være overdommer, når man vurderer kvaliteten af de økonomiske forskning


 Økonomerne er uenige om den økonomiske politik. Heri er der intet nyt. Men hvori bunder uenigheden? Det har jeg kikket nærmere på i en længere afhandling med den ikke særligt ophidsende titel Makroøkonomisk metodologi. Min konklusion er for så vidt ganske simpel - at de makroøkonomiske anbefalinger er bestemt af den teori og den analysemetode, som bliver anvendt. Da der er betydelig uenighed om både økonomisk teori og metode, så følger det nærmest som en selvfølge, at der også må være uenighed om den rigtige økonomiske politik. Det nye er, at det mere overbevisende end tidligere kan begrundes, at inden for samfundsvidenskaberne bør de videnskabelige arbejder, der har størst empirisk gyldighed også tillægges en større vægt ved tilrettelæggelsen af den økonomiske politik. 
Den makroøkonomiske virkelighed er ikke en social konstruktion, men en håndgribelig realitet, der er bestemmende for almindelige menneskers livsvilkår. Økonomiske teorier må vurderes på deres kapacitet til at forklare og begrunde den økonomiske udvikling. Når kvaliteten af den økonomiske forskning skal afgøres, må det derfor blive den økonomiske virkelighed, som tildeles rollen som overdommer. 
Den makroøkonomiske disciplin har lige siden den engelske økonom John Maynard Keynes udgav sit hovedværk, The General Theory, i 1936 været i et metodemæssigt opbrud. Han så som en af de første, at den økonomiske videnskab i stigende grad blev domineret af virkelighedsfjerne urværksmodeller, hvilket i 1930'erne havde ført til en række politik-anbefalinger, der havde forstærket den økonomiske krise. Han argumenterede i stedet for en kausal økonomiforståelse, der skulle være forankret i virkeligheden, og hvor ikke mindst betydningen af usikkerhed blev inddraget eksplicit i de økonomiske analyser. Keynes satte herigennem en ny forskningsmæssig dagsorden, som i dag forbindes med kritisk realisme. I de mellemliggende 70 år har disse to helt forskellige forskningsprogrammer udviklet sig sideløbende.
 Urværksøkonomerne var metodemæssigt inspireret af den logiske positivisme. Deres ambition var at udarbejde en matematisk model med samme almene gyldighed for økonomi som Newtons planet-model for astronomi. De var overbeviste om den ideale markedsøkonomis grundlæggende stabilitet - uanset om der skulle ses 20, 30 eller 40 år ud i fremtiden. Urværksmodellen blev derfor designet, så det økonomiske kredsløb kunne beskrives ved en generel ligevægt, hvor efterspørgslen matcher udbudet på alle markeder. Antagelsen om denne markedsmæssige ligevægt er aksiomatisk bestemt. Den blev ikke gjort til genstand for en empirisk test. Det betragtes som en indiskutabel sandhed, at et velfungerende markedssystem kan gives en matematisk beskrivelse. Begrebet 'velfungerende' er samtidig en karakteristik af prismekanismen, idet ligevægten etableres gennem en fri tilpasning af markedspriser (og lønniveau). Lignings-systemet udformes således, at samtlige markeder er i ligevægt, når priser og lønninger har tilpasset sig. Også denne antagelse er aksiomatisk bestemt og unddrages ligeledes empirisk afprøvning. 
I trit med virkeligheden?
Ligevægtsøkonomerne har ved udformningen af de matematiske ligninger sikret sig, at der løsningsteknisk nås en 'ligevægt' på alle markeder. Heraf tilnavnet en 'urværksmodel'. I en generel ligevægtsmodel kan f.eks. beskæftigelsens størrelse beregnes med stor præcision langt ud i fremtiden. Men, og det er det store men, har denne modelberegning overhovedet reference til virkeligheden? Urværksmodellen er en matematisk konstruktion, der indeholder en stribe forudsætninger om virksomheder og husholdningers adfærd (fuld forudseenhed) og markedsøkonomiens funktion (generel ligevægt), hvis empiriske indhold ikke er testet. Forudsætninger, der primært er bragt i anvendelse for at sikre, at der kan nås en matematisk løsning. Men hvis denne fremgangsmåde indebærer, at løsningen ikke er empirisk relevant, så ryger barnet ud med badevandet. 
Lad mig give et praktisk eksempel. Velfærdskommissionen benyttede sig af den generelle ligevægtsmodel DREAM i sine vurderinger af udviklingen i dansk økonomi frem mod år 2050. Udgangspunktet var som nævnt en antagelse om, at dansk økonomi kunne karakteriseres ved ligevægt bl.a. på arbejdsmarkedet. Da Kommissionen påbegyndte sit arbejde blev arbejdsløsheden opgjort til ca. 150.000 personer - i dag er den registrerede arbejdsløshed under 100.000 personer. Virkeligheden afviger således markant fra modellens antagelse om en konstant (strukturel) arbejdsløshed. Velfærdskommissionens hovedkonklusion, at kun en forringelse af velfærdsydelserne kunne forøge beskæftigelsen og reducere arbejdsløsheden, er her mindre end to år efter arbejdets afslutning, blevet falsificeret. Hvis udviklingen igennem blot tre år i den grad kunne få urværksmodellens fremskrivninger og det virkelige forløb til at divergere, så tør man knap nok spekulere på, hvor store divergenser, der vil kunne opstå over den 35 års periode som kommissionen udtalte sig om.
Keynes' metodologi
Kausal-økonomerne ser derimod ikke den hidtidige økonomiske udvikling som bestemt af generel ligevægt endsige af evigtgyldige og forudsigelige 'planet-baner'. Tværtimod er der et åbenbart element af uforudsigelighed i enhver fremtidsvurdering, der bør inddrages i den samlede analyse. Det må dog straks tilføjes, at kausal-økonomerne heller ikke havde forudset et så kraftigt konjunkturomsving. Den afgørende forskel er blot, at selve omsvinget ikke var i modstrid med den analyse, der var blevet fremlagt af kausal-økonomerne, der netop fremhævede 'forårspakkens' ekspansive virkning. 
Som nævnt er kausal-analysen inspireret af Keynes' metodologi. Hans udgangspunkt var det simple, at selvom fremtiden er usikker, så skal husholdninger, virksomheder og politikere træffe dispositioner, som rækker ud i denne for dem uvisse makroøkonomiske fremtid. Disse beslutninger må derfor basere sig på usikre forventninger, hvilket er et uomgængeligt empirisk forhold. Keynes' makroøkonomiske teori søger netop at besvare dette spørgsmål, hvorledes formuleres en realistisk teori, hvori usikkerheden ikke undertrykkes? Han skrev sit hovedværk i midten af 1930'erne, hvor arbejdsløsheden var rekord høj. For ham var det ikke mangel på arbejdskraft, men mangel på job, som var det altoverskyggende problem. Han var dybt skeptisk med hensyn til udarbejdelsen af enhver form for mekanisk evighedsmodel, hvor usikkerhed var fraværende; for ham var 'generel ligevægt' ikke et relevant analytisk begreb. Den makroøkonomiske teori skulle indoptage det uundgåelige element af usikkerhed, som var en del af virkeligheden. Økonomiske fremskrivninger måtte forholde sig analytisk til denne usikkerhed, først derefter kan der med tøvende hånd trækkes nogle udviklingslinjer baseret på historiske erfaringer og viden om ikke alt for ustabile makroøkonomiske sammenhænge. Sådanne udviklingsforløb vil ydermere være institutionsafhængige. Aktørerne vil f.eks. tilpasse sig de velfærdsstatslige ordninger, hvor effekten af at fjerne dem igen vil være stort set uforudsigelig. Det historiske forløb er med andre ord irreversibelt.
Marshalls vise ord 
Den kausale analyse udelukker dog ikke, at der kan formuleres politikanbefalinger på et videnskabeligt grundlag. Analyserne vil blot føre til mindre specifikke anbefalinger, ligesom tidshorisonten for disse anbefalinger vil være langt kortere, end det urværksøkonomerne kan formulere. For jo længere ud i fremtiden, der skues, desto mere usikkert bliver erkendelsesgrundlaget. Man må prøve sig frem i den økonomiske politik afhængig af konteksten. Hvis arbejdsløsheden er høj, som den var i 1993/94 og atter i 2003, så er det ikke så vanskeligt at anbefale en ekspansiv finanspolitik til nedbringelse af arbejdsløsheden; men er råderummet på arbejdsmarkedet derimod indsnævret, som i dag, så må der anbefales ekstra små skridt i den økonomiske politik, da grundlaget for vurderingen er ekstra usikkert. Den økonomiske politik skal altid vurderes i kontekst, der findes ingen evigtgyldige økonomiske sandheder. 
Cambridge-økonomen Alfred Marshall (1842-1924), der var Keynes' læremester, sammenfattede metode-diskussionen på følgende illustrative måde: "Jeg foretrækker med en vis usikkerhed at være på rette spor (vaguely right), frem for med stor sikkerhed at være på vildspor (perfectly wrong)." 
Jesper Jespersen forsvarer sin doktorafhandling i dag, fredag den 9. november kl. 13.00 på Roskilde Universitetscenter, St. Auditorium, bygning 01 

