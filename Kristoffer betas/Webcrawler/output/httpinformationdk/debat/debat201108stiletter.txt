Stiletter og hæmsko
Hillary har flere nosser end Obama, siger amerikanerne. Og danskerne er ligeglade med kønnet på deres statsminister


 'Hvorfor er der ingen kvinder på billedet?' Spørgsmålet faldt en morgen på badeværelset, hvor mine to døtre funderede over et billede i en af aviserne. Det forestillede tre mænd; Anders, Lars og Brian, tror jeg, det var. I jakkesæt og alvorlige for de havde ansvaret for Danmark og var fotograferet til et vigtigt pressemøde.
Man siger, at dette folketingsvalg er vigtigt. Danskerne kan sætte deres kryds ved to forskellige løsninger, der skal føre landet ud af den globale, økonomiske krise. Men er det også skelsættende, at Danmark står over for at få sin første kvindelige statsminister?
Vil det få betydning for mine døtre på otte og ti, at billederne af magten måske i fremtiden vil være en kvinde i jakkesæt i stedet for en mand?
Hillarys tre nosser
Køn og hudfarve spillede en afgørende rolle, da Hillary Clinton stillede op mod Barack Obama for at blive demokraternes præsidentkandidat.
Især de amerikanske feminister var i et dilemma. Skulle de give deres opbakning til den første afroamerikanske præsident i USA's historie?
Eller skulle de kæmpe for, at Hillary kunne blive en lige så historisk præsident som kvinde, selv om de som så mange andre var mere fascinerede af Obamas lysende politiske visioner end magtmennesket Clinton?
Siden skuffede Obama, og der er amerikanere, der ønsker sig, at han kunne låne bare én af Hillarys nosser. Det ville ikke gøre så meget. Hun ville stadig have to.
Politik handler først og fremmest om personer, ikke om køn. Politiske eksperter henviser til undersøgelser, der bekræfter, at tillid til politikerne er langt vigtigere for danske vælgere end politikernes køn.
Helle Thorning-Schmidt omtaler sin familie og sin rolle som mor. Men mest i portrætbøger og ugebladenes 'hjemme hos'-interview. Politisk har hun aldrig trukket kvindekortet. Hun klæder sig neutralt og taler sjældent om ligestilling. Hun vil være en kvindelig statsmand.
Hun ved, at størstedelen af danskerne er ligeglade med ligestilling, fordi de mener, den er opnået i Danmark.
Baglandsmand
Men det ville også være historisk naivt at sige, at Helle Thornings køn ikke betyder noget. Hun er tilsyneladende selv af den opfattelse, at det vil skade hendes muligheder og karriere at betone kønnet.
Det strækker sig til 'håndtasken', der er blevet et klassestempel langt mere end en kønsmarkør. Samt en munter bemærkning om, at hun sover med stiletterne på, når hun er blevet spurgt, om hun er klar til valg.
Uagtet Helle Thornings håndtering af sagen om hendes skatteforhold sidste år, så bekræftede den, at kvinder i toppolitik kan komme i klemme, fordi de har aktive mænd og ikke en tilbagetrukket baglandskvinde. Hvilket flere borgerlige kvinder i toppen af dansk politik også har måttet sande.
Det er oven i købet blevet brugt mod Helle Thorning-Schmidt, at hun ikke vil kunne yde den samme professionelle indsats i et embede som statsminister, fordi hun har en mand med en selvstændig karriere, der ofte er væk fra hjemmet.
Mandens valg bliver kvindes problem.
Selvfølgelig betyder det noget, at Helle er en kvinde uanset hvilken politik, hun fører. Hun vil først og fremmest være en rollemodel for mine døtre og deres generation.
For gu er det ej en naturlighed, at kvinder har magt, selv om finnerne har en kvindelige præsident, amerikanerne var lige ved at få en, og generaldirektøren i DR går med læbestift.

