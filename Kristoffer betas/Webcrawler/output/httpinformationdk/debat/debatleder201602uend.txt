Den uendelige krig
LEDER


 Den afghanske regering har opgivet to af Helmands 14 distrikter. Ifølge den afghanske tv-station Tolo har den afghanske hær trukket cirka 1.200 mand tilbage fra distrikterne Musa Qala og Nowzad og brændt militærbaserne Sher Ghazian, Roshan Tower og Dahni ned. Det er første gang den afghanske regering beslutter at overlade større landområder til Taleban, og beslutningen har derfor vakt stor bekymring, både i Afghanistan og internationalt. Men både Helmands guvernør Mirza Rahimi og det afghanske forsvarsministeriums talsmand forsøger at berolige både lokalbefolkningen og omverdenen. Der er udelukkende tale om en taktisk manøvre, og der er ingen grund til bekymring, vi kan når som helst generobre områderne, lyder budskabet. Men spørgsmålet er, hvor mange der tror på det. For de 110.000 afghanere, som bor i de to distrikter, er tilbagetrækningen den foreløbige kulmination på måneders kampe, hvor Taleban systematisk har forsøgt at køre den afghanske hær træt.
Noget tyder på, at det er lykkedes, i al fald med hærens 215. korps, der normalt forsvarer Helmand.
Tilbagetrækningen er da også det hidtil stærkeste bevis på, at den afghanske hær ikke kan klare opgaven. Siden det internationale samfund trak sine kampsoldater ud i slutningen af 2014, har de afghanske sikkerhedsstyrker lidt enorme tab, bl.a. på grund af manglende erfaring, manglende tunge våben, manglende luftstøtte og manglende mulighed for at evakuere de sårede.
