Der har ikke været blodbad i TV 2’s bestyrelse
Det skete i den bedste radikale stil: Lidt her, lidt der og lidt mere kultur. Bare rolig, der kommer stadig ’Vild med Dans’ og ’Station 2’


 Sommetider elsker jeg Ekstra Bladet. Ikke nødvendigvis for det, de skriver – men for avisens uovertrufne evne til at lave overskrifter. Her kunne andre aviser – inklusive den mindst ringe – lære noget om salgsteknik og markedsføring. På en tabloidavis er rubrikken naturligvis ekstra vigtig, fordi størstedelen af salget er løssalg. Spiseseddelen og forsiden er helt og aldeles afgørende for salget.
I går blev jeg naturligvis fanget af rubrikken BLODBAD I TV 2’S BESTYRELSE! Underrubrikken lød: ’Opgørets time: Kulturministeren slagter de store profiler udpeget af den tidligere regering’.
Jeg så den tidligere kaospilot iført blue jeans og røde tennissko sidde ved det runde mahognibord i hjørnekontoret i det tidligere assistenshus på Gammel Strand og svinge øksen, så blodet sprøjtede op på væggene, mens han huggede hovederne af ’store profiler’ som den 68-årige Flemming Østergård, Don Ø, den 71-årige tidligere nationalbankdirektør Bodil Nyboe Andersen, direktøren i Dansk Industri Tine Roed og Pia Kjærsgårds nære ven og medlem af Rigsretten, den 72-årige Steffen Kjærulff-Schmidt.
Måske udviste ministeren bare rettidig omhu ved at sørge for, at pensionsmodne profiler blev afløst af nye og yngre kræfter.
’Blodbadet’ i TV 2-bestyrelsen, ’Opgørets time’ og ’Mordet på de store profiler’ var en rigtig Ekstra Bladet-rubrik. Ekstra Bladets pæne og ordentlige husfælle, Politiken, havde klart øje for sin målgruppe, da nyheden om Uffe Elbæks ’blodbad’ skulle bringes. ’Flere kvinder i TV2-bestyrelsen’ lød den spagfærdige rubrik.
Den tredje avis i JP/Pol-koncernen, Jyllands Posten, på Ekstra Bladets side 2 konsekvent omtalt som Jydepotten, var endnu mere tilbageholdende og endnu mere korrekt: ’Eks-borgmester i spil til TV 2’.
Nyheden i Ekstra Bladet kom nemlig fra anonyme kilder og blev ikke officielt bekræftet før tirsdag middag. Aarhus-avisen gjorde selvfølgelig historien lokal ved at sætte fokus på det nye medlem, den tidligere Venstre-borgmester i Aarhus, Louise Gade, der er jurist og HR-vicedirektør på Aarhus Universitet. Louise Gade er ikke den eneste jurist med tilknytning til Aarhus, som Uffe Elbæk har valgt til TV 2’s højeste organ. Merete Lundbye Møller er den anden. Hende kender ministeren fra sin tid som direktør for World Outgames, hvor Lundbye Møller sad i bestyrelsen. Man skal have ganske bestemte ideologiske briller på, hvis man kan se noget specielt politisk venstredrejet ved udnævnelsen af en Venstre-kvinde og advokat Møller, der er partner i kapitalfonden Sunstone Capital, direktør i milliardselskabet Slingshot ApS og advokatuddannet i det yderst pæne advokatfirma Gorissen Federspiel.
Udnævnelsen af bestyrelser i statsejede virksomheder er altid en politisk handling.
I TV 2’s tilfælde er hele bestyrelsen, undtagen de tre medarbejderrepræsentanter, direkte udnævnt af Kulturministeren. DR-bestyrelsen sidder delvist på Folketingets nåde, fordi kun formanden og to andre medlemmer udpeges af ministeren, mens resten udpeges af Folketingets partier og DR’s medarbejdere.
Men her må den radikale minister i den såkaldt røde regering vente til udgangen af 2014 med at ændre på den bestyrelse, som den borgerlige regering satte sit fingeraftryk på.
Ministeren har sænket gennemsnitsalderen i TV 2-bestyrelsen – og har skabt en kvindelig balance til ikke mindst tre mandlige medarbejderrepræsentanter. Og med udnævnelsen af filminstruktøren Anette K. Olesen og den tidligere DR- og EBU-direktør Bjørn Erichsen har Elbæk tilført bestyrelsen kultur- og tv-faglighed.
Bjørn Erichsen ved som tidligere DR-direktør, hvordan politikere kan ødelægge en bestyrelse, og TV 2-bestyrelsen har i modsætning til skiftende DR-bestyrelser ingen tradition for at være en halvoffentlig politisk kampplads.
Derfor kommer vi derfor næppe til at mærke nogen forskel. Næppe heller på TV 2’s drift.
Formanden, Tivoli-direktør Lars Liebst, bliver nemlig siddende. Det var slet ikke noget blodbad. Det var en glidende udskiftning i bedste radikale stil: Lidt her, lidt der og lidt mere kultur. Bare rolig, der kommer stadig Vild med Dans og Station 2.

