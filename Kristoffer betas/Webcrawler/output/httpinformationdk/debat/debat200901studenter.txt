Studenterrådenes store opbakning er et blålys
Studenterdemokratiet på RUC er langt fra et glansbillede. Det er derfor en misforståelse, når DSF bruger Frit Forum Roskilde som eksempel på, hvor 'godt' det går


 I Danske Studerendes Fællesråds (DSF) kronik 'Studenterrådene lever i bedste velgående' i Information 8. januar baserer Maren Schmith Astrup, formand for DSF, og Knud Holt Nielsen, kommunikationsmedarbejder i DSF, en stor del af deres forsvar for studenterrådenes monopol på studenterpolitikken på eksempler fra Roskilde Universitet. De nævner meget belejligt ikke, at RUC er 'best case', fordi de økonomiske midler uddeles dels på baggrund af stemmetal og dels på en vurdering af, hvor mange ressourcer den enkelte studenterorganisation har behov for i forhold til deres aktivitetsniveau. Men det er RUC ene om at gøre, og det er derfor en misforståelse, når DSF bruger Frit Forum Roskilde som eksempel på, hvor 'godt' andre studenterpolitiske organisationer er stillet bredt set. 
Ikke bondefangeri
Studenterdemokratiet på RUC er alligevel langt fra det glansbillede, DSF tegner. Studenterrådet på RUC får stadig mange flere midler end Frit Forum Roskilde og har pt. fire ansatte, hvor Frit Forum Roskilde må nøjes med en 10 timers studentermedhjælp. DSF's beskyldninger om, at formålet med Steffen Brandt-koncerten på RUC var at score stemmer, rammer også rent forbi. I efteråret 2008 fik Frit Forum Roskilde en ekstrabevilling, som gjorde det muligt at afholde en koncert med Steffen Brandt på RUC. Planlægningen af koncerten skete længe før, vi kendte valgdatoen, og hvis formålet havde været at hente stemmer, ville det have været mere strategisk at afholde koncerten før valget var afsluttet. 
Studenterrådets store medlemstal dækker over, at det stort set er gratis for nye studerende at melde sig ind, da medlemskabet giver rabat på rusturen. Frit Forums debatter er åbne for alle, og vi har derfor ikke mulighed for at 'bondefange' de studerende. En konservativ vurdering er, at omkring 400 studerende har benyttet sig af Frit Forum Roskildes tilbud, som er en bred vifte af debatter, studieture, konferencer, udvalg, kurser og sociale arrangementer, i efterårssemesteret. Derfor kan man på ingen måde bruge medlemstallet som et udtryk for den generelle opbakning til eller aktivitet i de studenterpolitiske organisationer. Når studerende melder sig ind i Frit Forum, er det fordi, de meget aktivt ønsker at støtte og deltage i vores arbejde. 
Det er værre på KU
Den manglende interesse og viden omkring studenterpolitikken er et yderligere problem. Det er sjældent, at de studerende træffer deres valg på et oplyst grundlag. Særligt nye studerende har efter rusperioden svært ved at skelne mellem Studenterrådet, Studienævn og Akademisk råd og det er derfor let at få dem til at melde sig ind i og stemme på Studenterrådet. Den manglende interesse og indsigt betyder, at de studerende ofte stemmer på én de kender, eller som går på samme uddannelsesretning. 
Der er altså også demokratiske problemer på RUC, men det er intet i sammenligning med f.eks. Københavns Universitet. På KU fastholder selve strukturen og uddelingen af økonomiske midler et forældet og udemokratisk 'studenterdemokrati', som i den grad er med til at styrke illusionen om et stærkt DSF.
Dina Staal er stud.scient.adm. og medlem af Akademisk Råd på Roskilde Universitet

