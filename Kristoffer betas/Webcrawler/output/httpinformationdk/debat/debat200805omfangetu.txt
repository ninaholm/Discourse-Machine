Omfanget af det unævnelige
Da Ny Alliances Jørgen Poulsen sagde noget dumt om tørklæder eller hvad det var han gjorde
Ingen med omløb i hovedet kan forestille sig at Dansk Folkeparti standser ved et forbud mod dommere med tørklæder, mener Metz. Fotoet stammer fra et norsk Burka-mode show fandt sted i Oslo, hvor der også har været meget fokus på den muslimske beklædningsgenstand.


 I et eller andet omfang drømmer man jo om at det politiske i ens samfund er forlenet med et rimeligt mål af rationalitet. I et eller andet omfang. Rimeligt rationelt. Drømmer om. I et eller andet omfang, hvis omfang man ikke bryder sig om at tænke for dybt over, er det ikke for tiden ikke tilfældet at ens samfunds politiske aktører handler i overensstemmelse med drømmen om det rationelle.
I et andet omfang end man drømmer om, er ens samfund grebet af en mildt sagt forfærdende ufornuft, hvis grundlag er fordom og følelse frem for kvalitativ omtanke og konsekvens på grundlag af oplysning og viden. 
Ser man på tingene ude fra, forestiller man sig for eksempel at en beboer fra Mars ankommer med firetoget og skal have en redegørelse om tilstandene i dette land, må man fortælle marsonitten at en klud om hovedet på kvinder, der en gang i fremtiden måske kan blive dommere ved landets domstole, vil medføre en lov om forbud mod tørklæder båret af kvindelige dommere ved landets domstole. 
Dette på trods af at dommere, uanset baggrund, race, religion eller anden overbevisning, herunder at kvinder bør gå med håret dækket af et tørklæde, ifølge Grundloven udelukkende er henvist til at dømme efter loven. 
Begivenheden bringer mindelser om 1700-tallets rejseskildringer forfattet af samfundskritikere der kun kunne få kritik af deres respektive samfund forsvarligt ud mellem sidebenene ved at lade en Peder Paars eller en Gulliver skylle i land i besynderlige riger, hvor besynderlige væsener foretog sig besynderlige ting. 
Neutral klædedragt ...
Rationalet, det hyppigt fremhævede forstandsbegrundede i et lovforbud mod tørklæder, der som nævnt udelukkende retter sig mod kvinder af den muslimske tro, er at personer stedt for deres dommer skal kunne føle sig sikre på dennes neutralitet.
Neutraliteten tænkes garanteret i klædedragten. Der henvises til at Landsretten og Højesteret påbyder dommerne at bære kappe. 
Enhver med brøkdele af en hjernevinding kan sige sig selv at dette ikke garanterer andet, end at personen i kappen har klædt sig i en dragt der siges at symbolisere neutralitet. 
Derfor kan dommeren for den sags skyld gå ind for kastrering af guldfisk og dødsstraf for bortkastning af brugte ispinde. Såfremt man har det godt med neutralitetssymbolet og føler at dette tilfredsstiller retsbevidstheden, er man, hvad man kan kalde nøjsom. 
Man kan også få mistanken om at det er den rene skinbarlige dumhed der rumsterer. Eller man kan opfatte det som en kombination af nøjsomhed, dumhed og noget andet. 
Ny Alliances Jørgen Poulsen kom på sit skrantende partis triste landsmøde ind på sagen og forulykkede med et brag, for sådan siger man ikke i dette besynderlige land. 
Poulsen sammenlignede nemlig tørklædesagen med nazisternes jødeforfølgelser. En hel række forbehold over for sammenligningen trængte og trænger sig på. Forudsætningerne for jødehadet var væsensforskellige i 30'ernes Centraleuropa osv.
Sociale nationalister
Dansk Folkeparti er ikke nazister eller nationalsocialister, men sociale nationalister. Det gør jo en forskel. DF er demokrater, hvilket understreges af at partiet sidder på magten, og landets kreative statsminister i mangt og meget og med sin åndelige bogfører og førsteløjtnant, beskæftigelsesministeren ved sin side, sympatiserer med Dansk Folkepartis livs- og menneskesyn. 
Der er iøjnespringende forskelle fra Tysklands skam og skændsel i 1930'erne og Det Tredje Rige ud og til Pia Kjærsgaards ledende flok i Folkepartiet. Men der er også ligheder, og det foruroligende er lighederne. 
Disse ligger i de bestandige stigmatiseringsbestræbelserne mod muslimerne. Som nazisterne fra førstningen gjorde over for jøderne, sørger man fra Folkepartiets side for at muslimerne aldrig får fred for anklagerne om udanskhed og skjulte og dunkle motiver, skønt de fleste af de muslimer, Folkepartiet angriber, jo er danskere. Danskere af fødsel, formentlig også sind, og de går ikke rundt med skjulte dunkle motiver. Ikke andre end at få ret til at leve livet som andre danskere med adgang til de samme uddannelse, rettigheder pligter og lønnede stillinger i samfundet. Også som dommere. 
Som bekendt undslap en freudiansk fortalelse munden på Thulesen Dahl - sammen med Skaarup, den pæne mand i foretagendet. 
Vi er antimuslimske, ups
Dansk Folkeparti er et antimuslimsk parti, sagde Dahl. Og ups, lød det i det umiddelbare bagland. Så åbent skal man så heller ikke erkende sit ståsted. Ikke fordi de ikke er antimuslimer, for dét er de, og det har de også stolt erklæret i folketingsgruppens mere ideologiske segment. 
Det antimuslimske er mål og mening; men det åbner en farlig angrebsflade at indrømme sin fobi så åbent og brutalt, og det kan falde sentimentale vælgere for bryster; for flere og flere har mødt og kender muslimer, og det passer jo ikke, som det heller ikke passede med jøderne, at de kollektivt gik rundt med skumle planer, knive i ærmerne og skjulte dagsordener. 
Det er jo ikke den enkelte muslim, som Thulesen Dahl efter afsløringen kvækkede, men muslimer, you know, dem der går rundt og planlægger at blive tilstrækkeligt mange til at indføre sharia, omskære dronningen, sprænge Bøf & Ost i luften og indføre tvungen burka for alle danske piger over 12. 
Og som lige så snart de er blevet byretsdommere har i sinde at dømme, som om de var hjemme i Langbortistan og lige så lovreligiøst muslimsk, som de bare kan komme af sted med. 
Er og bliver farlige
Lige som jøderne dengang i de glade dage, hvor de nok havde taget visse af deres tilvandrede hjemlandes skikke til sig og for så vidt også i et vist omfang havde lagt kalotten. Men inderst inde sad den der alligevel. Det vidste man jo med dem. 
På fuldstændigt samme måde som med de muslimske piger, der jo godt nok nogen af dem kan finde ud af at smide tørklædet og vænne sig til at bøje sig for idiotien i dette besynderlige land, men som inderst inde, inderst inde er, hvad de hele tiden har været og altid vil være: farlige fremmedelementer.
Derfor er dét med tørklæderne kun endnu et af skridtene på vejen i kampen mod det udanske. 
Giv Fanden en lillefinger
Ingen med omløb i hovedet kan vel forestille sig at Dansk Folkeparti standser ved tørklæderne. Her er der store forbilleder udi infamien og meget at lære af fortiden: hvordan man lige så stille høvler en skive ad gangen: Fra synlige symboler til det mere uhåndgribelige såsom fordomsfulde forestillinger om holdninger og meninger. At forlange afsværgning af synspunkter og skikke kan meget vel komme på tale. Hvorfor ikke? Hvis tørklædet angiveligt symboliserer muslimsk afhængighed, må den muslimske afhængighed i sig selv jo være værre. 
Følgelig må Dansk Folkeparti gå efter dén og stille krav om omvendelse, såfremt muslimer skal have ret til at beklæde offentlige hverv af nogen art, måske bortset fra ikke privatiserede afsnit af renovationsbranchen. 
Mistænkeliggørelse af bestemte i forvejen udsatte befolkningsgrupper er ikke nogen uoverkommelig sag for den determinerede skruppelløse demagog. Nogle af slagsen er de jo leveringsdygtige i Folkepartiet, så det skal man ikke bekymre sig om. 
Jørgen Poulsen dummede sig forleden. Han handlede politisk uklogt i den belastende position af udfasning, i hvilken hans klemte parti befinder sig. Partibossen Naser Khader fik da også en prop. Men tredjedelen af Khaders lille folketingsgruppe ramte nok ikke så meget ved siden af i ren saglig forstand. 
Der er så sandelig meget der minder.


