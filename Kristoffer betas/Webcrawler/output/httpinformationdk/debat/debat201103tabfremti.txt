Tab ikke fremtidens vækst- og vidensarbejdere
Danmark er ved at skabe endnu en tabt ungdomsårgang. Der er brug for politiske initiativer, der kan hjælpe de unge i arbejde. Men regeringen lukker øjnene og håber på, at erhvervslivet klarer problemerne


Danmark kan være i gang med at tabe uvurderlig arbejdskraft på gulvet. Hvis unge akademikeres arbejdsevne får lov at visne i ledighed, skyder regeringen sig så alvorligt i foden. For vi ved jo, at jo højere uddannelsesniveau hos virksomhedernes medarbejdere, jo højere produktivitet. Det var tilmed budskabet fra regeringens eget vækstforum. Og samfundet har brug for deres viden, for den er nøglen til væksten om blot få år.Derfor – gør op med stive regler for nyledige akademikere. Og lyt til akademikerne og erhvervsliv og sæt penge af til en akademikerkampagne, der skal skabe jobs i virksomheder. Blot et par ideer, Inger Støjberg, hvis du og regeringen vil gøre alvor af jeres programerklæring om, at I vil bekæmpe arbejdsløshed for akademikere og styrke væksten i Danmark.Vi skal gøre meget mere for at akademikerne hurtigt kan smage på virkeligheden efter en lang teoretisk uddannelse. De har brug for hurtigt at komme ud på en arbejdsplads og tage fat om praktiske problemstillinger. Erhvervslivet har tilmed brug for de unge her og nu, hvis de får øjnene op for akademikernes kvaliteter.Der er ingen tid at spilde, for de seneste ledighedstal viser, at ledigheden blandt københavnske akademikere nu er højere end i 2003, hvor den sidst toppede. 43 procent af samtlige ledige akademikere i Danmark bor i Københavns Kommune. Og mens hver fjerde ledig i København er akademiker, er kun hver sjette på arbejdsmarkedet akademiker. Der er altså en overledighed i hovedstaden, hvor mere end hver anden akademiker bor.Ny kampagneDa ledigheden for de nyuddannede sidst var høj i 2003, afsatte regeringen 51 millioner kroner til at hjælpe højtuddannede ud i specielt små og mellemstore virksomheder. Resultatet var 3.000-4.000 nye akademikerjob  i virksomheder, der ikke tidligere havde ansat akademikere. I dag er der afsat blot fem millioner kroner.Dengang var det afgørende at gøre en ekstra indsats for akademikerne, så man ikke tabte generationer på gulvet. Nu hvor sparetiderne er indtruffet, er regeringens ansvarlighed for de næste generationer svær at få øje på. De beløb, der er afsat til at hjælpe højtuddannede ud i virksomhederne, batter ikke.Og det er en skam, for akademikerkampagnen, som skulle overbevise flere små og mellemstore virksomheder om at ansætte videns- arbejdere, gav overbevisende resultater: Et nyt job eller et løntilskudsjob for hvert femte virksomhedsbesøg. Det samfundsøkonomiske regnestykke viser, at hver gang en ledig kommer i job, tjener staten 228.770 kroner. Så det er både menneskeligt og økonomisk tåbeligt ikke at genoptage de gode takter fra kampagnen.Desværre er beskæftigelsesministeren passiv. Hun gemmer sig bag de håndører, der allerede er afsat, og håber at virksomhederne løfter ansvaret alene. Og ministeren tøver også, når det kommer til at gøre op med de benspænd, som ikke koster en krone.IsbryderordningI kampagnen 'Væk Med Bøvlet, Inger', som skulle rydde en lang række regelforhindringer af vejen, missede ministeren muligheden for at lave en isbryderordning for akademikere. Altså et meget ubureaukratisk system, hvor virksomheder i et halvt år eller mere kan prøve at have en nyuddannet akademiker ansat med løntilskud.Det betyder, at de stive regler for akademikere stadig består, til trods for at køen af ledige akademikere vokser. Hvad der kan undre er, at du ignorerer akademikeren, når dit ministerium netop har lavet en isbryderordning for ledige uden en boglig eller faglig uddannelse på gymnasieniveau og personer over 50 år.Vi vil gerne rose ministeren for forsøget på at rydde op i regeljunglen. Men vi kan ikke se, at det bliver nemmere at være ledig akademiker. Det er fortsat alt for bureaukratisk, og det er spild af fremtidens vækst- og vidensarbejdere. For hvis ikke vi tør handle nu, så kommer vi til at mangle den arbejdskraft om mindre end fem år.København går foranI København har vi ikke tænkt os at lægge armene over kors og vente på et regeringsudspil. Og derfor vil vi meget gerne indgå et partnerskab med erhvervslivet og fagforeninger om at få nyuddannede akademikere ind på små og mellemstore virksomheder. I egne rækker har vi satset offensivt på en rekordforøgelse af antallet af løntilskudspladser til 2.800 pladser. Men vi mangler at få staten med, for de statslige arbejdspladser rummer mange jobåbninger for akademikere. De statslige løntilskudspladser bør som minimum komme op og matche kommunerne i forhold til antal ansatte.Så op på hesten Inger, du må sadle om og tage ansvaret på dig. Du kunne jo starte med at se på de gode erfaringer med akademikerkampagner, isbryderordninger og løntilskud.Anna Mee Allerslev (R) er Københavns beskæftigelses-borgmester, og Frank Jensen (S) er Københavns overborgmester
