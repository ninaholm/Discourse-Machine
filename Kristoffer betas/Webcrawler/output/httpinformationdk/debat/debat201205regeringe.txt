Regeringen bør vælge side



 Man kan overordnet set pege på to veje til at løse den økonomiske krise i Europa. Den ene vej er en spare- og nedskæringsvej og den anden er en investerings- og vækstvej. Desværre ser det ud til, at den danske regering har valgt at forsøge at blæse og have mel i munden samtidig.
Spare- og nedskæringsvejen er udmøntet i finanspagten og er ført an af det borgerlige EU med den tyske kansler Angela Merkel i spidsen.
Denne vej fører til en nedadgående spiral med stigende arbejdsløshed, reducerede skatteindtægter og yderligere stagnation. Denne vej virker ikke og har lige nu bragt EU-landene længere ind i krisens blindgyde.
Den anden vej er at opgive nedskæringspolitikken og i stedet beskatte og regulere finansmarkederne, skabe arbejdspladser og grønne jobs samt investere i fremtiden.
Arbejdernes Erhvervsråd har for nylig understøttet denne strategi ved at melde ud, at en koordineret vækstplan fra de seks rigeste lande i EU vil give 40.000 arbejdspladser i Danmark – men det kræver, at EU’s statsledere sætter fokus på væksten.
Derfor kan det også undre, at Helle Thorning-Schmidt for nylig meldte ud, at hun er imod en europæisk kickstart, imens hendes partifæller i Frankrig og Tyskland sætter alle sejl til for at skabe beskæftigelse og beskatning af finansmarkederne.
Både-og-model
Helle Thorning-Schmidt agiterer i EU for at kombinere finanspagtens nedskæringspolitik med en vækst- og investeringsvej. Men problemet med denne både-og-vej er, at finanspagtens nedskæringspolitik grundlæggende modarbejder vækst- og investeringsvejen.
Der kan ikke skabes de 40.000 arbejdspladser, hvis EU-landene samtidig skærer massivt ned. Finanspagtens implementering i Danmark vil være budgetloven, som skal sørge for, at vi overholder stramme regler om offentlig gæld og underskud.
Det vil accelerere nedskæringsprocessen, som indebærer automatiske nedskæringssanktioner mod kommuner og regioner. Og hvordan kan man kickstarte økonomien, samtidig med at man forpligter sig til at skære ned?
Det er som at blæse og have mel i munden samtidig – det kan man ikke.
 
Nikolaj Villumsen, MF (EL)

