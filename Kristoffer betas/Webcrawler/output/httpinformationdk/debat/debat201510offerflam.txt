Offer for den flamske hammer
På under et døgn forsvandt Lisbeth Knudsen ud af den danske medieverden. Men man skal ikke helt afskrive mediehavets flittigste og sejeste overlever


 I knap otte år var Lisbeth Knudsen enerådende chef i Danmarks næststørste dagbladskoncern, Berlingske Media. Nu er hun eks-chef for koncernen, der desuden er rykket ned på tredjepladsen. På torsdag udnævnes hendes efterfølger som formand for Danske Medier. Den seneste registrering af Berlingskes tidligere topdirektør og chefredaktør i selskabsregistret var mandag, hvor hun officielt fratrådte som formand for det selskab, der driver Radio24syv. Hun er med andre ord arbejdsløs, bortset fra formandsposten for Danmarks Medie- og Journalisthøjskole. Som 62-årig er en af landets mest markante mediechefer rykket tilbage til start. Blandt andet fordi hun med en anonym medarbejders ord »var vant til at være alene hjemme«, men pludselig fik en rigtig chef.
Den rigtige chef i Berlingske Media er Christian van Thillo. Han er chef for den belgiske mediekoncern De Persgroep, som sidste år fik Berlingske Media med billigt, da den købte britiske Mecom. Belgierne gik primært efter Mecoms største aktiv, hollandske Wegener. De målte og vejede Berlingske Media i en detaljeret proces og fandt den for tung.
Thillo undrede sig ifølge flere kilder over, at flere af koncernens aviser i Jylland blev kaldt regionalaviser. De har oplag på 12.000-15.000 eller mindre, mens regionalaviser hjemme i Holland og Flandern er fem gange så store. Han undrede sig også over, at danskerne havde skåret i deres it-tjeneste, når tiden krævede digital styrke, ligesom han var tvivlende over for den knopskydning, som har præget Berlingske Media. Det drejede sig eksempelvis om oprettelsen af det Ritzau-konkurrerende nyhedsbureau BNB, den statsstøttede børneavis Kid’s News og den licensfinansierede Radio24syv.
I foråret faldt den første flamske hammer: Alle dagblade, trykkerier og ugeaviser i Jylland blev solgt, og med en markant strategisk kovending skulle koncernen primært koncentrere sig om at drive og udvikle sine nationale brands: Berlingske, BT og Weekendavisen.
Lisbeth Knudsen gik helhjertet ind for den »stategiske nytænkning«, selv om enhver, der har fulgt hendes energiske virke i Berlingske, kunne se, at nytænkningen stod i direkte modsætning til den strategi, hun selv var medarkitekt på og eksekverede i årevis. At den belgiske ejer også så skeptisk på hendes dobbeltfunktion som administrerende direktør og chefredaktør, var tydeligt for dem, der har fulgt processen tæt.
Faresignalerne må have ringet voldsomt i hendes ører under hele processen, men arbejdsjernet Lisbeth Knudsen gik ufortrødent videre indtil sidste tirsdag, hvor hun tilsyneladende blev præsenteret for en ufordøjelig strategiplan.
Den erfarne mediechef havde i sit flerfarvede chefliv skiftet ham flere gange – fra erhvervsredaktør i Berlingske til topchef for Fagbevægelsens avis Aktuelt og derfra til nyhedsdirektørposten i DR, hvor hun forsvarede Public Service-institutionen med samme saft og kraft, som hun senere som Berlingske-chef og formand for Danske Medier angreb den.
Men De Persgroeps plan var en større kamel, end selv Lisbeth Knudsen kunne sluge. Vi kender ikke indholdet i detaljer, og vi ved ikke, om den skal realiseres eller var designet til at få hende ud. Vi ved, at belgierne går efter stærke brands med underholdende og folkelig bredde. De kan ikke forstå, at BT med den stærkeste digitale profil i koncernen kun sælger 40.000 aviser, når deres tabloidavis derhjemme kan sælge 325.000. De har heller ikke den store forståelse for væksten og prioriteringen af finansstoffet i Berlingske Business og har allerede foretaget de første fyringer på området.
Måske var det her, Knudsen stejlede, og frosten satte ind. Den afmålte kulde i den officielle pressemeddelelse om chefskiftet og i Lisbeth Knudsens farvelmail til de lidt over 1.000 medarbejdere i koncernen er tydelig. Der gik kun få måneder fra hendes loyalt begejstrede udtalelser om den nationale strategi til hendes isnende afstandtagen til ejernes hemmeligholdte udmøntning af samme strategi. På under et døgn forsvandt hun ud af den danske medieverden. Men man skal ikke helt afskrive mediehavets flittigste og sejeste overlever. Måske som topchef, men ikke som spiller.
Lasse Jensen er mediejournalist. Klummen er udtryk for skribentens egen holdning

