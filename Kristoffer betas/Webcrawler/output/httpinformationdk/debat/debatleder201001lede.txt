LEDER: Stakkels Løkke



 »Jeg har den holdning, at det ikke er antallet, der er problemet. Hvis min søn bliver undervist af en lærer i niqab, er jeg ligeglad med, om det er en skæbne, han deler med 3 eller 300.«
Statsminister Lars Løkke Rasmussen (V)
Man kan næsten kun have ondt af den stakkels statsminister. Han har så mange store udfordringer at slås med – klimatruslen, Afghanistan-krigen, et gigantisk underskud, rokade eller ej, en galopperende arbejdsløshed, måske et hurtigt folketingsvalg eller en storkonflikt, Pia Kjærsgaard, vrede offentligt ansatte og meget mere. Der er nok at se til, og så skal han bruge sin sparsomme tid til at forholde sig til en dødssyg sag om muslimske kvinders beklædning, som kun kom til verden på grund af en konservativ megabommert sidste sommer, hvor justitsministerens eget parti i strid med Grundloven ville forbyde burkaer med videre. Lytter man godt efter, kan man høre de dybe suk fra Prins Jørgens Gård helt ude på Christiansborg Slotsplads.
Men nu skal den altså dø, den debat, slut, over and out. Løkke Rasmussen og hans rådgivere har derfor opfundet et nyt standpunkt: Det betyder ikke noget, hvor mange burkaer eller niqab’er, der spadserer omkring i Danmark (hvorfor har de så undersøgt det i regeringens burkaudvalg?). Det handler om, at man ikke skal formumme sig de steder som eksempelvis offentlige institutioner, hvor vi har noget med hinanden at gøre. Lærere i folkeskolen skal eksempelvis ikke gemme sig i den slags gevandter (gør de da det?) Bortset fra de to spørgsmål i parentes er det fornuftig og ædruelig snak fra statsministeren. Væk med al snak om forbud og indgriben i frihedsrettigheder, så må den debat være død. Og dog.
Mon ikke nogle medier i de kommende dage vil undersøge, hvor mange burka- og niqab-klædte kvinder, der mon er ansat i landets folkeskoler eller frekventerer Danmarks lærerseminarier. Og gad vide, om ikke Dansk Folkeparti vil gribe hele armen og kræve et centralt vedtaget – og nytteløst – forbud mod burka og niqab for alle i offentlig tjeneste. Gad godt at se den skoleleder, der ville ansætte en lærer, som insisterede på at holde sit ansigt skjult. Løkke Rasmussen og hans søn kan føle sig trygge på den front og stole på den kommunale dømmekraft.
Det ændrer dog ikke ved – som det var de konservatives udgangspunkt – at det kvindesyn, der ligger bag disse dragter, er rædselsfuldt og middelalderligt. Men det er også ganske ukontroversielt at have den holdning. Hvis statsministeren havde troet, at han skulle løbe døre ind, vil han hurtigt finde ud af, at de står pivåbne. Problemet ligger et helt andet sted, nemlig i at disse kvinder formentligt aldrig kommer ud på arbejdsmarkedet og ikke kan nås med lovgivning og dress codes. Det er værdier og kultur, der skal påvirkes, og derfor skal Løkke Rasmussen, Naser Khader og alle andre have fat i en helt anden politisk værktøjskasse, som ikke er nær så spektakulær og debatskabende, men som der til gengæld er håb om vil virke.

