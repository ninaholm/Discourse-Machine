'SF's forslag er højrefløjspolitik'
SF fører højrefløjspolitik, når de vil fordele københavnske daginstitutionspladser efter etnicitet, mener Jan Hoby, der er næstformand i Landsforeningen af Socialpædagoger


 SF's forslag om at fordele københavnske pladser i vuggestuer og børnehaver efter etnicitet er ren højrefløjspolitik, mener Jan Hoby, næstformand i Landsforeningen af  Socialpædagoger. I stedet for at forveksle sociale problemer med etniske bør politikerne tilføre flere ressourcer til institutionerne, så der er færre børn per pædagog, siger han.
- Vil det ikke styrke børnenes sprogevner og den sociale integration, hvis man spreder dem, så børn med forskellig etnisk baggrund mødes i hverdagen?
»SF's forslag viser, at de ikke kender realiteterne i institutionerne. Der taler man om sociale, ikke etniske problemer. Vil man stimulere børnenes sprog, skal man ikke sprede dem med tvang efter etnicitet, men tilføre institutionerne flere ressourcer, ikke mindst i socialt belastede områder. Sproget stimuleres bedst, når pædagogerne har tid til at lege med børnene og udvikle deres sprog naturligt. Problemet er, at der er blevet færre pædagoger pr. barn, og at de skal bruge tid på unødvendigt dokumentationsarbejde i stedet for børnene.«
- Men er det ikke et problem, hvis der eksisterer 'sorte' og 'hvide' daginstitutioner?
»For det første er integrationsproblemet ikke så stort, som man antager. For det andet er der tale om sociale problemer, som primært handler om ulighed og boligpolitik, ikke daginstitutioner. I stedet for at løse de problemer på makroplan vil SF have, at forældre og institutioner skal gøre det på mikroplan. SF's forslag er også værdimæssigt højreorienteret, for det gør sociale problemer til etniske - der er en kant af islamofobi i det, fordi det er de nydanske tosprogede, der gøres til problemet.«
- I har kritiseret, at forslaget ophæver forældrenes frie valg af institution. Men er integrationen ikke vigtigere?
»Det eneste, man opnår, er en vækst i private daginstitutioner, fordi de ressourcestærke forældre fravælger de kommunale tilbud. Det frie valg af institution er ikke et onde. Institutionerne har forskellige tilbud og pædagogiske metoder, og dem bør forældrene kunne vælge imellem.«


