Grønland jager ubæredygtigt



 I dag inviterer de nordatlantiske folketingsmedlemmer til konference på Christiansborg om fangst af havpattedyr. Det sker under overskriften Bæredygtighed eller barbari?
I konferencens oplæg står der, at de grønlandske fangere og politikere er vrede. Vrede over at blive angrebet af dyreværns- og naturbeskyttelsesorganisationer. Vreden skyldes, at fangerne og politikerne mener, de kommer fra »samfund, som lever af ressourcerne i havet, og som i generationer har formået at udnytte dem bæredygtigt«.
At den grønlandske jagt på sæler, hvaler og havfugle i generationer har været bæredygtig, er en meget sejlivet myte. bestandene af hvalros, hvidhval, narhval, lomvie, edderfugl og ride er derimod faldet drastisk de seneste 50-100 år. I dag er dyrelivet i de grønlandske fjorde en bleg skygge af, hvad det var engang. Hvalrosserne i Vestgrønland blev udryddet af fangerne allerede i forrige århundred. I dag er det Canada, som meget modvilligt lægger hvalrosser til en grønlandsk jagt på mere end 100 hvalrosser årligt.
Den nye jagt
Jagten i Grønland har ikke været i nærheden af at være bæredygtig i årtier. Efter år 1900 fik fangerne ny teknik. Ud røg kajakkerne, og ind kom motorbåde og rifler. Havfugle, sæler og hvaler kunne nu jages endnu længere oppe ad kysten og stadig dybere inde i fjordene.
Samtidig blev den grønlandske befolkning femdoblet. Resultatet af denne usunde cocktail skal man ikke være atomfysiker for at udregne. Men alle advarsler blev overhørt af de grønlandske politikere.
Først inden for de seneste år har Grønland langsomt nærmet sig noget, der kan kaldes bæredygtig jagt. Og det kun i kraft af forskning, viden og politisk vilje. Nu er der indført fangstkvoter og kortere jagtsæson. Edderfugle må bl.a. ikke længere skydes, mens de ruger på deres æg.
I dag er der under 1000 reelle erhvervsfangere tilbage i Grønland - ud af en befolkning på 56.000. Og der bliver stadig færre. Jagt i Grønland er i dag enten et bijob for fiskere eller en fritidsbeskæftigelse for skolelærere og landsstyremedlemmer.
Alt dette får dog ikke bestandene tilbage til fordums storhed. Men tilbagegangen er stort set stoppet. Desværre er der stadig en del af jagten, man endnu ikke har styr på. I Grønland anskydes, såres og tabes stadig 25-35 procent af de skudte havpattedyr. Desuden smides meget af fangsten ud.
I Mellem- og Sydgrønland, uden for hundeslædedistrikterne, kan næsten kun sælskindene sælges. Her er der ikke kunder til det friske sælkød, som derfor dumpes i de grønlandske fjorde.
Grønlandsk presse beretter jævnligt om sådanne hændelser. Det er hverken bæredygtigt eller barbarisk. Men det er til at blive vred over!

