S-bagland rejser ny debat om udlændingepolitik
Flere i det socialdemokratiske bagland håber, at Pernille Rosenkrantz-Theil kan skubbe på for at ændre partiets udlændingepolitik. Men det afvises i S-toppen, som heller ikke vil forholde sig til snak om interne fløje
Pernille Rosenkrantz-Theil har åbent erklæret, at hun er modstander af både 24-års-regel og tilknytningskrav - og den modstand deles flere steder i det socialdemokratiske bagland.


 Forlydender om, at Pernille Rosenkrantz-Theil får den sikre socialdemokratiske Odense-kreds, mødes med begejstring flere steder i baglandet. Ikke mindst håbet om at ændre partiets kurs på udlændingepolitikken har fået nyt liv. Pernille Rosenkrantz-Theil har erklæret, at hun er modstander af både 24-årsregel og tilknytningskrav - og den modstand deles flere steder i partiets bagland. 
"Det bliver godt at få en debat. Samfundet står ikke stille, og der skal hele tiden findes nye løsninger," siger formand for S i København, Jan Salling Kristensen, som er begejstret for udsigten til at få Rosenkrantz-Theil opstillet
"Det er suverænt, at Pernille stiller op. Vi trænger til flere stærke kræfter og hun har gode holdninger på mange områder," siger han.
Pernille Rosenkrantz har åbent erklæret, at hun arbejder for at trække partiet til venstre. Det er man ifølge Jan Salling, der var medstifter af Den Røde Skole, godt på vej til med alliancen med SF, som han kalder 'genial':
"S skal være for folk, der har rødt blod i årene, og Pernille kommer med et godt udgangspunkt," siger han.
Umenneskelige regler
Medlem af den socialdemokratiske partistyrelse for Region Nordjylland, Inge Kjær Andersen, byder såvel Pernille Rosenkrantz-Theil som en venstredrejning på udlændingepolitikken velkommen:
"Udlændingepolitikken er med 24-årsregel og tilknytningskrav blevet for stram og restriktiv. Reglerne bremser for en nødvendig indvandring, og de ser ikke ud til at virke på tvangsægteskaber," siger hun.
Ifølge Inge Kjær Andersen bør man tænke mere kreativt i forhold til at sikre en god integration. Man skal skelne mellem flygtninge- og indvandringspolitik, og 24-årsregel og tilknytningskrav skal væk:
"Reglerne er umenneskelige og en leflen for Dansk Folkeparti," siger hun og betoner, at et stort flertal af deltagerne på sidste års Røde Skole-møder i Nordjylland var på hendes linje.
Også Kirsten Weiland, formand for S i Frederikssund Kommune, betoner behovet for igen at debattere udlændingepolitikken.
"Det vil glæde mig, hvis debatten blusser op igen, og vi tager den uden at have den der forfærdelige angst for folk, som ikke ligner os," siger hun og kalder 24-årsregel og tilknytningskrav 'noget DF-fis.'
"Der er mange i partiet, som er enige om, at vores udlændinge- eller integrationspolitik skal have et mere menneskeligt ansigt," siger Kirsten Weiland som sætter sin lid til, at Pernille Rosenkrantz-Theil har styrken til at virke som katalysator for en fornyet debat.
Hendes lokale partifælle er enig:
"Vores parti har lagt sig alt for langt op af den fremmedfjendske holdning, som DF står for," siger Niels H. Elberling og tilføjer: "Det kan godt være, at vi vender tilbage til fløjkrigen. Men jeg tror ikke konsensus er at foretrække, hvis det er på den ringeste præmis."
'Den rigtige fløj'
I Odense har man endnu ikke truffet en endelig afgørelse, men meget taler for, at Odense 1. kreds, opstiller Pernille Rosenkrantz-Theil som spidskandidat ved næste valg. Og der er ifølge kredsens næstformand, Bo Pedersen, fint plads til Rosenkrantz-Theils særstandpunkter.
"Det tæller som et plus, at hun kommer fra den rigtige fløj. Jeg kan ikke forestille mig, at vi kunne opstille en, som kommer fra den anden fløj," siger han.
Samme melding kommer fra et andet medlem af kredsbestyrelsen Jesper Kinch-Jensen, som også sidder i Odenses byråd. Han er tidligere VS'er og har kendt Pernille Rosenkrantz-Theil i mange år.
"Vi ligger naturligt til venstre i partiet, og derfor synes vi også, hun vil være en god kandidat for os," siger han.
Ifølge Bo Pedersen er der behov for,, at venstrefløjen i partiet markerer sig tydeligere.
"Den fløjkrig har jo været en debat i partiet. En debat, som desværre er blevet for usynlig. Men hun kan være katalysator for en ny debat og gerne andre steder end i vores kreds," siger han.
I partitoppen afviser man al snak om interne fløje. Politisk ordfører Henrik Sass Larsen vil slet ikke kommenterer udsagnet om, at Pernille Rosenkrantz-Theil kommer fra 'den rigtige fløj'. Men han kalder det 'fint' hvis Rosenkrantz-Theil bliver opstillet og føler sig sikker på, at det i så fald bliver på et 'socialdemokratisk grundlag'. Men udlændingepolitikken bliver der ikke ændret ved:
"Det er velkendt, at Pernille er uenig med mig og med Socialdemokraterne på det område, men hun er også udmærket klar over, at linjen ligger fast," siger Henrik Sass Larsen.
Det vakte skarp kritik fra flere fremtrædende folketingsmedlemmer, da Pernille Rosenkrantz-Theil i december meldte sig ind i partiet og erklærede, at hun ikke havde ændret holdninger. Det fik partiets uddannelsesordfører Christine Antorini til i en kronik at beklage indmeldelsen.
"Måske er hun i virkeligheden repræsentant for et helt nyt slags parti: Mig-partiet," skrev Antorini. 
I dag ønsker hun ikke at kommentere udsigten til kandidaturet, men henviser til, at den beslutning alene er op til Odense-kredsen.
Formand for Nørresundby Kredsen Ole Flyvbjerg er derimod begejstret.
"Det er en stor beslutning, Pernille Rosenkrantz-Theil har taget, og hun skal være hjertelig velkommen," siger han.
Hvorvidt der er behov for at ændre partiets politik på udlændingeområdet, vil Flyvbjerg ikke gå ind i:
"Det ser vi på sammen med SF, den dag vi kommer til valget. Og forhåbentlig får vi de radikale med."


