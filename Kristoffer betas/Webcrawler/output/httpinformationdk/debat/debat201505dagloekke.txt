Den dag Løkke døde i hængekøjen
Debattonen på de sociale medier er hård og ubarmhjertig, og det bliver ikke bedre, når der debatteres uden reel afsender og bag falske profiler. Forleden forsvandt en af de mere kække af slagen. Det gjorde internettet kedeligere, men også mere ærligt


 Han var en ener, og der kommer aldrig én som ham igen. Han havde talent, charme, en skarp pen, indsigt i samfundet, og så gav han ofte et godt grin. Men i sidste uge sluttede det. Meget brat. Og jeg er den skyldige. Jeg ’dræbte’ ’Løkke i hængekøjen’.
42 minutter efter at jeg havde tweetet et helt åbent og ærligt spørgsmål på Twitter, gav han op:
»Hej Venner. Tak for alt. Det har været great. Jeg er træt, og nye kræfter må til. Pas godt på hinanden og #dkpol. Kh Løkke i køjen,« skrev han i sit sidste tweet – efterfulgt af et rødt hjerte, og så gik afviklingen af den falske profil ellers i gang.
Årsagen var en enkelt fodfejl. Dagen før havde han tweetet et billede af tre glade personer et sted i København med teksten: »Tre lækre fynboer i Kbh. Men den lækreste er dog på Munkebjergvej.« Inden tweetet blev slettet, spurgte jeg ganske oprigtigt, om ’Løkke i hængekøjen’ havde afsløret sig selv. Jeg fik aldrig et svar. Og så alligevel: Efter i flere år at have bestyret den satiriske – men ansigtsløse – profil ’ Løkke i hængekøjen’ på Twitter var der pludselig sat et ansigt på vedkommende bag. Det ønskede personen ikke, og dermed var sidste kapitel i et stykke dansk Twitter-historie skrevet. Kontoen blev slettet, og mange års rygter på Christiansborg om, hvem der mon stod bag den populære profil, må forblive rygter.
Jeg nød selv ’Løkke i hængekøjen’s betragtninger og kommentarer til dansk politik. Profilen var uden tvivl en af årsagerne til, at jeg på daglig basis bruger alt for megen tid på det sociale medie. ’Løkke i hængekøjen’ gav mange gode grin i hverdagen.
»Folk, der brokker sig over Venstres zigzag-kurs, sku’ SELV prøve at lave en politik, der forener SÅ mange sponsorers interesser,« lød en kommentar en dag.
»Husk kvitteringen, når du har håndværkere i huset! Når Venstre får magten, skal du bruge pengene til at gå til lægen,« var ’Løkke i hængekøjens’ kommentar til Lars Løkke Rasmussens p.t. eneste reelle valgløfte: genindførelsen af håndværkerfradraget.
Det humoristiske højdepunkt nåede den falske Løkke, da han og den ægte Løkke gik i dialog med hinanden aftenen før, SF trådte ud af regering. Her kom den falske Løkke med et godt råd:
»I seng med dig, min ven. Hundene skal luftes i morgen tidlig. Hils Løkke. Kh Løkke i køjen,« opfordrede han, og svaret fra Lars Løkke Rasmussen kom prompte retur:
»Hvad laver du der? Vi andre er i arbejdstøjet!!!«
Det kan lyde harmløst, men de såkaldte spoofprofiler (profiler med falsk identitet, red.) på Twitter og andre sociale medier er ikke så uskyldige. Spoofprofilerne er med til at fastholde et billede af en politiker, som vedkommende arbejder hårdt for at komme ud af. Selvfølgelig har de tilbagevendende bilagssager ikke gjort det nemmere, og i første del af denne valgperiode var det småt med politiske udspil fra Venstre, og det var nærliggende at koble Løkke og hængekøjen sammen. Men siden har Venstre fremlagt adskillige politiske udspil, og Lars Løkke Rasmussen har gennem det seneste år arbejdet for at genoprette sin troværdighed. Værdien af det arbejde reducerer spoofprofiler, og selv om det er gjort med et glimt i øjet, har det en betydning, når op mod 4.000 personer følger en spoofprofil, som tilfældet eksempelvis var med ’Løkke i hængekøjen’.
Vælgerne efterlyser ofte ærligere politikere, som tør sige, hvad de mener i stedet for at pakke deres politik ind i strategi og spin. Men den ærlighed kan man kun få, hvis debatten i dansk politik foregår åbent og ærligt, og debattørerne tør stå ved egne synspunkter og ikke gemmer sig bag falske profiler. Derfor blev Twitter forleden et kedeligere – men mere ærligt sted.
Casper Dall er leder af Informations Christiansborg-redaktion. Klummen er udtryk for skribentens egne holdninger

