Lars Løkke på høj fod
Venstre-formanden køber dyrere sko, end han beskylder statsministeren for


 
	Hvad er det med Lars Løkke og sko? Er han fremme i skoene? Ved han, hvor de trykker? Eller snubler han bare i dem?

	Venstres formand og statsministerkandidat betrådte en farlig sti, da han i Folketingets statsministerspørgetime sidste efterår hentydede til statsminister Helle Thorning-Schmidts (S) angiveligt dyre vaner med hensyn til tøj og sko.

	Statsministeren havde fra talerstolen rost sin regering for, at over 200.000 danskere nu fik udbetalt 2.000 kr. mere om måneden for at gå på arbejde.

	Hvorefter Løkke erklærede, ordret citeret: »2.000 kr. ... Det kommer an på, hvem man er ... Altså ... Jo, men jeg tror, at man nogle steder kan få et par sko for de penge.«

	Den bemærkning udløste skadefro gnæggen fra borgerlige folketingsmedlemmer, hvorimod der fra regeringspartierne lød forargede gisp.

	Den efterfølgende folkelige misnøje tydede på, at Løkke havde jokket sig selv på overlæderet. Og nu viser det sig, at Løkke ligefrem har trådt i spinaten.

	Ekstra Bladet har afsløret, at partiet Venstre af sin statsstøttede partikasse har betalt 152.000 kr. til indkøb af habitter, sko og skjorter til Lars Løkke. Det er sket i den eksklusive herreekviperingsforretning Zornig på Frederiksberg. Og – så pinligt, at man må krumme tæer – Løkkes syv partiindkøbte par sko har kostet mellem 2.100 og 2.800 kr. Det giver en gennemsnitlig pris på 2.500 kr. pr. par.

	Statsministerkluns

	Partiindkøbene af udstyr til Løkke er foregået i perioden december 2010 til september 2011 – altså mens Løkke stadig var statsminister. Men da var det hans statsministergage, der burde have dækket udgifterne til en statelig fremtoning. Hvis Venstre har afholdt udgiften, er Løkke skattepligtig af beløbet.

	Skatteeksperter oplyser, at arbejdsgiverbetalt tøj er fuldt skattepligtigt for tøjmodtageren, hvis det er egnet til privat brug. Eneste undtagelse er uniformer, kitler, sikkerhedsbeklædning og tøj til arbejde, der medfører tilsmudsning eller betydeligt slid på tøjet.

	Lars Løkke vil tænkeligt mene, at han som statsminister blev udsat for både tilsmudsning og betydeligt slid, men det er ikke nok til, at hans beklædning kan oppebæres skattefrit.

	Ekstra Bladet har spurgt Helle Thorning-Schmidt, om hun nogensinde har fået betalt tøj af sit parti eller Statsministeriet. Hendes svar lyder: »Aldrig. Jeg betaler altid selv mit tøj.«

	Hvordan det forholder sig med Lars Løkke, er sværere at få rede på. Selv nægter han kategorisk at udtale sig. Venstres partisekretær, Claus Richter, erklærer i en sms:

	»Jeg kan bekræfte, at Venstre har foranlediget Lars Løkke Rasmussen til at lade sig ekvipere hos Zornig i forbindelse med diverse kampagneaktiviteter, photo shoots etc. I det omfang tøj efterfølgende er udtaget til privat brug, har Lars Løkke Rasmussen selv afholdt udgiften.«

	Hmm! Den forklaring åbner for, at der stadig er ganske meget at skyde Lars Løkke i skoene.

