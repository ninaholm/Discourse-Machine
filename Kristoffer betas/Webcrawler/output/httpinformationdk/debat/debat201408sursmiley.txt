Sur smiley for mistrivsel
Skolesundhedsplejen forsøger ikke alene at regulere elevernes kost, sovevaner og fysiske aktivitet, men også deres sociale relationer og følelser. Med en snæver forestilling om det gode liv krænker myndighederne dermed borgernes privatliv


 Når årgang 2008 begynder i 0. klasse, vil de nye skoleelever ikke kun møde lærere og klassekammerater. De vil sammen med deres forældre også komme i kontakt med skolesundhedsplejen, som regel i forbindelse med den såkaldte indskolingssamtale. Inden samtalen skal børn og forældre udfylde skemaer med information om alt fra graviditetens forløb og barnets første leveår til livsstil og humør hos den nye skoleelev. Formålet med disse tiltag er, at skolesundhedsplejen bedre skal kunne samarbejde med forældrene om barnets sundhed og trivsel. De skal formentlig også gøre det muligt at opfange tilfælde af mistrivsel på et tidligt tidspunkt. Den brede indsats har imidlertid også en anden effekt: Den ansporer børn og forældre til selvovervågning og selvregulering på en række områder som mad, motion og ikke mindst psykisk velvære. Der er god grund til, at vi som samfund overvejer, om vi ønsker myndighedernes indblanding i disse områder af borgernes liv med de diffuse effekter, den har.
Her diskuterer vi konkret indskolingsindsatsen i Københavns Kommune, men da skolesundhedsplejen implementerer de nationale krav, sundhedsloven stiller, er den meget lig tiltagene i mange af landets øvrige kommuner.
Vær på vagt
Omfanget af skolesundhedsplejens indsats er tiltaget markant i forhold til dengang, de nye elevers forældre gik i skole. Det skyldes blandt andet, at man i dag arbejder med en målsætning om ikke alene at forebygge sygdomme, men også at fremme både fysisk og psykisk velvære. Den københavnske skolesundhedsplejes værdigrundlag præciserer, at sundhed forstås som »en tilstand af fuldstændig fysisk, mentalt og socialt velbefindende og ikke blot fravær af sygdom og svaghed«. Der er ingen tvivl om, at hensigten er god: Man ønsker at understøtte de små samfundsborgeres trivsel. Men det omfattende sundhedsbegreb skaber rum for en næsten ubegrænset rækkevidde for myndighedernes indblanding.
Et af de mest iøjnefaldende elementer i det samtaleark, de nye skoleelever skal udfylde inden første samtale med skolesundhedsplejersken, er fem rækker af følelsessmileys. Barnet bliver nemlig bedt om at vurdere sine egne følelser på forskellige tidspunkter af døgnet og i forskellige situationer på en skala med fire niveauer fra »meget glad« til »ikke glad«. Har barnet sat kryds ved den mellemfornøjede eller sure smiley, kan skolesundhedsplejersken ved samtalen spørge ind til, hvorfor det mon forholder sig sådan, og vurdere, om svaret skal tolkes som tegn på mistrivsel. Omvendt kan hun eller han med råd, vejledning og anvisninger forsøge at understøtte en udvikling, der skønnes god.
Foruden barnets følelser retter skemaet spørgsmål til, hvilke måltider han eller hun spiser dagligt, og hvad disse måltider består af. Har barnet for eksempel markeret, at det ikke spiser morgenmad hver dag, vil sundhedsplejersken typisk anbefale, at forældrene sørger for, at det sker fremover. Ligeledes vil angivelse af et stort indtag af sukker eller andre lette kulhydrater antagelig give anledning til en drøftelse, der skal tilskynde barn og voksen til bedre selvledelse. Gennem skemaet bliver barnet desuden bedt om at beskrive, hvor mange venner det har hjemme og i skolen, samt på hvilket tidspunkt han eller hun går i seng på hverdage.
Sundhedsplejerskerne er ofte erfarne, kloge og omsorgsfulde personer, som forvalter deres rolle med omhu. Men når det offentlige træder ind i en række rum, der normalt henregnes til privatsfæren, er der grund til at være på vagt. Spørgsmålet er dels, om vi ønsker, at myndighederne skal anlægge standardiserede målestokke for det gode liv, dels om individualiserede tiltag, der stiler mod livsstilsændring hos den enkelte frem for mere strukturelle tiltag, er den bedste strategi?
Bedst at være glad
Skolesundhedsplejens undersøgelser danner ikke kun baggrund for en umiddelbar vurdering af barnets trivsel, men har også et efterliv, som rækker ud over selve indskolingssamtalen. Dette er ikke en utilsigtet konsekvens, men derimod en effekt, man kalkulerer med.
I Københavns Kommunes Skolesundhedspleje sigter man efter at styrke barnets »handlekompetence« på en sådan måde, at det på længere sigt sættes i stand til at varetage egen sundhed. I værdigrundlaget hedder det, at denne kompetence er knyttet til processen »fra en igangsat refleksion frem til den ønskede forandring«. Denne proces kan især tænkes at sætte sig spor på to måder, der kan anfægtes:
For det første kan interventionen fremmane en unødig ængstelse over, om man som barn eller forælder lever op til myndighedernes idealer. Spørgeskemaet opererer med en unuanceret og snæver ramme for normalitet. Når barnet skal vurdere sit humør med et kryds, lærer han eller hun, at sindstilstand kan måles på en skala fra et til fire – skemaet spørger for eksempel ikke til følelser som utilfredshed, indignation, vrede, jalousi eller sorg. Barnet og dets forældre lærer dermed, at det er bedst at være glad. I den positive psykologis ånd skal man helst kunne fremvise et bredt smilende ansigt. Samtidig signalerer skemaet, at andre holder øje med, hvordan man leger og med hvem, samt at det er bedst at have mange venner.
Et krav, ikke et valg
Skemaerne opfordrer altså ikke kun til selvrefleksion. De giver også både børn og forældre en klar markering af, hvor de placerer sig i forhold til et attråværdigt mønster for sociale relationer og humør. Barnet lærer at overvåge egne følelser og adfærd og måske endda at bekymre sig over noget, der ikke tidligere er blevet opfattet som et problem.
For det andet indgår oplysningerne fra skolesundhedsplejens spørgeskemaer i den lovpligtige løbende registrering af barnets udvikling. Skoleelevens selvrapporterede sociale relationer, sovetidspunkter, sukkerindtag og psykiske forfatning vil derfor fremgå af barnets elektroniske journal, når det skønnes at have »betydning for barnets udvikling«. Det er op til den enkelte skole at arkivere disse oplysninger, og det bliver ikke gjort klart, hvordan og hvorhen data kan vandre. Ved hjælp af et uigennemsigtigt system etableres der altså en fortælling, som måske kan blive bragt i spil, hvis barnet senere i livet får problemer. At man som barn eller forælder ikke ved, hvordan informationerne arkiveres og aktiveres, kan skabe usikkerhed.
Endelig kan man spørge: Hvis formålet er at finde børn med alvorlige problemer, er det så nødvendigt med så mange detaljerede spørgsmål om dagligdags forhold og vaner? Pædagoger og lærere vil jo gennem deres daglige samvær med børnene have et godt blik for disse børn uden brug af spørgeskemaer om sukkerindtag, puttetid med videre.
I princippet er sundhedsplejens ydelser tilbud. Alligevel understreger den introducerende pjece til de nye skoleelevers forældre flere gange, at »det er vigtigt«, at man deltager. Er man en god forælder, vil man med andre ord også involvere sundhedsplejen i barnets opdragelse. Derfor vil mange opfatte deltagelse som et krav snarere en et tilvalg.
Så meget desto vigtigere er det, at vi som samfund tager stilling til, hvor langt sundhedsplejen bør gå i sine sundheds- og trivselsfremmende tiltag, og om alle dens effekter er ønskelige.
Karen Vallgårda er adjunkt, og Caroline Nyvang er postdoc, begge ved SAXO-Instituttet, Københavns Universitet

