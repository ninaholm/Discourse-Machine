LO’s lange ende
LEDER


 Det skaber bølgegang i fagbevægelsen, at LO’s formand, Lizette Risgaard, på integrationsområdet har indgået en aftale med arbejdsgiverne. Aftalens mål er ligeså agtværdigt, som metoden er kontroversiel.
LO og DA har i de standende trepartsforhandlinger foreslået en ny såkaldt integrationsgrunduddannelse for flygtninge. Foruden et uddannelsesforløb på 20 uger åbner LO for, at virksomhederne i op til 24 måneder kan nøjes med at betale flygtningene elevløn.
Av, her rammer forslaget ømme tæer i fagbevægelsen. For er det ikke det samme som acceptere den indslusningsløn, fagbevægelsen hidtil har været arg modstander af? Nej og ja. Nej, der er tale om et uddannelsesforløb. Men ja, perioden på elevløn er så lang, at der reelt er tale om løndumping og ulige konkurrence med danske kolleger, lyder automatreaktionen.
Kritikerne – og blandt dem tælles FOA-formand Dennis Kristensen – er bestemt ikke uden pointer. Vi må ikke skabe et arbejdsmarked med en ny underbetalt underklasse af flygtninge. Vi må heller ikke skubbe arbejdsmarkedet ud i yderligere ulighed.
Men over for det står læren fra tre årtiers fejlslagen integration: Afgørende er det, at flygtningene hurtigt kommer i arbejde, får danske kolleger og lærer sproget. Det viser også de reportager, denne avis de seneste uger har bragt fra integrationens kommunale forposter i Furesø, Esbjerg og Ballerup. Og disse artikler viser samtidig, at det ikke sker af sig selv. Desværre.
