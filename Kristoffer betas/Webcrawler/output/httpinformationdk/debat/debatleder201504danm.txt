Danmarks Rasmus Modsat
LEDER
 Rifbjerg på Kulturministeriets trappe.


 Der er allerede sagt en hel del om Klaus Rifbjerg, som døde i lørdags. Og med rette. Store Klaus var stor. En meget stor digter. Måske en mindre mægtig samfundsdebattør, her var han snarere drabelig, forstået på den måde, at han var bedre til at formulere sin uforgribelige mening end til at lytte til argumenter.
En af dem, der i strømmen af ord udtrykte det mest præcist, var vennen Jørgen Leth, da han til B.T. sagde: »Det var nok hans svaghed, at han havde den her trang til at mene noget om samfundet og verden. Det behøvede han faktisk ikke, for hans kraft som digter var så mægtig.«
»Jeg må godt skrive godt, men jeg må ikke have en mening. Men de to ting hænger sammen,« sagde Rifbjerg selv.
Hvilket ikke er forkert, blot var Rifbjerg bedst, når kunsten og meningen faktisk hang sammen. I et digt som »Næste!« fra samlingen Bjerget i himlen (1991) taler således både kulturradikaleren, den ateistiske religionskritiker og digteren, der med et overraskende blik på sagen får sagt noget essentielt om eksistensen, som han opfattede den:
Jeg har altid haft et nært forholdtil den spurv der ikke faldertil jorden uden Herrens vilje.
Jeg synes det er let at sætte sigind i dens specielle situation
(... ) og den almægtige løfter sin pegefinger og skyder.
Bang. Der ligger denog spørgsmålet hænger i luftenvar den tilfreds med sin lodforstod den sin skæbne til bunds?
De er overalt, spurvenesiger næsten det sammeser sig opmærksomt omkringhvem blir den næste?

Klaus Rifbjerg var imod Danmarks krige i Mellemøsten, og han var i det hele taget imod de reaktionære kræfter i Danmark, kritisk over for Dansk Folkeparti og fætrene fra samme parti, kritisk over for enøjede debattører som eksempelvis Bent Blüdnikow, af samme Rifbjerg omdøbt til Bent Blod.
Naturligvis var han også modstander af skiftende danske regeringers indvandrerpolitik.
»Og det er ganske vist, at kan vi ikke hamle op med invasionen (af indvandrere, red.), er det såmænd nok fordi vi ikke er bedre værd. Vi burde med entusiasme tage imod tilskuddet på et tidspunkt, hvor vi – ærlig talt – ikke har så forfærdelig meget at byde på selv,« udtalte han om emnet allerede i 1988.
De blå blev blå i hovedet over den slags.
Hvad angår krigene og den førte flygtningepolitik var Information nok mere enig end uenig med Rifbjerg – om ikke i analyserne, så i værdisættet – men det afholdt ikke den ømfindtlige skallesmækker fra i sine senere år at føle sig som »Informations hadeobjekt nr. 1.« Anledningen til denne, hans selvudnævnte position, mente han lå i en bemærkning »for nogle år siden«, hvor han havde »tilladt sig« at mene, at Informations Peter Nielsen ikke kunne skrive. »Det gælder stadig,« skrev han, »og naturligvis bærer det straffen i sig selv. For mig altså.« En ronkedor – med en elefants hukommelse. Men fægte med fleuret kunne han.
 Rifbjerg på Kulturministeriets trappe.
Arkivfoto
Måske skete der slet og ret det, som sker for alle store generationseksponenter, at tiderne overhaler dem. For Rifbjerg skete det ikke som digter. Men nok som debattør. Så længe tressermodernismen var toneangivende i kulturdebatten, boltrede han sig som en fisk i vandet, men allerede med '68-oprøret begyndte han at være lidt bagud for den nye toneangivende generation. Aktionen på Kulturministeriets trappe, hvor Danmarks førende modernist sidder sammen med blandt andet Ebbe Kløvedal Reich og fyrer en fed, og som også i disse dage fremhæves som det fremmeste udtryk for provokatøren Klaus Rifbjergs uafrystelige aftryk på tidsånden, viser ved nøjere eftersyn en digter i nydelig pullover under vindjakken, der tager på chillummen som en nonne på beeeeeep. Ingen, der studerer billedet, kan være i tvivl om, at den gode mand langt havde foretrukket et glas Dom Perignon. Men i Danmarks land findes der vel til stadighed omkring 30 procent, der lader sig provokere ud over alle grænser, når en digter, som er på finansloven, tillader sig at optræde flabet.
Det levede Rifbjerg i årevis højt på. Senest, da han i DRs Deadline mente, at der kun findes omkring 2.000 begavede mennesker i dette land. Forargelsen over udsagnet afslørede, at der stadig fandtes ganske mange, som følte sig ramt. Sådanne afsløringer skal han have tak for.

