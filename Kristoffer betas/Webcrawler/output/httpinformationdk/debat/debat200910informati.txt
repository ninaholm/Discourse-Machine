Information sætter nye standarder for tilsvining
I krig og kærlighed gælder alle kneb, men Information er ikke i krig - mig bekendt. Derfor er det komplet uforståeligt, at en anonym tilsvining over to sider i Information den 3.-4. oktober af borgmester Bo Asmus Kjeldgaard (SF) kan slippe igennem redaktionen


 I krig og kærlighed gælder alle kneb, men Information er ikke i krig - mig bekendt. Derfor er det komplet uforståeligt, at en anonym tilsvining over to sider i Information den 3.-4. oktober af borgmester Bo Asmus Kjeldgaard (SF) kan slippe igennem redaktionen.
De to eneste navngivne kilder, der citeres, kan derimod muligvis have deres grunde til at gå i krig: Den ene, 'politisk kommentator' Jarl Cordua, har ifølge Google arbejdet bl.a. for Dansk Industri og har siddet i forretningsudvalget for Venstre i København, hvilket i øvrigt ikke er nævnt i artiklen. Den anden, Jan Hoby, er næstformand i Landsforeningen for socialpædagoger, og har som sådan været part i forhandlinger om løn- og arbejdsvilkår på børneområdet, hvor han skal slås for sine medlemmer. Al respekt for det.
Anonyme kilder
Artiklens forfatter, Marchen Neel Gjertsen, benytter sig af det kendte kneb, der består i både at kritisere det, borgmesteren gør  - f.eks. at arbejde på at blive synlig - og at kritisere det modsatte, nemlig ikke at være synlig. Et andet af forfatterens kneb er at lade en af de anonyme kilder får lov at fortolke Bo Asmus Kjelgaards motiver for at besøge børnehaver, så det, at han interesserer sig for sit forvaltningsområde, bliver til, at »han gør det ikke af interesse, men kun for at komme i lokalavisen«.
Endelig forsøger artiklens forfatter sig med  karaktermord i form af  påstået økonomisk uansvarlighed, hvor det, der er fremgået af dagspressen, er, at Bo Asmus Kjeldgaard dels overtog et fallitbo fra den forrige borgmester og dels - specielt i år - har haft meget skiftende økonomiske rammer at arbejde inden for.
Det er svært at gætte, hvilke motiver forfatteren har til sin artikel, men hvis hun skulle få lyst til at beskæftige sig med andre partier og deres borgmestre, er jeg helt overbevist om, at der er lige så gode muligheder for at lokke anonyme nedgøringer frem. Det vil jeg dog bestemt ikke anbefale, snarere ville det være på sin plads, at Information fremover tager de presseetiske principper alvorligt. Det kunne bl.a. ske ved at lade Bo Asmus Kjeldgaard komme til orde i forhold til sine politiske visioner og værdier og ikke udelukkende for at kommentere på anonym nedgøring.

