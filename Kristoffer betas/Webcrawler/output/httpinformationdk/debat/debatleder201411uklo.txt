Uklog hånd
LEDER


 Den ene hånd ved ikke, hvad den anden gør. De ord er fra Biblen. Den Danske Ordbog udlægger dem som en talemåde om »et område, der virker kaotisk eller modsætningsfyldt, idet de enkelte dele ikke er koordinerede eller logisk sammenhængende«.
Velkommen til SR-regeringens politik! For 14 dage siden fik klima-, energi- og bygningsminister Rasmus Helveg Petersen miljøroser for følgende forslag: Om bare 10 år – i 2025 – skal kul være ude af Danmarks energiforsyning. Det er en fremrykning af regeringens hidtidige mål med fem år. Hep for Helveg!
Men ak. Næppe har den hvide hånd kastet sit forslag på bordet, før regeringens sorte hånd griber ind og gør det billigere at være oliefyrsejer. Det sker med forslaget om at udfase forsyningssikkerhedsafgiften (FSA) og samtidig sænke afgifterne for blandt andet oliefyrsejere med anslået 1.300 kr. årligt.
Danmarks Radio har spurgt Rasmus Helveg:
– Du vil udfase kul fem år før planlagt og opføre flere hundrede nye havvindmøller – samtidig gør regeringen det billigere at fyre med oliefyr. Er det ikke lidt modstridende?
Rasmus Helvegs svar lyder i sin overraskende klarhed:
»Jo, det er modstridende.«
Klarheden søger Rasmus Helveg derpå at lægge kulrøg over ved at fortsætte: »Men hvis vi begynder at fjerne afgiften for nogle brændsler og ikke for andre, stiller vi oliefyrsejerne væsentligt ringere end folk, der får en FSA-lempelse.«
Men så, igen, puster Rasmus Helveg røgen væk – ved at tilføje: »Det er klart, at det er paradoksalt i forhold til energipolitikken.«
Paradokset handler om Rasmus Helvegs ministerium: Det er både et klima- og et energiministerium. Den ene halvdel vil styre i klog retning. Den anden vil ikke provokere brugere af uklog energi. Paradokset er også SR’s.
Opløftende, om de to hænder kunne finde sammen om at skubbe i den kloge retning. dr

