Politikere er meningsmennesker døgnet rundt
Intet kan få den indre svinehund til at savle som debatten om løn til de folkevalgte, og nu vil politikerne til at give sig selv lønforhøjelse. Det er ganske rimeligt, for få er i politik for pengenes skyld


 »Man tager jo ikke løn fra folk,« sagde Michael Christiansen, da han blev præsenteret som formand for den vederlagskommission, et flertal i Folketinget har nedsat.
Og nej, intet tyder på, at kommissionsarbejdet med at undersøge løn, tillæg, pension og andre goder til fuldtidspolitikere – det vil sige ministre, folketingsmedlemmer, borgmestre og regionsformænd – ender med en lønnedgang. Faktisk skal kommissionen slet ikke tænke på pengene. Den »underlægges ingen økonomiske begrænsninger«, som det hedder.
Nu er det jo normalt sådan med den type af kommissionsarbejde, at politikerne plejer at plukke løs i de forskellige forslag alt efter, hvad der lige passer ind i den aktuelle politik. Eller de gør, som Anders Fogh Rasmussen havde for vane: hælder alle forslag af brættet – endda inden kommissionen har fremlagt sit endelige arbejde.
Men også på det område er vederlagskommissionen anderledes: Det politiske flertal – Enhedslisten, Dansk Folkeparti og Liberal Alliance står udenfor – har nemlig på forhånd aftalt, at de stemmer for, ligegyldigt hvilket lønniveau kommissionen kommer frem til.
Det er en lidt alternativ form for lønforhandling eller overenskomst, vil den almindelige dansker nok tænke.
Men omvendt er det jo også ganske svært at skulle forhandle løn med sig selv, kan man anføre.
I hvert fald er det kun 8,8 procent af danskerne, som mener, at fuldtidspolitikerne skal have mere i løn.
Det har Wilke lavet en meningsmåling om, som har været bragt i Jyllands-Posten: 45,4 procent af danskerne mener, at politikerne skal have det samme som i dag, mens 37,5 procent ligefrem mener, at politikerne skal sættes ned i løn.
»Det er en provokation at sætte vores løn op, når vi samtidig beder alle andre om løntilbageholdenhed. Og desuden er det en myte, at vores arbejde skulle være særligt hårdt. Jeg har aldrig mødt en forpustet kollega,« sagde Dansk Folkepartis Søren Espersen til Jyllands-Posten, da kommissionen blev nedsat. Det kræver nærmest en cand.løn-uddannelse for at finde rundt i lønsystemerne for fuldtidspolitikerne.
En lang række forskellige tillæg og et hav af økonomisk attraktive ’ben’ i form af poster i diverse bestyrelser gør det ekstremt vanskeligt at opgøre, hvad politikerne reelt tjener.
Kommunernes indbyggertal betyder meget for borgmesterens løn, mens folketingspolitikerens bopæl betyder meget for, hvor store godtgørelser til dobbelthusførelse, der udbetales.
»Det fritager jo ikke, i befolkningens øjne, Folketingets medlemmer fra ansvaret. Hvad end folketingsmedlemmer skal have i løn nu eller i fremtiden, bliver det noget, politikerne i sidste ende skal beslutte. Det kan man ikke komme uden om, uanset hvor mange kommissioner man nedsætter,« sagde Folketingets formand, Mogens Lykketoft, til Berlingske Nyhedsbureau og fortsatte:
»Problemet ved at fastsætte en retfærdig løn for folketingsmedlemmer er, at hvis du kigger på de 179, vi er, så er timelønnen meget forskellig. Du kan jo ikke lave individuel aflønning for folketingsmedlemmer.«
Der er intet som diskussionen om lønnen til politikere, der i Danmark kan få den indre svinehund til at savle ud over det hele. For hvorfor er det, at så mange danskere mener, at politikerne ikke må få mere i løn?
Folketingspolitikerne kan begynde deres arbejdsdag klokken seks på TV 2 News, inden de 15 timer senere siger tak for i aften ved et medlemsmøde i den lokale partiforening. Blev der talt arbejdstimer, ville de sædvanlige 37 timer i arbejdsugen være opbrugt efter tre-fire dage. Og sådan arbejder politikere bare ikke.
Politikere er meningsmennesker døgnet rundt. Det forventer vælgerne, når de stopper dem på gaden. Det forventer vi journalister, når vi ringer til dem døgnet rundt.
Derfor er en lønforhøjelse ganske rimelig. Det er nemlig de færreste politikere, der er i politik for pengene skyld. Og tak for det!
Casper Dall er leder af Informations Christiansborg-redaktion.
Klummen er udtryk for klummistens egne holdninger

