Omskæring er overgreb
Som børnelæge har jeg set lidt af hvert, for jeg har behandlet børn udsat for næsten alle tænkelige former for overgreb – vold, omsorgssvigt, incest og voldtægt. Nogle glemmer jeg, og andre har jeg senere en slags professionel distance til. Og så er der den sidste gruppe. Dem, der sætter sig fast og udløser vrede, sorg eller afmagt
Vi har en dyreværnslov, der forbyder indgreb for at ændre raske dyrs udseende, men vi har ikke samme beskyttelse af mennesker, mener kronikøren. Disse filippinske drenge vrider sig af smerte, idet de bliver omskåret på en lægeklinik i Manilas slum. Foto: Francis Malasig


 Det seneste halve års tid har der været en heftig og nødvendig debat om omskæring. Det har været en grumset blanding af personlige historier, videnskabelige diskussioner, myter, religiøse betragtninger, besynderlige oplysninger om seksuel stamina og en lang række af beskyldninger. Desuden har der været enkelte, der mente, at man slet ikke burde diskutere emnet. Argumenterne er brogede og talrige. De bliver mudret sammen i en pærevælling, der kun er spiselig for et fåtal. Men det er muligt at koge det ned:
Det hele begyndte med en kendelse fra en tysk domstol, der slog fast, at omskæring var i strid med menneskerettighederne. I danske medier fulgte beretninger fra mænd, der gerne havde været deres omskæring foruden. Historierne blev fulgt op af professor og overlæge Morten Frisch. Han formidlede resultater af sin forskning, der kunne tyde på, at omskæringer på danske børn havde skadelige følger.
Får man mistanke om, at en medicinsk eller kirurgisk behandling kan have skadelig virkning på patienterne, holder man selvfølgelig op med at anvende den.
Det virker logisk at benytte samme fremgangsmåde i forbindelse med omskæring. Der er rigeligt med omskårne til, at man kan lave flere studier af komplikationer og senfølger. Men i virkeligheden er det slet ikke nødvendigt. Det hænger nemlig sådan sammen, at der er en vis komplikationsrate ved al kirurgi. Rigshospitalet alene behandler flere tilfælde årligt. Det er ikke længe siden, at drenge i Norge og England døde som følge af omskæring. Alt dette er fakta, selv om flere, herunder overrabbiner Bent Lexner, hævder det modsatte.
Smertefuldt indgreb
Der har været argumenteret for at omskære, fordi risikoen for hiv-smitte reduceres. Argumentet giver ingen mening. Det hviler nemlig på de forhold, der gør sig gældende i Centralafrika, hvor antallet af hiv-smittede er deprimerende højt. I Danmark, hvor forekomsten er under 0,1 procent, hvor hiv-patienter er i behandling, så de ikke smitter, og hvor der desuden er gratis adgang til kondomer, er der absolut intet at vinde. Desuden har hiv-smitte intet med spædbørns forhud at gøre. Man er som bekendt først seksuelt aktiv efter pubertetens indtræden.
I samme ombæring fremføres det forlorne argument om, at det er mindre ubehageligt at få det gjort som barn. Spædbørn føler smerte. Lad os slå det helt fast. Fordi man ikke kan huske noget, betyder det ikke, at det ikke gjorde ondt, da det skete. Den bedøvende creme, der i bedste tilfælde anvendes ved indgrebet, er et smertedækkende figenblad.
Senere kunne nærværende avis berette, at amerikanske læger, med økonomisk interesse i at udføre indgrebet på så mange som muligt, påpegede, at proceduren beskytter mod peniskræft.
I Danmark er der ét nyt tilfælde af det pr. 100.000 mennesker om året. Diagnosen stilles oftest hos mænd i 70’erne. Der skal altså afskæres en hel del forhud i overordentlig god tid for at forhindre bare et enkelt tilfælde af sygdommen.
Hele tanken om at benytte amputation til at reducere sygdomsrisiko er i øvrigt bizar. Man forebygger heller ikke huller i tænderne med tandudtrækning.
Modernisér ritualerne
Folks religion, ritualer og traditioner skal respekteres. Men i nogle tilfælde må de tilpasses moderne forhold, så ingen kommer til skade, og ingen bliver tvunget i en bestemt religiøs retning.
Et godt eksempel er Brit Shalom, der er en alternativ navngivningsceremoni for nyfødte jødiske drenge. I stedet for at skære hele forhuden væk, prikkes blot et lille hul. Under den igangværende debat har ingen af fortalerne for omskæring argumenteret for, hvorfor ritualer som dette ikke kan benyttes.
Der er utallige religiøse regler, love og skikke, som vi har glemt eller bevidst forladt, fordi de er utidssvarende. Anden Mosebog, Exodus/israelitternes udvandring fra Egypten, beskriver blandt andet retten til at sælge sine døtre som slaver, og at man skal slås ihjel, hvis man arbejder om søndagen eller spiser svinehud. Koranen instruerer flere steder om eksil, stening og piskeslag ved banale forseelser. Anvisninger der forekommer arkaiske i 2013.
I øvrigt er en handling ikke nødvendigvis i orden, blot fordi man har gjort det i lang tid. Dette gælder ikke kun religiøse skikke, men også verdslige regler. Det seneste eksempel er revselsesretten. Allerede nu – sølle 15 år efter dens afskaffelse – kan vi kun smile ad den.
Vi har for længe siden fordømt og forbudt alle former for kvindelig omskæring, hvoraf den mildeste form kaldes sunna. Her fjernes en del af den hudfold, der beskytter klitoris. Proceduren er anatomisk direkte at sammenligne med omskæring af drenge – der fjernes blot meget mindre væv. Flere af fortalerne for forældres ret til at omskære deres drengebørn fordømmer i samme åndedrag kvindelig omskæring. I bedste fald må dette beskrives som rendyrket hykleri.
Andre kulturelt betingede skikke er ligeledes blevet forbudt i Danmark. Som eksempel kan nævnes tvangsægteskaber, der har en lang historie bag sig. Argumentet om, at man skal lade traditioner eller ritualer være, fordi de knytter sig til en bestemt kultur eller religion, har vi altså valgt at ignorere i andre situationer.
Vold og legemsbeskadigelse
Rent juridisk er der også et væld af problemer forbundet med indgrebet. Omskæring af drengebørn bryder adskillige artikler i FN’s Børnekonvention. Oveni er der ingen tvivl om, at proceduren falder inden for Socialstyrelsens definitioner af vold og legemsbeskadigelse.
Som kuriosum kan det i øvrigt bemærkes, at det ifølge dyreværnslovens paragraf 14 ikke er tilladt at foretage operative og lignende indgreb, hvis formålet er at ændre et dyrs udseende. Det kan være svært at forstå, hvorfor man fra politisk side ikke mener, at børn skal ydes samme beskyttelse som hunde og katte.
Når FN og Socialstyrelsens definitioner peger kraftigt i retning af, at omskæring er ulovligt, hvordan kan vi så blindt fortsætte med at udføre dem? De argumenter mod omskæring, der har fysisk og praktisk karakter, er overvældende. Det samme gælder i teologisk henseende. Man har ret til at være religiøs. Men selvfølgelig har man også ret til ikke at være det – og ret til selv at vælge
Hævet til ukendelighed
Som førnævnt er der nogle af de børn, jeg ser, som er svære at slippe igen. Et af dem var en dreng, som nogen havde forsøgt at omskære. Der var blevet skåret skævt, og man havde ikke kunnet stoppe blødningen efterfølgende. Derfor var der syet to ubehjælpelige, for stramme, skæve sting i det område blødningen kom fra.
Drengen havde voldsomme smerter og var panisk angst. Hans tissemand var blå, rød, blodig og hævet til ukendelighed. Urinvejskirurger måtte akut prøve at rette op på skaderne så godt som muligt. Det er tvivlsomt om hans kønsorganer kommer til at se normale ud og fungere efter hensigten senere i livet. Som samfund svigtede vi ham ved ikke at yde et minimum af beskyttelse og i øvrigt sikre hans ret til kropslig integritet. Resultatet var, at dem der stod ham nærmest udsatte ham for et fysisk og psykisk overgreb med livsvarige konsekvenser. Mere alene kan et barn ikke blive.
Hele ideen med at klippe eller skære i et raskt barns penis er som udgangspunkt så absurd, at det er svært at forholde sig rationelt til den. Men når man har set og behandlet et barn, hvis penis er blevet voldsomt beskadiget efter en omskæring, behøves der ikke flere argumenter for eller imod.
Er man vidne til, at kirurger på bedste vis er nødt til at udbedre de skader, barnet er blevet påført, forsvinder muligheden for at indgå i en upartisk debat. Interessen for videnskabelige forklaringer, undskyldninger, statistikker, religion eller traditioner forsvinder. Det gør den, fordi de varige skader, drengen blev påført, med 100 procents sikkerhed kunne have været undgået, hvis man ikke havde forsøgt at omskære ham. Når der ikke er medicinsk grund til at operere et barn, er og bliver omskæring et voldsomt overgreb.
Morten Staberg er speciallæge i børnesygdomme

