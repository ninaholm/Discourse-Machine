Læren fra 1914
LEDER


 
	For turister er det uundgåeligt at bemærke, når de kører gennem små belgiske og franske provinsbyer. Næsten alle har et monument stående på bytorvet til minde om de faldne i Den Store Krig, hvis udbrud for 100 år siden vil blive markeret i år. En konflikt, som senere blev omdøbt til Første Verdenskrig. Umiddelbart virker det overraskende, at færre mindesmærker er rejst i disse små belgiske og franske byer for de faldne i Den Anden Verdenskrig, der krævede tre-fire gange flere ofre. Fysisk set lå Europa ikke i ruiner efter fredskonferencen i Versailles i 1918. Det gjorde kontinentet derimod i 1945. Men Den Store Krig efterlod et uligt større psykisk indtryk på eftertiden end den krig, Adolf Hitler lancerede i 1939.

	Det var en krig, som ikke skulle ske, og som ingen eller ganske få havde troet mulig. Og fordi den var så svær at forudse for samtiden, er Første Verdenskrig også en krig, som eftertiden aldrig må glemme, og hvis årsager bør eftergranskes. Fortællingen om udbruddet af Anden Verdenskrig og den lære, man kan drage, er relativ enkel.

	Sådan er det ikke med Den Store Krig. Her har vi at gøre med utroligt komplekse begivenheder, omstændigheder og sammenhænge, som historikere ærligt må indrømme næppe kan koges ned til en enkel forklaring.

	Det er fra flere sider blevet fremhævet, at tiden op til Første Verdenskrig i uhyggelig grad minder om den tid, vi lever i nu. Det skorter ganske rigtigt ikke på paralleller, men der er en risiko for at miste overblikket ved at fortabe sig i sammenligninger mellem de to århundreders begyndelse og dermed jage en skræk i livet på befolkninger og politikere. Ikke desto mindre er det konstruktivt at fremhæve nogle paralleller mellem de to perioder.

	Måske vigtigst af alle er den udbredte overbevisning – her 70 år efter den sidste store krig sluttede i 1945 – at europæerne, og for den sags skyld andre folkeslag, er blevet for civiliseret til at begive sig ud i barbariet igen. Det er en farlig illusion at leve med. Der er intet så let som at starte en krig, og intet så svært som at afslutte den.

	Da Østrig-Ungarn angreb Serbien i august 1914 – godt en måned efter serbiske terroristers vellykkede attentat mod tronfølgeren, ærkehertug Franz Ferdinand i Sarajevo – og serbernes allierede, Rusland, erklærede krig mod Habsburgmonarkiet efterfulgt af Tysklands entré i krigen (allieret med Østrig-Ungarn), herpå Frankrig (allieret med Rusland) og til sidst Storbritannien mod Ententemagterne – var den almene opfattelse i europæiske hovedstæder, at krigen ville være ovre til jul. Den varede i over fire år og kostede ni millioner soldater livet.

	Teknologiske nyskabelser, øget global handel og transnationale socialpolitiske bevægelser bidrog i starten af det 20. århundred til opfattelsen, at kontinentale krige, som Napoleon havde udkæmpet, hørte fortiden til. Man levede i en ny æra. Samme tankegang gennemsyrede bestselleren Jorden er flad fra 2005, hvori en amerikansk journalist hævdede, at demokratiske værtslande for McDonald’s ikke bekriger hinanden. Hans tese: Når alle spiser samme kost og leger med en smartphone, er folk mindre tilbøjelig til at falde for fjendebilleder.

	Men i den første globaliseringsperiode op til 1914 blev der udkæmpet mange ’små’ krige – Boerkrigen i Sydafrika, den russisk-japanske krig og Balkankrigen. Og vi har haft Afghanistan og Irak samt et utal af krige i Afrika og Mellemøsten.

	Imperiers forfald spillede også ind i 1914. Det britiske, det østrig-ungarske og det osmanske imperium var ved at vige for det nyligt opstået tyske kejserrige, USA og Japan. I dag mister USA global indflydelse til fordel for BRIK-landene. Kina optræder aggressivt over for sine naboer og provokerer USA’s flåde i Stillehavet i en form for hybris, der kan få gnisten til at tænde bålet. Kinesernes adfærd minder om tyskernes i årene op til 1914.

	Den mest ildevarslende parallel er borgerkrigen i Syrien med dens etniske forgreninger til nabolandene og rivaliserende stormagter, der står på spring i baggrunden. Man tænker Balkan 1912-13. Netop dette historiske fortilfælde kan have afholdt USA’s præsident fra at beordre et bombardement af Syrien i august. Hvordan ville Rusland, Iran og Tyrkiet reagere? Måske Obama tabte ære og USA prestige på at opgive den røde linje, men det er uligt bedre at blive udskældt for at være en fej svækling end at risikere endnu en storkrig. Kølige hoveder manglede i 1914. Dem har vi brug for i dag.

