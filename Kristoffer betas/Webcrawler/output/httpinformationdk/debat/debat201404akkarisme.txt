Akkarismens sejrstog
Når lemmingeeffekten sætter ind, bliver den kritiske journalistik gradbøjet, og påstande og synspunkter bliver til endegyldige sandheder


 
	Den journalistiske lemmingeffekt er et velkendt fænomen. Alle medier følger blindt efter hinanden, en enkelt historie dominerer nyhedsstrømmen. Fhv. udenrigsminister Uffe Ellemann Jensen kaldte det »kulminationen på det, der kaldes selvsving.«

	I de seneste dage har jeg været belejret af Ahmed Akkari. Stort set samtlige medier har overbudt hinanden med historier om den frafaldne islamist, der har fortrudt alt og sammen med en BT-journalist har lavet en bog. Dele af bogen er efter det sædvanlige mønster lækket til udvalgte medier, så den efterfølgende lemmingeeffekt kan sikre massiv dækning.

	Selvfølgelig er Ahmed Akkaris bog et meget væsentligt bidrag til forståelsen af, hvad der skete, dengang for ni år siden da karikatur-krisen hærgede, da mennesker blev dræbt, ambassader nedbrændt, og Danmark befandt sig i en af de værste udenrigspolitiske kriser i nyere tid. Og Akkari og hans rådgivere har sørget for, at gryden bliver holdt i kog. Han har for rullende kameraer undskyldt over for Gud og hvermand, inklusive Naser Khader og Anders Fogh Rasmussen. DR har lynhurtigt fundet på at lave en såkaldt roadmovie, hvor Khader og Akkari i fem udsendelser »rejser sammen rundt for at debattere kontroversielle emner som radikalisering, integration, islam, opdragelse og retten til personlig frihed,« som der står i DR’s pressemeddelelse.

	Lemmingeeffekten griber nu med tilbagevirkende kraft ind i fortiden, og med Akkaris omvendelse er alle de, der med et slet skjult anstrøg af islamofobi gik til angreb på stort set alle muslimer, blevet frikendt. Mistanken om, at den daværende statsminister dummede sig og pustede til ilden ved ikke at efterkomme anmodningen om en kop kaffe med en gruppe ambassadører, er helt væk. Og ikke mange måneder efter at den fhv. udenrigsminister Per Stig Møller på skærmen såede tvivl om Fogh Rasmussens fremgangsmåde dengang, modtager Møller nu Akkaris undskyldning, for – som han skriver i Berlingske tirsdag – »kristendommen tilgiver enhver angrende synder.«

	For at tage den kristne tråd op så skriver evangelisten Lukas (kapitel 15, vers 7), at der »således være Glæde i Himmelen over een Synder, som omvender sig, mere end over ni og halvfemsindstyve Retfærdige, som ikke trænge til omvendelse«. Glæden over den Omvendte synder Akkari har så udløst noget, der ligner et triumfbrøl i store dele af medierne. Ikke bare et »hvad sagde vi«, men også en kærkommen lejlighed til hævn. Hævn over dem, der dengang formastede sig til at argumentere imod Jyllands-Postens offentliggørelse af tegningerne. Ikke mindst de mere fremtrædende som afdøde Politikenredaktør Tøger Seidenfaden, der ikke kan svare igen (hvad han helt sikkert ville have gjort!), men også Uffe Ellemann-Jensen, der ligeledes gik imod strømmen. Uffemanden er imidlertid i høj grad stadig i live, og han siger til BT, at han »tvivler på, at Akkari giver den fulde sandhed«.

	I skrivende stund debatteres det på Radio24syv, om man nu helt og holdent kan stole på den tidligere islamist. Jeg ved det ikke. Man må forholde sig kritisk til det, han siger, og det, han skriver.

	Men begrebet ’kritisk journalistik’ gradbøjes – og når lemmingeeffekten sætter ind, bliver påstande eller bare synspunkter til endegyldige sandheder. Herunder Akkaris. Optikken ændres. Måske bliver billedet skarpere, måske bliver det bare fordrejet. Akkaris omvendelse fandt sted for et par år siden og fandt dengang naturligvis vej til medierne. Men slet ikke i samme omfang som nu. Hans bog har skabt en slags sandhed, der entydigt placerer ansvaret for Muhammed-krisen på de omrejsende, radikale imamer, herunder ham selv.

	Her skal en stor del af ansvaret for miseren naturligvis placeres. Men akkarismen har nu endegyldigt frikendt Jyllands-Posten og Anders Fogh Rasmussen. Naser Khader kan fortsætte sit triumftog over fem tv-programmer som antiislamismens fornuftige danske muslim. Seidenfaden er dømt post mortem, og Uffemanden kan bare gå hjem, lægge sig og skamme sig. Sådan! Færdigt arbejde! Undtagen for Seidenfadens efterfølger på Politiken, Bo Lidegaard – Foghs topembedsmand under krisen – der nu skal finde en grimasse, der kan passe.

Lasse Jensen er vært på P1-programmet ’Mennesker og Medier’

