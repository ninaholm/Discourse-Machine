Skriv som en brækket tarm!
Den talende klasses beklagelse over andres ’dårlige sprog’ forstærker den ulighed, som magt over sproget skaber


 Advarsel: Denne tekst er røget direkte i avisen uden korrektur. I vil derfor sandsynligvis opleve en meget liberal kommatering, stifte bekendtskab med en hel del vilkårlige nutids-r’er og i vil se ’sin’ og ’hans’ i en stoleleg hvor de tilfældigt slår sig ned når musikken stopper.
Jeg er nemlig så ringe til sprogets mere formelle sider, at jeg i underskolen fliterde med en diagnose. Senere tror jeg bare at vi blev enige om, at jeg var for doven til regler og for gadesmart – altså på kartoffelrækkemåden – til for alvor at blive ramt af det. Det var min klassemæssige ballast, der gjorde at jeg kunne blæse på, om tegnene sad lige i skabet når jeg havde noget, der skulle ud. Der hvor jeg kom fra, kunne det nemlig forvares med ‘kreativitet’. Og sidenhen fik jeg folk til den slags – ham den skrappe korrekturlæser, der i dag har fået lov til at gå ud i solskinnet.
Men ikke mange folk nyder den slags privilegier. Langt de fleste mennesker står alene med sproget. Og alt for mange vælger ikke at bruge det i større sammenhænge. Så hvis vi ønsker en offentlig debat hvor alle har mod på at hæve stemmen, må vi nødvendigvis overveje om udskamning for ukorrekthed er den rette vej. For udskamningen foregår.
Hver dag på de sociale medier hvor de absolut lavest hængende af frugter, når det kommer til at lukke munden på andre er, at påpege deres sproglige fejl. I den lette ende: »Ikke for at være irriterende, men det hedder ‘sgu’ ikke ‘sku’«. I den tunge ende: »Tal dansk eller pis hjem hvor du kommer fra«.
Og med jævne mellemrum i medierne, når en sprogprofessor eller en anden, der behersker det svære sprog beklager, at andre ikke gør det. For et par uger siden kunne man således, i stort set alle etablerede medier, opleve forfatter og velskiver Susanne Staun diagnoserne det uveltalende Danmark i forbindelse med hendes nye bog  Fuck, en lækker Røv – basisgarderobe til den nøgne sprogbruger. Hun ønsker et bedre sprog og hun vil gerne hjælpe. Hun sammenligner i bogen sin mission med den rolle som Thomas Blachman indtager i X-Factor hvor han oplyser børn med for meget selvtillid om, at de ikke kan synge – en opgave som burde påhvile deres forældre. Susanne Staun siger til Berlingske: »Den nøgne sprogbruger skal have en basisgarderobe, fordi han m/k skal holde op med at gå nøgen rundt og blamere sig. Hvis du kom ind med gylpen åben, ville jeg da også påpege det, så du ikke gik ud i byen og døde i andres latterbrøl.«
Der er for mig at se et uendeligt antal problemer med den sætning – ingen af dem grammatiske, så vidt jeg kan vurdere. For det første er sammenligningen ubrugelig: Danmark kan leve uden endnu en sangstjerne. Vi kan ikke leve med, at store dele af vores samfund ikke oplever at de har en stemme, der lever op til vores kriterier for korrekthed. For det andet er ingen nøgen: Vi bærer alle rundt på det sprog vi er blevet iklædt, der hvor vi voksede op. For det tredje kan alle lyne en lynlås: At lære korrekt sprog kræver et liv.
Jeg er enig så langt: Vi skal hele tiden arbejde for at forbedre børns sprogkundskaber. Og vi skal sætte alle sejl til for at løfte den tunge ende for at udviske de forskelle i sprogkundksbaer som er medvirkende til et stadig mere polariseret samfund. Men vi skal ikke forstærke kravene til de talende i samme ombæring. For end ikke verdens mest toptunede skolesystem kan kompensere for den klasseskabte bagage. Og end ikke den bedste integrationsindsats kan nogensinde udligne forskellene – selv når alt andet er assimileret, vil den danske sprog være en grum påmindelse om at vi fødes ind i forskellige lyduniverser. Som Grundtvig skrev i hyldest til vort modermål: »Moders røst er den vuggesang/Der huer os bedst af alle.«
Hvis vi ønsker en offentlig debat hvor alle har mulighed for at deltage skal vores modersmål ikke være god latin. Så skriv som en brækket tarm. Tal som et vandbad. Råb til vrimmelen. Ingen skal skrammes ud for at bruge den forkerte vending. For hvem ved, hvad der kan komme ud af det. Kan man f.eks. bruge så meget tid på tegnsætning (skal der være komma her?) at der ikke bliver noget tilovers til klasseanalyser?
Anna von Sperling er kulturredaktør.
Klummen er udtryk for skribentens egen holdning

