Spinkelt grundlag



 "Vi har jo nok alle sammen haft en fornemmelse af, at der måtte være noget galt med styringen af byggeriet ."
Således udtaler kulturminister Brian Mikkelsen i anledning af den store rapport fra revisionsfirmaet KPMG og Grant Thornton vedrørende fordyrelsen af DR's byggeri i Ørestaden. En fornemmelse, der pludselig løb op i 1,7 milliarder, da den samlede regning for byggeriet endte på 4,7 milliarder, mod oprindeligt 3 milliarder. Der formuleres i den 390 sider lange rapport en særdeles hård kritik af DR's ledelse. Selve beslutningen om at igangsætte byggeriet blev ifølge rapporten taget på et alt for spinkelt grundlag, og derfra er alt gået galt. Rapporten konkluderer endvidere, at DR har manglet kompetencen til selv at styre så stor en byggerisag.
Ifølge rapporten er der mange skyldige. Lige fra den daværende ledelse i skikkelse af daværende generaldirektør Christian S. Nissen og direktør Anders Kronborg, der stod bag udarbejdelsen af det oprindelige beslutningsgrundlag og frem til den nuværende ledelse, der bliver kritiseret for ikke i tide at have grebet ind og fået reduceret et galoperende underskud. Undervejs er nogle af de mange skyldige blevet straffet, mens andre endnu går frit omkring. Nissen blev fyret, og daværende bestyrelsesformand Jørgen Kleener måtte også gå. Kenneth Plummer og Mogens Munk Rasmussen ofrede selv undervejs et par andre skyldige, nemlig de ansvarlige ledere for byggeriet, Bent Fjord og Keld Boye Møller.
Som altid, når der er så mange skyldige i en sag, er det svært at forestille sig, at der bliver udpeget en egentlig skurk. De kommende dages nærlæsning af rapporten vil næppe føre til nye fyringer. Heller ikke Finn Aaberg, der ellers som den eneste har siddet i DR's bestyrelses byggeudvalg fra projektets start helt frem til i dag.
Den kritiske revisionsrapport får især gjort sagen om DR's store underskud til et spørgsmål om dårlig ledelse og økonomistyring. I bund og grund er hele sagen ikke en mediesag, men en dårligt håndteret byggerisag, der har efterladt DR i langvarig og omfattende krise. Så klar og kritisk en rapport forstærker uden tvivl behovet for fra den ansvarlige minister at placere et ansvar, hvilket på den anden side heller ikke er så let, når dem, man skal svinge øksen over, i flere tilfælde er udpeget af selvsamme minister.
Alene at gøre det store underskud i DR til en sag om DR's ledelse er samtidig at fratage politikerne et ansvar for byggeprojektet og de mange delbeslutninger undervejs, som Folketingets kulturudvalg og forligspartierne bag DR-byggeriet har skullet træffe. Det er de ansvarlige politikere, der har været for forhippet på at bevilge de mange milliarder til byggeriet på et spinkelt grundlag.
Hvis man skal vove en konklusion på denne rodede affære, så er det at det politiske system igen vil frifinde sig selv og kende DR's ledelse skyldig. Straffeekspeditionen mod et allerede amputeret DR kan fortsætte.

