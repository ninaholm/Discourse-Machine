Nyt klima i Canada
LEDER


 Den nylige udskiftning af klimaskeptiske premierministre i Australien og Canada kan give en saltvandsindsprøjtning til FN’s klimakonference i Paris i december. Begge landes økonomier hviler til en vis grad på eksport af fossile brændsler – Australien sælger kul til Kina, men også jernmalm, der er energikrævende at udvinde.
Tilsammen hører de to lande med under tre procent af den globale udledning af drivhusgasser ikke til klassens største syndere. Men netop fordi nye markedsøkonomier som Brasilien, Mexico, Nigeria og Venezuela bidrager relativt meget til drivhuseffekten gennem energiudvinding og samtidig vægrer sig ved at sætte ambitiøse nationale reduktionsmål, kan de nye regeringer i Canberra og Ottawa være eksempler til efterfølgelse ved at stile højere i Paris end deres klimafjendtlige forgængere, Tony Abbott og Stephen Harper ville have gjort.
Sidste gang Abbotts efterfølger, Malcolm Turnbull, var ved magten, sagde han de rigtige ting om klimaforandring. Denne gang taler han med uld i munden for at bevare støtte fra højrefløjen i sit liberale parti.
Ikke desto mindre roste Turnbull for nyligt klimaforskeres arbejde og afviste at finansiere et Bjørn Lomborg-center. Nu venter verden på en konkret klimaplan fra Australien.
I Canada er tonen mindre tvetydig. Her gjorde nyvalgte premierminister Justin Trudeau en ny klimapolitik til et af hovedelementerne i valgkampen. Han lovede at indføre en national pris på CO2; tre provinser har allerede egne ordninger.
Men djævlen ligger i detaljen. Energipolitik i Canada styres af provinserne, dog har centralregeringen hjemmel til at pålægge afgifter og skatter. Antageligt bliver Trudeau nødt til at forhandle med hver enkelt provins, hvoraf en provins som Alberta med sin enorme olieindustri har meget at tabe. Hvad kan Trudeau tilbyde i erstatning?
Der er næppe tid inden Paris til at opstille nye, realistiske reduktionsmål, men det afgørende er, at viljen nu er til stede.

