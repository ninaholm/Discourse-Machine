Menneskers værk
Amerikanerne og europæerne har alene sig selv at takke for de omfattende kriser, der nu truer stabilitet og fremgang i deres samfund
John Boehners republikanske partifæller var parat til at drive forbundsregeringen ud i konkurs og dermed kaste USA ud i en krise af katastrofale dimensioner.

Europa er på vej ind i en krise, som næppe nogen kan forestille sig konsekvenserne af. Heller ikke jeg. Der var engang, hvor jeg troede, at Europas regeringer og parlament kunne forestille sig det og gøre noget ved problemerne, men for hver dag, der går, virker det stadig mere åbenlyst, at det formår de ikke. De vil det og forsøger det måske, men de kan ikke. Ikke fordi det, som bør gøres, er menneskeligt umuligt, men fordi Europas ledere ikke har fantasi nok eller ikke har mod nok til at sætte ord på, hvad der bør gøres og endnu mindre evner til at føre det ud i livet. Den europæiske krise er europæernes eget værk, præcis som krisen i USA er amerikanernes. Og begge kriser som bliver stadig mere sammenvævede er resultater af menneskers undertiden manglende evne til at forstå vilkårene for samfundets eksistens.Samfundsopbygning er en ægte menneskelig præstation. Det samme er samfundsødelæggelse.Man kan mene, at frem for alt europæerne burde have det seneste udbrud af samfundsødelæggelse i levende erindring, eftersom det næsten gjorde det af med Europa og europæerne, og at de derfor også burde mindes og forstå de skrøbelige vilkår for den europæiske fred og genopbygning. Men blot nogle få generationer senere er europæerne, i den udstrækning de overhovedet identificerer sig som sådan i dag, i fuld færd med at slå benene væk under sig selv.Amerikanerne skuffer mig for så vidt mindre, eftersom den samfundsødelæggelse, de har at mindes, ligger længere tilbage i tid, og eftersom det amerikanske samfund har vist sig at have en stærk historisk tilbøjelighed til at frembringe stærke strømninger af ønsketænkning og virkelighedsfornægtelse. Den amerikanske drøm om de to tomme hænder, den uendelige horisont og den stadig bedre morgendag er smuk, men i al væsentlighed fremmed for virkeligheden. Det samme er tilfældet for den i dag politisk indflydelsesrige forestilling om, at det amerikanske samfunds altafgørende problem er den føderale regering i Washington, og at dersom blot dens virksomhed kunne afskaffes, privatiseres eller skæres kraftigt ned, skatterne sænkes, og de enkelte amerikanere få lov til at være i fred med deres to hårdt arbejdende hænder og uendelige horisont ja, så ville Amerika atter blomstre.Ren galskabDet forhold, at fortalere for denne strømning indtil det allerseneste var parat til at drive forbundsregeringen ud i konkurs og dermed kaste USA ud i en krise af katastrofale dimensioner (muligvis kan det endnu lykkes dem) giver en klar indikation af den amerikanske virkelighedsforagts potentielle ødelæggelseskraft.Amerikanerne lever kort sagt i en delvis stærkt mytologiseret fortælling om sig selv og deres samfund, som undertiden kan slå over i, hvad der for omverdenen må fremstå som rene fantasier eller galskab. Retrospektivt vil jeg nok skrive såvel krigen i Irak som krigen i Af- ghanistan på kontoen for manglende amerikansk virkelighedskontakt, eftersom begge krige blevet startet ud fra en ideologisk farvet overvurdering af USA's evner til at forme verden efter sit eget hoved.Under alle omstændigheder er både amerikanere og europæere i dag ofre for en skæbnesvanger mangel på evne til at forstå og håndtere vilkårene for deres respektive samfundsopbygningers eksistens. For amerikanerne truer en politisk og økonomisk nedgang af historiske dimensioner, for europæerne står intet mindre end det europæiske fællesskab på spil. I begge tilfælde truer også enorme samfundsødelæggelse, og i begge tilfælde er det menneskers eget værk.At forstå vilkårene for vor tids samfundsopbygning er visselig ikke let, i særdeleshed ikke, når de på kort tid bliver forandret til uigenkendelighed og bliver stadig mere sammenvævede og stadigt vanskeligere at gennemskue. Sagen bliver ikke lettere af, at det i hovedsagen kun er økonomien, som er blevet globaliseret ikke politikken og demokratiet.Dermed vokser risikoen for, at uforstand skal gå over i afmagt, ligesom risikoen for, at afmagten skal afføde mere letforståelige og om muligt endnu mere virkelighedsfremmede forestillinger om samfundets vilkår. Vi ser dem allerede manifestere sig i alskens uskønne populistiske, fremmedfjendske og undertiden dødbringende fantasier om genoprettelse af en eller anden mytisk storhedstid i det ene eller det andet samfund igennem befrielse fra den ene eller den anden syndebuk.Vi ser dem også, som i Storbritannien, manifestere sig i ukontrollerbare udbrud af blind og destruktiv vold hos mennesker, som hverken forstår samfundets vilkår eller kan se noget at vinde ved at gøre forsøg på det.Fantasi og fornuftMod afmagten, virkelighedsforagten og samfundsødelæggelsen har mennesket ikke ret meget andet at kaste ind end sin fantasi og fornuft. Fantasien til at forestille sig samfundets muligheder og fornuften til bestandig at afprøve disse muligheder imod erfaringer for bedre at forstå vilkårene.Såvel Europa som USA har alt for længe ladet fantasi og fornuft glide fra hinanden. Europæerne har alt for længe kunnet leve i den virkelighedsfremmede fantasi, at et samfund kan have en fælles valuta uden også at have en fælles finanspolitik. Amerikanerne har alt for længe kunnet leve i den virkelighedsfremmede fantasi, at verdensmagt og velstand kan bygges på kredit.Lader fantasien sig ikke bedre forene med fornuften, står begge samfund over for truslen om rive ned ved egen kraft, hvad de selv har bygget op.Göran Rosenberg er journalist, forfatter og uafhængig kommentator for Dagens Nyheter og Information © Dagens Nyheter og Information Oversat af Niels Ivar Larsen
