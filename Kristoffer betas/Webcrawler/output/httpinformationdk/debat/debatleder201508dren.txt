Drengestreger og hadforbrydelser
LEDER


 For et par dage siden dukkede ordet ’drengestreg’ atter op i forbindelse med en hændelse, der temmelig åbenlyst handler om fremmedhad.
Røde Kors Asylcenter i Lyngby syd for Grenaa var i nattens mulm og mørke blevet overmalet med graffiti af hagekors, og sætninger som »go home«, »Asyl? Nej«, »DNSB« (forkortelse for Danmarks nationalsocialistiske bevægelse) og DNSB’s telefonnummer.
Det var Røde Kors’ generalsekretær, Anders Ladekarl, som bagatelliserede hændelsen: »Det er heldigvis meget sjældent, at sådan noget sker. Derfor håber jeg da også, at der er tale om drengestreger,« forklarede han til BT og fortsatte med en temmelig overraskende definition: »Måske ikke lige i den forstand, at det er drenge, der står bag, men forstået på den måde, at der ikke er tale om en gennemtænkt strategi.«
Hvad er det dog, der ligesom gør noget en smule tilladt og tilgiveligt – bare det er en ’drengestreg’?
Sidst udtrykket blev diskuteret var i forbindelse med gravskænderiet på den muslimske gravplads i Brøndby i juni. »Det ligner drengestreger, hvor der er nogen, der er gået igennem derude og bare har væltet dem,« udtalte Kim Madsen, vagtchef fra Københavns Vestegns politi til Ekstra Bladet som første reaktion. Efter ramaskrig på de sociale medier blev sprogbrugen den følgende dag ændret til, at hændelsen var »dybt uacceptabel«.
Det er ikke kun i Danmark, man veksler mellem at betragte visse hændelser som dybt alvorlige og som drengestreger. I denne uge blev en kirkegård i Labry i det nordøstlige Frankrig skændet. 40 grave var profaneret og »66« – djævlens tal ifølge satanister – var indskrevet på visse grave.
Højrepolitiker og europaparlamentsmedlem Nadine Morano nåede at udtale, at »det er vore kristne rødder, der angribes«, før det blev afsløret, at det var to drenge på 13 og 14 med ’gotisk’ inspiration, der stod bag. Selv om premierminister Valls prompte udtalte, at det skulle straffes hårdt, fik det straks vippet hændelsen over mod kategorien »drengestreg«. Det kaldte byens præst det da også, mens borgmesteren lagde et lille Hamlet-perspektiv ind ved at forklare, at en af drengene havde mistet sin far for kort tid siden.
For drenge de skænder da grave og laver graffiti med hagekors? Og åbenbart drenge i alle aldre?
For det første så, ja. Der findes desværre utallige eksempler på, at drenge søger grænser på den måde, og det findes i alle variationer. Der er drenge, der blot skænder, fordi der åbenbart er en ubændig lyst til – ofte i en brandert – at konfrontere sig med døden. Sådan bare gå igennem og vælte det hele, uagtet om det er en kristen, jødisk eller muslimsk kirkegård. Det var tilfældet i Tøstrup for nogle år siden, det var tilfældet i Sarre-Union i Alsace i starten af året, hvor fem drenge hærgede en jødisk gravplads, måske uden at være klar over, at den var jødisk.
Og så er der de voldsomme kombinationer, som da 148 muslimske grave på en militærkirkegård fra Anden Verdenskrig i Pas de Calais blev overmalet med hagekors i 2008.
At ’lege’ med hagekors er åbenbart også udbredt. En sag omkring Horsens, hvor blandt andet rådhuset blev overmalet med hagekors i 2013, blev af politiet betegnet som værende uden politisk indhold, på trods af at SF-politiker Paw Amdisen, der netop havde talt mod racisme og intolerance, blev nævnt med navns nævnelse.
Især fra politiets side er det faktisk en temmelig alvorlig sag, hvordan begivenheder kategoriseres. De sidste år har PET udsendt en rapport om såkaldte ’hadforbrydelser’, og her kan man læse, at flere forhold er »vurderet som ’drengestreger’ og ’almindeligt’ hærværk mod flere forurettede, for eksempel graffiti på skoler og andre steder, hvor der ud over ord som ’fuck’, ’perker’ og ’bøsse’ er malet et hagekors eller lignende. Disse forhold vurderes ikke at have en ekstremistisk baggrund og er derfor udeladt af opgørelsen«.
Det lille ord ’drengestreg’ er altså en dispensation fra at betragte det som had?
Måske skulle man begynde at tage ’drengestreger’ langt mere alvorligt. Måske skulle man især helt lade være med at karakterisere begivenheder sådan, før man kender gerningsmændenes alder. For had er nemlig ofte noget, som starter i en meget ung alder. Og dumhed har ingen alder.

