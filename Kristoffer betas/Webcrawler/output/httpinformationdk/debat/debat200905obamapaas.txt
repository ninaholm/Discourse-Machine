Obama på stilladset i Nordvest
Det sociale klimaeksperiment i Københavns nordvestkvarter kan blive et enestående foregangseksempel for resten af EU; eksemplet, der konkret beviser, at vi med visionen om 'ny grøn vækst' både kan skabe job, sætte gang i de økonomiske hjul og sikre en ambitiøs klimaindsats


 Indrømmet. Jeg forestiller mig to fyre i arbejdsbukser og bar overkrop, der graver fri til nye kloakledninger under sommerhimlen i det københavnske nordvestkvarter. Længere oppe ad Frederikssundsvejen skifter fire omskolede hashpushere vinduer for den lokale andelsboligforening. Og helt oppe ved Tomsgårds Plads murer et par tidligere rockeraspiranter klimagavle på et hårdt socialt belastet boligområde. Sådan forestiller jeg mig mit kvarter, mit land, mit Europa. I sveddryppende beskæftigelse mod kriminalitet, CO2-udledning og nedslidning af den offentlige sektor, på én og samme gang.
Når jeg går tur med kæresten i mit kvarter, passerer jeg nogle af de fattigste mennesker i landet. I Nordvest er levealderen på højde med Albaniens, ungdomskriminaliteten er langt over gennemsnittet og lærepladserne er - i modsætning til arbejdsløsheden - fraværende. Men jeg passerer samtidig også nogle mennesker med et enormt uforløst potentiale. Sådan er det overalt Europa, hvor arbejdsløsheden ventes at stige med 35 pct. fra 2008 til 2010, hvor kriminaliteten er stigende, og hvor der langtfra handles tilstrækkeligt på klimaproblemerne.
Invitér dem til Norvest
Som politiker modtager jeg hundredvis af rapporter, der konstaterer, at klimakatastrofen nærmer sig og analyser der advarer om den økonomiske krises konsekvenser. Og jo, selvfølgelig læser jeg dem pligtskyldigt, og tager det hele alvorligt. Men helt ærligt: Skulle vi ikke stoppe alt det jamren og i stedet komme i gang med at løse problemerne? 
Jeg har en idé. For at finde vej ud af krisen i Danmark og i Europa, kunne vi passende starte med os selv - i vores egne næromgivelser.
Til december kommer politiske ledere fra alle verdenshjørner til København. De bor på fine hoteller, tager til møde i Bella Centret, og bliver fotograferet med kongehuset. Men skulle vi ikke vise dem noget andet? Vi kunne f.eks. invitere dem til det sociale klimaeksperiment, Nordvest.
Garantier
En bydel hvor alle 45.000 indbyggere får klimarenoveret deres bolig med det formål at gøre området CO2-neutralt i 2015. Vi rockwoolpudser etagebyggeriet, skalmurer skolerne og skifter til termoruder. Vi indfører ressourcebevidsthed som fag på kvarterets skoler. Og skifter til sparepærer hos både offentlige og private.
Vi kunne beslutte, at bydelens unge var garanteret lærepladser på projekterne, og lade dem løfte skovle, og mursten og gamle vinduesrammer så mange timer om dagen, at ingen havde kræfter til at løfte andet end smørknive til fyraften. Hvem starter slagsmål efter hårdt fysisk arbejde? Og vi kunne forskønne vores slidte og forsømte nordvestkvarter og på den måde sikre, at alle passede bedre på de fælles omgivelser. Hvem maler graffiti på den mur, de selv har bygget?
Et foregangseksempel
Både finans- og klimakrisen er alvorlige. Men vi skal ikke stirre os blinde på alle problemerne. Lad os i stedet bruge kriserne aktivt til at få løst en række af de øvrige problemer, vores samfund kæmper med. Jeg foreslår, vi arbejder os ud af problemerne. Jeg foreslår et grønt håndslag på, at jeg som politiker i EU-Parlamentet vil arbejde for, at der overalt i EU sættes gang i klimarenoveringer af offentlige bygninger og forsyningsanlæg. Hvis til gengæld vi alle sammen smøger ærmerne op, uddanner os og dropper den asociale kriminalitet, der ikke bringer fællesskabet noget godt.
Jeg går i høje hæle, nederdel og neglelak. I finder altså ikke mig i arbejdsbukser under nordvestkvarterets himmel. Men det er der heldigvis også mange andre, der er meget bedre til. 
Jeg vil til gengæld - sammen med mit parti og vores røde og grønne søsterpartier i Europa - arbejde for at omlægge landbrugsstøtten til offentlige tilskud til klimavenlig produktion, og samtidig skabe fem millioner nye grønne jobs på fem år. 
Der er otte måneder til klimatopmødet. Hvis vi skal have Obama med på stilladset i Nordvest, kan vi ligeså godt gå i gang nu. Vi kan gøre bydelen CO2-neutral, skaffe 1.000 arbejdspladser, 100 lærepladser og lade det blive et område, vi alle tager mere ansvar for. Det sociale klimaeksperiment, Nordvest, kan blive et enestående foregangseksempel for resten af EU; eksemplet, der konkret beviser, at vi med visionen om 'ny grøn vækst' både kan skabe job, sætte gang i de økonomiske hjul og sikre en ambitiøs klimaindsats. Hvad ville et grønt håndslag fra SF betyde i din by?
Emilie Turunen er kandidat for SF til Europaparlamentet

