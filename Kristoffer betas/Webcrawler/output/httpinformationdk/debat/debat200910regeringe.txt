Regeringen har kørt statskassen i sænk
VK-regeringens fejlagtige økonomiske politik er skyld i finanskrisens dybde og varighed. Der er skruet på de helt forkerte knapper


 BNP er i andet kvartal faldet med - 7,2 pct. i forhold til samme tidspunkt sidste år. Hermed er dansk økonomi i særklasse dårlig i forhold til OECD i øvrigt. Og det er der en klar årsag til. Det hænger nemlig i høj grad sammen med en forfejlet økonomisk politik fra regeringens side, der må siges at have et stort medansvar for både den økonomiske krise i Danmark, for den dårlige vækst og for det stigende statsunderskud.
Den danske økonomiske krise er en dobbelt økonomisk krise. Den er i betydeligt omfang kommet udefra affødt af den internationale finans- og handelskrise. Dette kan danske myndigheder naturligvis ikke kan hæfte for.
Men den danske krise er også kommet indefra - fra en krise på boligmarkedet og en forbrugskrise. Og det skyldes ikke mindst VK-regeringens skattestop og skattelettelsespolitik samt lånereformer, som var stærkt medvirkende til at bygge en 'boble' på det danske boligmarked. Resultatet er nu blevet en dyb og langvarig boligkrise, fordi vi først skal igennem et stort og langvarigt prisfald for igen at få priserne ned på et realistisk leje.
Og på grund af denne særligt dybe danske boligkrise er der også kommet en særlig dyb 'forbrugskrise'. Boligejerne kæmper nu for at nedbringe højkonjunkturens gældsætning og sparer derfor op i stedet for at forbruge.
Hermed bliver krisen i Danmark særligt dyb og langvarig, hvilket regeringen altså har et stort medansvar for gennem en forfejlet skatte- og boligpolitik.
Fokus på privatforbrug
Hertil kommer, at regeringen også har et stort medansvar for det fortsatte vækstfald, fordi den ikke har ført en effektiv økonomisk politik til at imødegå og forebygge krisen og stigningen i arbejdsløsheden.
Af ideologiske grunde har regeringen valgt at prøve at bremse krisen ved at pumpe penge ud til privatforbrug gennem skattelettelser og udbetaling af SP-opsparing. Over 40 mia. kr. pumpes således ud til det private forbrug i år og næste år.
Gode penge efter dårlige
Strategien med at stimulere privatforbruget er imidlertid økonomisk meget ineffektiv til at rive Danmark ud af den økonomiske krise pga. det stærke forbrugsfald. Hertil kommer, at en stor del de faktisk forbrugte midler fra SP-opsparingen er forsvundet ud af landet til udlandsrejser og ikke har skabt beskæftigelse i Danmark.
Regeringens forbrugsstimulerende politik gennem skattelettelser og udbetaling af SP-opsparing er således i stor udstrækning 'at smide gode penge efter dårlige'.
Af ideologiske grunde har regeringen ikke villet øge det offentlige forbrug, som jo ellers fuldt og helt ville have øget efterspørgslen og som samtidig også ville have haft et betydeligt lavere importindhold.
Det ville her i stedet have været en god idé at øge offentlige investeringer. Men da offentlige investeringer er meget dyre til at reducere arbejdsløshed med, ville det herudover også have været rigtigt at øge den offentlige beskæftigelse til kommunal drift og service.
VK's økonomiske politik har således et afgørende hovedansvar for, at krisen ikke er blevet imødegået af en effektiv økonomisk politik, tværtimod.
Statsunderskud
Som bekendt er en af konsekvenserne af krisen et stærkt stigende statsunderskud. Regeringen har også her skudt den internationale krise foran sig som alibi og fralagt sig medansvar.
Men den internationale krise er jo langt fra hele årsagen til det stigende statsunderskud. Statsunderskuddet skyldes også i betydeligt omfang faktorer, som VK - regeringen faktisk har et ansvar for.
For det første har VK's skattestop og skattelettelsespolitik betydet et dræn i statskassen af mere end 40 mia. kr. Pengene er ødslet bort på skattelettelser.
Hertil kommer, at VK's udpumpning af midler til privatforbrug har øget statsunderskuddet uden, at det fører til større øget beskæftigelse og dermed modsat til reduktion i arbejdsløshedsudgifter og øgede statsindtægter fra skatter og afgifter. Øgede offentlige investeringer og offentlig beskæftigelse ville naturligvis også kostet, men her ville der have været en positiv modvirkende effekt fra sparede dagpenge samt større skatteindtægter.
VK-regeringens fejlagtige økonomiske politik er således i betydeligt omfang medansvarlig for den økonomiske krise i Danmark, for den økonomiske nedturs dybde og varighed i Danmark samt for det heraf affødte kraftige underskud på de offentlige finanser.

Henrik Herløv Lund er økonom, cand. scient. adm. og medlem Den Alternative Velfærdskommission

