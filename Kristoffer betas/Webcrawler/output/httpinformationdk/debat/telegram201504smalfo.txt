Smal føring til Miliband inden britisk tv-debat
Partilederne uden for regeringen mødtes torsdag aften til valgdebat, hvor økonomien er et stort tema.


 Økonomi og besparelser var et af de gennemgående temaer, da lederne af de britiske oppositionspartier mødtes til en tv-debat torsdag aften.
Labour-leder Ed Miliband lagde ud med en kritik af premierminister David Cameron, som havde meldt afbud til debatten.
- Han har valgt ikke at komme i dag og forsvare sit generalieblad, sagde Miliband ifølge BBC, da debatten gik i gang.
- Jeg vil mene, at hvis man ansøger om jobbet som premierminister, vil det mindste, folk forventer være, at du dukker op til jobsamtalen.
Cameron og hans vicepremierminister, liberaldemokraten Nick Clegg, deltager ikke i debatten.
Clegg siger, at han var blevet "nægtet muligheden" for at deltage, fordi Cameron ikke havde ønsket at være med. Premierministeren var kun gået med til at deltage i en enkelt tv-debat med de øvrige partiledere, som blev sendt i sidste uge.
Det Skotske Nationalparti var efter Labour for ikke at være klar nok i mælet omkring at rulle besparelser tilbage, mens Det Grønne Parti betegnede sig som det eneste reelle alternativ til yderligere besparelser, skriver BBC.
Også det lille Plaid Cymru går til valg på, at skrappe spareprogrammer, som briterne har oplevet dem under den konservativ-liberale regering, er fortid.
Inden debatten torsdag aften havde to målinger givet Labour en lille føring over Det Konservative Parti her tre uger inden valget.
Begge målinger giver Cameron og hans parti 33 procents opbakning, mens Labour i den ene måling har 34 procent og i den anden 35 procent.
I begge målinger tager det indvandrerkritiske parti Ukip tredjepladsen, men de to målinger viser meget forskellige tal på, hvor stor en vælgeropbakning Ukip har - henholdsvis 10 og 16 procent.
Regeringspartiet Liberaldemokraterne får støtte fra 7-8 procent af vælgerne, viser de to målinger ifølge Reuters.
Briterne stemmer den 7. maj.
