Tænketank: Undervisningsdebat bygger på myter
Nyt notat fra centrumvenstre tænketanken Cevea viser, at danske lærere underviser næsten lige så meget som mange udenlandske kolleger. ’Vi diskuterer myter,’ mener analysechef, mens professor efterlyser mere valide data
»Billedet i offentligheden af, at lærerne ikke underviser særlig meget, er et falsk billede. Det passer ganske enkelt ikke, når man sammenligner med verden omkring os,« siger Jens Jonatan Steen, analysechef i Cevea


 Med 650 årlige undervisningstimer har de danske folkeskolelærere flere undervisningstimer end deres kolleger i eksempelvis Finland, Frankrig, Korea og Japan. Derfor bygger den aktuelle diskussion om lærernes undervisningstid i forbindelse med overenskomstforhandlingerne mellem kommunernes organisation KL og Danmarks Lærerforening samt regeringens udspil til en reform af folkeskolen på et forkert grundlag, mener centrumvenstre tænketanken Cevea.
»Billedet i offentligheden af, at lærerne ikke underviser særlig meget, er et falsk billede. Det passer ganske enkelt ikke, når man sammenligner med verden omkring os. De danske folkeskolelærere ligger lige omkring gennemsnittet, og vi ligger endda højere i undervisningstid end de finske lærere. Og vi ynder jo ofte at sammenligne det danske og finske skolesystem og fremhæve det finske som fantastisk,« siger Jens Jonatan Steen, analysechef i Cevea, og understreger, at »der kan være god ræson i at øge undervisningstallet for lærerne, men det er ikke udelukkende svaret«:
»Når vi ser på den folkeskolereform, der er fremlagt, har lærernes undervisningstid fyldt for meget i debatten. Der er mange andre gode ting, som kan være med til at højne kvaliteten, så vi får en kvalitetsdiskussion frem for en kvantitetsdiskussion. Selve reformforslaget rummer jo spændende tiltag som tolærerordning, mere motion og varierende skoledag,« siger Jens Jonatan Steen.
De finske lærere underviser ifølge Ceveas opgørelse, som bygger på tal fra OECD, 55 timer mindre om året end danske lærere. Derfor undrer det Jens Jonatan Steen, hvorfor det i offentligheden fremstår, som om de danske lærere sjældent er at finde foran tavlen i klasseværelset.
»Der er stærke interesser i spil på dette område. Især KL har været dygtig til at sætte fokus på kvantitet frem for kvalitet. Og man kunne måske godt sige, at lærerne, som ellers har gjort deres, skulle have været endnu hurtigere på banen, men området er fyldt med gamle myter og misvisende fordomme, som er svære at komme af med, fordi de dukker op igen og igen,« siger Jens Jonatan Steen.
Virkeligheden er nuanceret
Hos Danmarks Lærerforening er formand Anders Bondo Christensen enig med Cevea i, at myter præger den aktuelle debat om timetal i folkeskolen.
»Det er dejligt, at der er andre end os, som gider lave de analyser og sætte sig ind i fakta. Dykker man lidt ned i tallene, finder man hurtigt ud af, at virkeligheden er langt mere nuanceret end det forsimplede billede, mange politikere ønsker at tegne,« siger han.
I KL understreger formanden for Løn- og Personaleudvalget, Michael Ziegler (K), borgmester i Høje-Taastrup Kommune, at det fortsat er vigtigt at diskutere lærernes undervisningstid.
»Vi har en god folkeskole, men vi har brug for at gøre den bedre. Vi skal udfordre børnene på en anden måde, og en af de udfordringer, der er for at opfylde det mål, er lærernes arbejdstidsaftale. Derfor er vi gået til overenskomstforhandlinger med et krav om, at det skal vi have os viklet ud af,« siger Michael Ziegler.
Han mener ikke, at myter præger folkeskoledebatten i øjeblikket. I stedet påpeger han, at det er væsentligt, at lærere og elever tilbringer mere tid sammen, hvis det faglige løft, som KL sammen med regeringen ønsker, skal blive en realitet.
»Som reglerne er i dag, er der ikke gode muligheder for at skabe mere rum til, at lærere og elever kan være sammen. Det håber vi, der kan komme i fremtiden,« siger Michael Ziegler.
Professor ved Institut for Uddannelse og Pædagogik ved Aarhus Universitet, Peter N. Allerup, peger på, at det er ganske svært at lave verdensomspændende undersøgelser af undervisningstid og timetal, fordi der ikke findes en objektiv måde at opgøre tallene på. Tværtimod bliver datamaterialet ofte indberettet fra decentrale enheder, som kan have forskellige måder at opgøre timetal på.
»Det ulykkelige er, at der er så mange muligheder for at indberette. Derfor er det meget vanskeligt at føre en diskussion på baggrund af det materiale, der er i dag. Debatten bærer også præg af, at der ingen præcise opgørelser er, så alle kan argumentere for det ene og det andet synspunkt ud fra tallene,« siger han.
Professor Peter N. Allerup håber, at den nuværende debat om lærernes undervisningstid kan føre til mere standardiserede måder at opgøre lærernes faktiske undervisningstid.
»Det er først inden for de senere år, der er kommet en politisk årvågenheden omkring tidsfordelingen, og derfor kan systemet ikke klare den type af diskussioner, vi har nu, fordi datamaterialet ikke er gearet til det. Det håber jeg, vil blive ændret fremover,« siger Peter N. Allerup.
 

