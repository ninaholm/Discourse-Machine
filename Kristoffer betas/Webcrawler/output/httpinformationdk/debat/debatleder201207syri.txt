Syriens nulsum



 I takt med den syriske konflikts sejpineri, der tillader Bashar al-Assads regime at slå 50 medborgere ihjel hver dag (18.250 pr. år!) uden at det har fået konsekvenser, er der grund til at genoverveje den vestlige linje om ikke-intervention. Som også er den danske linje, hvis det, man hører om Udenrigsministeriets Syrien-konference 10. maj, holder stik.
De to mest citerede begrundelser for at lade den syriske revolution sejle, er:
1) at Rusland og Kina ikke vil godkende indgreb i form af en FN-resolution, der antaster regimets suverænitet.
2) at så længe oppositionen er splittet, er det uvist, hvem en intervention gavner, også selv om oppositionen i selve Syrien råber på hjælp eller i det mindste en no-fly-zone.
Ruslands modstand mod intervention er, som det blev påpeget i International Herald Tribune i lørdags, begrundet i to forhold: At vise at Vladimir Putin stadig ser sig selv som leder af en supermagt, og frygt for, at al-Assad-regimet afløses af et fælt fundamentalistisk sunni-styre, der kan medvirke til at radikalisere Ruslands muslimer i føderationens sydlige republikker. Men samtidig tøver Rusland med at opfylde militærkontrakter på 5,5 mia. dollar til modernisering af Syriens luftvåben og luftforsvar. Ordren på fire MiG-31E-kampfly er således annulleret og leveringen af det avancerede S-300 missilsystem er sat i bero. Begge dele tyder på en russisk kalkule, der indregner muligheden for en væbnet konflikt med Iran, hvor syriske våben under det nuværende styres kontrol kan blive involveret – og Rusland ønsker tilsyneladende ikke direkte at udfordre USA og Israel.
Og virkeligheden er, at dersom Vesten med USA i spidsen ønsker at stoppe Bashar al-Assad militært, vil Rusland ikke være i stand til at stille noget alternativ op. Men virkeligheden er også, at den syriske revolte har sin egen dynamik, der er længere og længere væk fra den ikkevoldelige dagsorden. Der aktioneres stadig fredeligt, men regimet har bevidst presset på for sekterisk borgerkrig, hvor 12 pct. alawitter og 70 pct. sunnitter slagter løs på hinanden med de seks-otte pct. kristne og 10 pct. kurdere i fanget i krydsilden.
Den krig kan Bashar ikke vinde på længere sigt, men lige nu ser det ikke ud til, at han taber i morgen eller overmorgen, heller ikke selv om den første seriøse afskalning viste sig med brigadegeneral Manaf Tlass’ afhopning forleden. Tlass er fra en prominent sunni-familie (afhopperens far, Mustafa Tlass, var forsvarsminister), men så er han heller ikke vigtigere. Bashar al-Assad støtter sig primært på egne trosfæller i hæren og på de talrige sikkerhedstjenester, som nu har ryggen mod muren. Og jo længere tid der går, desto mere brutalt vil Syrien forbløde.
Hvem har interesse i, at Syrien forbløder? Det har de, der arbejder på at isolere Iran yderligere. Saudi-Arabien, Qatar, USA og Israel. Inddæmningen af Iran er nøglen til forståelse af den passivitet, der lader sejpineriet fortsætte i forventning om, at Syrien før eller siden vil ende som sunnitisk forbundsfælle og dermed som et kort, der er trukket ud af Irans pokerhånd i striden om det iranske atomprogram. Og EU-lande, der er med i ’Syriens Venner’-klubben, har ingen politik, men følger USA’s bevidste fravær af politik.
Syrien-moradset har kun én af to løsninger: Militær indgriben, der fjerner regimet og indsætter en vestligt udpeget leder (Manaf Tlass?) efter irakisk model. Eller at man tager Bashar al-Assads erklærede vilje til dialog med oppositionen på ordet. Problemet er, at Bashar selv vil definere sin opposition. Men blev han presset til også at snakke med ’terroristerne’, ville det kunne åbne for en mere fredelig, mindre risikabel aftale, der samtidig konkret vil afprøve Bashars vilje til pluralisme i en samlingsregering, der inkluderer alle grupper, at afholde et hurtigt valg, og komme videre.
Men den toneangivende opposition – eksilpolitikerne i SNC, Syriens Nationale Råd, og de lokale modstandskomiteer i selve Syrien – satser på total eliminering af det nuværende regime. Den Bashar-autoriserede opposition i Damaskus og Aleppo, som stort set var ene om at repræsentere ’oppositionen’ på den konference, det danske udenrigsministerium holdt i maj, er tilhængere af dialog, men er uden legitimitet i protestbevægelsen. Resultatet er, at Vesten og Golf-staterne har en undskyldning for ikke at gøre noget som helst. Og nu er alle muligheder forspildt.

