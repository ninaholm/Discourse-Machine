Spyd mod øst
LEDER


 Som svar på den russiske aggression mod Ukraine vil NATO nu – for første gang – anbringe sine styrker på baser i Østeuropa. Det siger NATO’s afgående generalsekretær, Anders Fogh Rasmussen, til den britiske avis The Guardian forud for alliancens topmøde i Cardiff næste uge. Fogh forklarer: »Vi har allerede noget, der hedder ’NATO’s respons styrke’, som hurtigt kan sættes ind hvis nødvendigt. Nu er det vores hensigt at udvikle, hvad jeg vil kalde en spydspids inden for den styrke – med meget, meget højt beredskab.«
De fremskudte østbaser vil vække vrede i Putin-styret, der som et af sine omkvæd har: ’Vesten løber fra sine løfter til daværende sovjetiske leder Mikhail Gorbatjov efter genforeningen af Tyskland – det vigtigste af dem, at NATO ikke ville brede sig mod Øst.’
Gav Vesten sådanne løfter? Det kulegraver det ansete amerikanske tidsskrift ’Foreign Affairs’ i sin seneste udgave. Resultat: USA og Vesttyskland viftede under forhandlingerne forud for genforeningen Sovjetunionen om næsen med muligheden af et sådant løfte. Det blev bare aldrig givet skriftligt. Der skete nemlig det, at Sovjet sank så dybt i økonomisk morads, at Gorbatjov tog til takke med 12 milliarder D-mark til genhusning af russiske tropper fra Østtyskland, et rentefrit lån på andre tre milliarder D-mark og et løfte om begrænsning af NATO-tropper og atomvåben på tidligere østtysk territorium. Men altså: Ingen vestlig forpligtelse til holde NATO fra Østeuropa.
Glemt er det i dag, at der forud for NATO’s udvidelse med i alt 12 lande fra det tidligere sovjetiske magtområde i Østeuropa var en vestlig diskussion: Er det nu klogt? Hvor langt kan vi gå uden at provokere Rusland unødigt?
Nuvel, sket er sket. Men at NATO nu skulle fremskyde tropper til nye baser nær Ruslands grænser, er at bringe den militære spænding i Europa op på et nyt og meget farligt trin. Det stimulerer lige præcis den russiske aggressivitet, som det er meningen at holde i ave.

