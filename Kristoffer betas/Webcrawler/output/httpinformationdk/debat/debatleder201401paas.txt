På sporet
Måske er regeringen endelig rede til at skabe et politisk projekt, der mere markant adskiller sig fra oppositionens politiske program


Vi kender problemerne, men løsningerne er nye. Hvordan gøres togdriften på én gang forsvarlig over for miljøet og attraktiv over for kunderne? Hvordan kan den kollektive trafik blive et reelt alternativ til biltrafikken?Vi kender problemerne, også når det gælder de nødlidende klimainvesteringer i lande i Den Tredje Verden. Hvordan kan vi for de tilbagestående lande gøre en forskel med teknologi, der gerne er udviklet herhjemme?I denne uge har regeringen præsenteret to væsensforskellige løsninger på de to væsensforskellige udfordringer, men fælles for dem er, at der via nyetablerede fonde anvises nye måder at nå velkendte politiske mål på.Mange forbehold kan stilles op på række: Vil den nye Klimainvesteringsfond virke, når den går fra plan til praksis? Er der reelt tale om skjult erhvervsstøtte til danske virksomheder snarere end bistand til udviklingslandene?Vil alene de kortere rejsetider i de nye eltog få bilister i hobetal til at tage toget, eller kræver det også lavere billetpriser? Trods et samlet budget på 28,5 mia. kr. skal DSB selv betale et milliardbeløb for indkøb af nye eltog? Er det realistisk, og holder finansieringen af Togfonden DK i det hele taget?Vi ved det ikke. Men når alle forbeholdene er taget, og den sunde tvivl er luftet, så er der grund til at kvittere for de seneste dages lancering af fonde som inspirerende model for en ny tids nye veje til politiske løsninger.I Klimainvesteringsfonden bringes således en ny type samarbejde mellem staten og tre private pensionskasser i spil. I en kombination af allerede afsatte udviklingsmidler og risikovillige investeringer fra tre pensionsselskaber rejses i første omgang 1,2 mia. kr. til projekter i udviklingslande.Der er – med PensionDanmarks adm. direktør Torben Möger Pedersens ord – tale om ’mere business end bistand’, men det er kun et problem, hvis der er tale om business på bekostning af bistand. For der er ikke nødvendigvis en modsætning imellem på den ene side at reducere den globale opvarmning og på den anden side at øge salget af dansk velfærdsteknologi.Om det ligefrem er et klima-columbus-æg, som klimaminister Martin Lidegaard (R) udtalte forleden, er nok så meget sagt, men det er positivt, at pensionsfondes ophobning af milliarder endelig kommer i spil til gavn for samfundet. Det er på høje tid, at der sættes handling bag de ord, regeringen talte så varmt om, før den blev regering.Togfonden DK er en mere traditionel politisk aftale mellem regeringen, Enhedslisten og Dansk Folkeparti, men nyt er det, at forøgede skatter fra olieudvindingen i Nordsøen direkte kanaliseres hen over det danske jernbanenet.Med elektrificeringen af jernbanen tager regeringen et stort skridt frem mod målet om gøre togdriften her i landet uafhængig af fossile brændstoffer. De nye eltog vil reducere CO2-udslippet fra de danske jernbaner med samlet 220.000 ton årligt.Med rejsetider på én time mellem eksempelvis København-Odense, Odense-Aarhus og Aarhus-Aalborg vil de togrejsende årligt kunne skære ni millioner timer af den samlede rejsetid. Det er så markant et kvalitetsløft, at det bør gøre den kollektive trafik til et attraktivt alternativ til bilen. Og samtidig øges beskæftigelsen ifølge regeringens beregninger med 20.000 årsværk i den periode frem til 2025, hvor der for første gang siden 1860 skal anlægges nye jernbanespor og -anlæg her i landet.Om alt det sker, vides endnu ikke, men vi kan konstatere, at regeringen med de nye fondskonstruktioner bryder et selvskabt billede af en regering, der velvilligt kopierer den borgerlige regerings arbejdsmarkedsreformer og økonomiske politik i ’bredeste forstand’, som det hedder i regeringsgrundlaget.Måske er de to fonde et udtryk for en regering, der langt om længe viser vilje og evne til at levere nye politiske løsninger. Måske er regeringen endelig rede til at skabe et politisk projekt, der mere markant adskiller sig fra oppositionens politiske program. Vi ser i hvert fald to eksempler på en regering, der viser mod til at træffe beslutninger med effekt langt ud over dens egen regeringsperiode. Hvor lang den end må blive.
