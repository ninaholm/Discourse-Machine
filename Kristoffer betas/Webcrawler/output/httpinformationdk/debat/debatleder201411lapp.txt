Lappeløsning
LEDER


 Finansminister Bjarne Corydon mente »med rimelighed« at kunne tale om en »fællesskabets finanslov«, da han i går sammen med SF og Enhedslisten præsenterede finansloven for 2015.
Foran Finansministeriets spejldør var det store ord fra en regering, der heller ikke med dens formentlig sidste finanslov har formået – eller ønsket – at løse det største problem for et stort fællesskab i samfundet: de tusindvis af danskere, der står foran at miste retten til dagpenge. Og nej, der er ikke tale om en holdbar løsning på dagpengeproblemet, når regeringen nu introducerer en såkaldt kontantydelse, der skal sikre forsørgelse til de mennesker, som i dag hverken kan modtage dagpenge eller kontanthjælp.
Kontantydelsen er bestemt et løft til nogle af samfundets mest trængende, men initiativet understreger snarere end løser regeringens overordnede problem: Frem for at ændre dagpengereformen strukturelt, stabler den nye bureaukratiske lappeløsninger ovenpå hinanden.
Vanskeligt er det med andre ord ikke at gøre sig til modstander af bærende dele af den finanslov, der nok er det tætteste, regeringen og støttepartierne kommer et fælles valgoplæg.
Man kan – og bør – diskutere ambitionsniveauet og beløbenes eksakte størrelse, men med få undtagelser er det vanskeligt at være modstander af den politiske (genop-)retning i finansloven.
Det er således svært at være modstander af at fjerne den gensidige forsørgerpligt i kontanthjælpen, så ugifte par, der bor sammen, ikke fremover tvinges til at forsørge hinanden. Svært er det at være modstander af at bevilge 400 mio. kr. til bl.a. mere økologi på det grønne område. Svært er det at være modstander af 450 mio. kr. til øget klimaindsats. Svært at være modstander af at afsætte 250 mio. kr. til at skaffe flere pædagoger i daginstitutionerne. Svært at være modstander af allerede i 2015 at bruge 600 mio. kr. på forbedret kræftscreening og øget indsats mod kroniske lidelser.
Om de initiativer, der rækker ud over 2015, kan realiseres, afhænger af flertallet efter næste folketingsvalg, men som Bjarne Corydon i går sagde: »Vi styrker fællesskabet og den økonomiske ansvarlighed. Det kan lade sig gøre – også i de næste fire år.«
Påfaldende er det under alle omstændigheder, at SF synes at have fået sat større aftryk på finansloven nu, hvor de står uden for regeringen, end da de var en del af den. Hvis det er konklusionen, giver finansloven fornyet næring til debatten om, hvad der sikrer det gamle protestparti størst indflydelse: at være et holdningsparti, der indgår aftale fra sag til sag, men er løsnet fra det overordnede ansvar, eller et magtparti, der påtager regeringsansvar og bøjer kompromiser på de indre linjer.
Med til støttepartiernes evaluering hører også det helt uforståelige, at begge partier tidligere på ugen godtog en rundbarbering af ulandsbistanden. I finansloven flyttes således 1,5 mia. kr. fra ulandsbistanden til håndtering af de stadig stigende udgifter til flygtninge og asylansøgere fra blandt andet Syrien. Ét er, at Socialdemokraterne og Radikale Venstre dermed undsiger deres eget regeringsgrundlags nedskrevne ulandspolitik. Det er sket før.
Men ved at slå ind på regeringens købmandslogik om at tage penge fra de fattige og at give dem til de forfulgte, sætter SF og Enhedslisten hænder på et strømfyldt hegn.
Mon ikke de to partiers medlemmer fortsat savner en god forklaring på, hvorfor de lod realpolitikken fortrænge de principper, deres partier er nært fæstnet til.
Forhåbentlig kan den del af finansloven tilskrives SF’s og Enhedslistens iver efter at vise, at regeringen kan regne med dem som støtteparti. Sporene skræmmer utvivlsomt fra sidste år, hvor regeringen vendte om på hælene og indgik finanslov med de borgerlige partier, fordi Enhedslisten trættekært insisterede på to daglige bad til de ældre. Sådan gik det heldigvis ikke i år.
Hvis finansloven for 2015 er en lappeløsning, kan lappernes størrelse diskuteres, men det er vanskeligt at argumentere for, at de placeres oven på de forkerte huller.
Og lappeløsninger er trods alt bedre end ingen løsninger.

