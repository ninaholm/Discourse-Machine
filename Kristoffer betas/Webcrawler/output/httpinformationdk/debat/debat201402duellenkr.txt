Duellen: Vi skal ned i kroppen
Mange af os glemmer at mærke efter, hvordan vi egentlig har det, og det forhindrer os i at opbygge sunde relationer, mener selvudviklingsforfatter
Sagar C. Bohnstedt


 
	Forfatter Sagar Constantin Bohnstedt, der blandt andet har skrevet bogen Neo Feng Shui og oprettet selvudviklingsuddannelsen De ni kraftfelter, hjælper folk med at finde ind til deres kerne. Først når vi stopper op og lytter efter vores indre værdier, kan vi forkaste de overlevelsesmekanismer og forventninger fra samfundet, som tynger os i hverdagen, mener hun.

	»Det vil sige, at du får øje på, hvilke personlighedsmønstre, der tilhører dig, og hvilke der ikke gør. Og når man begynder at få øje på det, kan man til at begynde med måske blive overrasket over at se, hvor meget der er tillært. Man har adapteret meget fra samfundet og fra sine forældre. Men når vi finder ud af det, får vi også en meget større frihed til at gøre de ting, vi har lyst til, finde vores egen livsenergi og mærke efter, hvad der egentlig er vigtigt for mig,« forklarer Sagar Constantin Bohnstedt.

	Bagage fra tidligere liv

	Hun mener, at mange af os går rundt med et tomrum, som hverken kan udfyldes af karriere, ambitioner eller den perfekte familie. Derfor bliver vi ulykkelige, når vi glemmer at mærke efter. Ifølge Sagar Constantin Bohnstedt kan man først opbygge sunde relationer til andre mennesker, når man har lært at lytte til sine egne inderste behov.

	»Vi har så travlt. Vi er oppe i vores hoved, og så løber vi dybest set efter os selv gennem hele livet i stedet for at stoppe op og finde ud af, hvad der egentlig ville gøre os glade. Hvis du er nede i din krop, vil du mærke dine behov. Så vil du måske mærke, at du er sulten eller ked af det eller træt. De behov afskærer du dig fra, når du er oppe i hovedet.« – Forskere har ellers kritiseret ideen om, at der findes en indre kerne, som kan afdækkes, hvis man bare skræller nok lag af sit ego. De argumenterer for, at det nærmeste, man kommer et ’selv’, er det, der opstår gennem kontakt med andre mennesker. Hvad mener du om det?

	»Vi er mere end bare produkter af vores omgivelser. Der er ting, du bærer med dig gennem mange liv. Og der kan man så diskutere, om folk tror på tidligere liv eller ej. Men jeg er ikke i tvivl om, at vi bærer ting med os fra tidligere liv, som tilhører vores sjæl.« – Så man skal altså bearbejde mere end ét livsforløb?

	»Ja, du har simpelthen nogle ting med i bagagen. Når du er færdig med at se på de ting og udfordringer, kan du jo tage fat på dem, der kom før. Der bliver det avanceret.«

