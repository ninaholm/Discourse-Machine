Hverdagen er en del af pensum
I sit udspil til en ny læreruddannelse fokuserer regeringen på målbare faglige kompetencer og glemmer at levne plads til, at de studerende kan finde deres identitet som lærer. Det gør det sværere at leve op til skolens formålsparagraf om at stimulere elevernes alsidige udvikling
En vigtig del af at uddanne sig til lærer er at gennemgå en personlig udvikling, skriver dagens kronikører, som frygter, at uddannelsesministerens forslag til en reform af læreruddannelsen vil fjerne netop det element.


 Kan man overhovedet uddanne sig til at blive en god lærer? Kender vi ikke alle fra vores skoletid lærere, der uanset om de gik på seminarium i 10 år, aldrig ville blive gode lærere? Jo, vi gør, og der er ingen tvivl om, at afgørende forhold ved det, de fleste af os ville betegne som en god lærer, ikke umiddelbart kan læres på en læreruddannelse. Det har nemlig noget med lærerens personlighed at gøre.
Professor Per Fibæk Laursens undersøgelse, Den autentiske lærer, viser, at det mest afgørende for elevernes læring og oplevelse af skolen er lærerens personlighed. Men betyder det så, at man, når det kommer til stykket, bliver en god eller dårlig lærer, uanset om man har gennemgået en læreruddannelse eller ej? At man nærmest skal være født til det, for at blive en god lærer?
Nej, det mener vi bestemt ikke, for uanset at en del af lærerpersonligheden slet ikke dannes på læreruddannelsen, er det langtfra ligegyldigt, hvordan en læreruddannelse ser ud – og hvordan de studerende får rum til at forme deres kommende læreridentitet.
For nylig fremlagde uddannelsesminister Morten Østergaard (R) et forslag til ny læreruddannelse. Der er mange gode nydannelser i forslaget. Men søger man lærerpersonen i det nye uddannelsesforslag, går man forgæves!
Forslaget tømmer uddannelsen for den sidste rest af opfattelsen af, at en vigtig del af at uddanne sig til lærer er at gennemgå en personlig udvikling. Med regeringens forslag forsvinder f.eks. det eneste nuværende fællesfag, der sigter på lærerarbejdet som et dannelses-arbejde og læreruddannelsen som en udviklingsproces, nemlig faget KLM (Kristendom, Livsoplysning og Medborgerskab). Og forslagets forestilling om læreruddannelse er i høj grad, at det at uddanne sig til lærer er et individuelt projekt for den studerende – ikke noget man nødvendigvis gør sammen med andre.
Den negligerede udvikling
En uddannelse, som sigter på en bestemt profession, altså en professionsuddannelse, må logisk set være opbygget med udgangspunkt i en klar opfattelse af professionen. Uddannelsens indhold og struktur må altså ideelt set afspejle kravene i professionsarbejdet.
I det nye læreruddannelsesforslag genfindes eksplicit denne logik, og man bruger betegnelsen, at »uddannelsen 1-1 skal afspejle kravene i skolen«. Som forslaget er udformet, må konsekvensen af én-til-én-logikken være, at man først og fremmest ser lærerarbejdet og relationen mellem lærer og elev som et fagligt forhold: Den ene ved noget, den anden ikke ved – og dette noget skal den anden have at vide af den ene, som ved det!
Denne opfattelse af lærerarbejde og skolegang deler vi ikke, og den er efter vores mening i strid med, hvad der har været grundlæggende i den danske folkeskole – i hvert fald fra siden midten af 1930’erne, hvor den radikale og stærkt grundtvigsk inspirerede undervisningsminister Jørgen Jørgensen formulerede et nyt formål for folkeskolen. Han advokerede for en opfattelse, som med Grundtvig siger, at skolegang først og fremmest er livsoplysning, at lærerarbejde først og fremmest er en personlig relation mellem mennesker, og at læring først og fremmest er en menneskelig udviklingsproces.
Set i det lys, og det gør folkeskolens formålsparagraf i grunden stadig, må læreruddannelse også grundlæggende være et spørgsmål om de studerendes personlige udvikling (udvikling af en professionsidentitet) og et teoretisk og praktisk arbejde med relationer mellem mennesker i en skolesammenhæng.
Det betyder naturligvis ikke, at læreren ikke skal dygtiggøre sig så meget som muligt i et eller flere fag. Det er selvfølgelig en forudsætning for, at læreren kan løse sin formelle opgave som faglig formidler i skolen.
Læreren som rollemodel
Når vi skriver »relationer i en skolesammenhæng« er det for at understrege, at de menneskelige relationer, der sigtes på og arbejdes med i uddannelsen, finder sted i en bestemt sammenhæng, som selvfølgelig skal medtænkes – nemlig en sammenhæng, hvor bestemt, planlagt læring skal finde sted.
I folkeskolen er denne bestemte, planlagte læring målsat netop gennem formålsparagraffen, som taler om, at »skolen skal give eleverne lyst til at lære mere«, »fremme den enkelte elevs alsidige udvikling« … »så eleverne udvikler erkendelse og fantasi og får tillid til egne muligheder og baggrund for at tage stilling og handle«. Skolen skal også »forberede eleverne til deltagelse, medansvar, rettigheder og pligter i et samfund med frihed og folkestyre. Skolens virke skal derfor være præget af åndsfrihed, ligeværd og demokrati.«
Generelt set kan man som sagt sige, at formålsparagraffen taler om, at skolens opgave er gennem elevernes personlige udviklingsproces at arbejde med deres kundskaber, færdigheder og holdninger, og at denne udviklingsproces skal foregå i et bestemt værdisat socialt miljø (åndsfrihed, ligeværd og demokrati).
Det sidstnævnte krav forudsætter imidlertid en bestemt adfærd hos læreren. Man kan med professor Per Fibæk Laursen sige, at læreren skal inkarnere budskabet. Laursens tidligere nævnte undersøgelser har påvist, at ikke mindst denne dimension, altså lærerens troværdighed – at han gør, hvad han siger, man skal gøre; at han er et levende eksempel på det, skolen vil opnå – er en afgørende faktor for lærerarbejdets succes.
Læreruddannelsen skal altså som noget centralt omfatte uddannelse til at forstå og forestå denne udviklingsproces hos eleverne, og uddanne de studerende til at indse og acceptere, at man som lærer er i en sådan ’inkarnationsposition’; at man så at sige er et forbillede for eleverne i skolen. Det læreruddannelsesmål opnås bedst – måske alene – ved at gøre det hverdagsliv, der udspiller sig i uddannelsen – i undervisningen såvel som uden for – til en del af læreruddannelsens pensum.
Dårlige vaner
På en læreruddannelse foregår der undervisning og læring, som udspiller sig i relationer mellem mennesker: ledelse, lærere, studerende, og sidstnævnte gennemløber en (ofte markant) personlig udvikling.
Det er her man kigger forgæves efter lærerpersonen i det nye læreruddannelsesforslag. Den refleksive proces, hvor den lærerstuderende fokuserer på den umiddelbare pædagogiske virkelighed, han eller hun er del af, og lærer af denne refleksion, er ikke nævnt med et ord i forslaget.
Idealet, som understreges gang på gang, er én-til-én-forholdet mellem uddannelse og arbejde i folkeskolen og mere praksisorientering. Det forekommer uforståeligt, hvorfor man med de idealer ikke vælger det, der ligger lige for: at gøre hverdagen på læreruddannelsen til en del af pensum gennem bevidst, refleksiv bearbejdning.
Men det er også klart, at det at gøre hverdagen til en del af pensum ville lægge nogle krav ind over uddannelsen, som måske ikke er i det uddannelsesmæssige kridthus for øjeblikket. Det ville nemlig være et pensum, som ikke kan udsættes for modulisering og eksamen, endsige karakterer. Det ville kræve obligatorisk engagement af de studerende, og obligatorisk selvrefleksivitet af uddannelsens lærere og ledere. Alt sammen noget der ikke prioriteres højt i det herskende, individorienterede uddannelsessyn.
Den ubehagelige pointe er imidlertid, at uanset om man vil det eller ej, vil den praksis, man som studerende oplever (eller ikke oplever!) i sin studietid, afspejle sig i den måde, man definerer undervisning, læring og uddannelsesmiljø på. Og de vaner bærer man typisk videre i sit senere lærerarbejde i folkeskolen – om ikke bevidst så ubevidst. Hverdagen er på den måde altid en del af pensum.
 
 
 
Torsten Johannessen er tidligere skoleleder og formand for Grundtvigs Forum. Thorstein Balle er seniorforsker og formand for skolepolitisk udvalg i Grundtvigs Forum

