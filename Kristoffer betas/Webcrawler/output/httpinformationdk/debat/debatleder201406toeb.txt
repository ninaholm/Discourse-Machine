Tøbrud
LEDER


 
	På hjemmesiden www.nsidc.org kan man dag for dag følge den arktiske havis’ nedtur på vejen mod dette års sommerminimum. Lige siden februar har kurven for det tilbageværende isareal ligget under den tilsvarende kurve for året med hidtidig rekordafsmeltning, 2012. Hvordan det ender, når årsminimum nås i september, kan ingen vide, men der er al mulig grund til ængstelse.

	Så meget desto mere er der grund til at krydse fingre for det klimainitiativ, præsident Obama præsenterer i dag. Efter mange års handlingslammelse som følge af kongresflertallets blokering vil Obama nu gå uden om lovgiverne og bruge sin ret til administrative beslutninger: Den amerikanske miljøstyrelse, EPA, vil på Obamas foranledning sætte grænser for de eksisterende amerikanske kulkraftværkers tilladte CO2-udledning og dermed på sigt tvinge deres udledninger ned med omkring 25 pct., svarende til seks-syv pct. reduktion af USA’s samlede CO2-udledninger.

	Selv om der således skal andet og mere til, er det et uhyre løfterigt udspil, der for første gang siden klimatopmødet i København i 2009 signalerer amerikansk vilje til handling. Sammen med den kinesiske regerings beslutning i sidste uge om at skrotte seks mio. forurenende biler kan det ses som tillidsskabende foranstaltninger mellem de to supermagter, hvis uenigheder hidtil har blokeret reelle fremskridt mod en global klimapolitik.

	Onsdag mødes alverdens klimaforhandlere atter engang for i Bonn at skabe momentum i processen frem mod en global klimaaftale på COP21 i Paris næste år. Måske er der denne gang et vist håb om storpolitisk tøbrud. Opmuntrende er det, at 64 pct. af amerikanerne på forhånd har tilkendegivet støtte til skrappe CO2-krav til kulværkerne. Nervepirrende er det samtidig, at kulselskaberne vil gøre alt tænkeligt for at spænde ben for udspillet.

	»Vi har været engageret i en kampagne mod disse regler i måneder, og vi vil blive ved at bekæmpe miljøstyrelsens overgreb. Regn med, at vores stemme blot bliver stærkere de kommende dage og måneder,« sagde fredag Laura Sheehan, talsperson for ACCCE, alliancen af kulindustrier, elselskaber og andre med interesse i fortsat kulforbrug. 

