Autoritet og opdragelse gavner jo barnet
Autoriteten melder sig helt automatisk i et voksen-barn forhold, men i de seneste 20-30 år er det blevet en temmelig udbredt idræt blandt voksne forældre, at hver gang den naturligt melder sin ankomst, enten dukker de sig eller løber langt væk


 Alle forældre og andre voksne oplever med jævne mellemrum, hvordan der fra børnene bliver stillet spørgsmål ved det, de siger. Af og til ligefrem forlanger.
I sidste ende i hvert fald. Det kan godt være, man til en begyndelse forsøger med appellen: 'Vil du ikke nok tage af bordet' eller 'vil du ikke nok rydde op efter dig'. Men bliver denne venlige anmodning ignoreret eller måske ikke ualmindeligt problematiseret, så har en voksen eller en forælder én af to muligheder:
For det første kan man forsøge at redegøre pædagogisk for, hvorfor det er nødvendigt, at der bliver ryddet op i et hjem, hvor også andre skal være tilstede, og at vi som familie eller klasse kun rimeligvis kan deles om arbejdsopgaverne, der skal løses, hvis et fællesskab bestående af flere medlemmer skal kunne fungere sammen. Navnlig når og hvis man er sammen om noget bestemt. F.eks. spisning omkring et bord i en familie eller danskundervisning i en klasse.
Men man kan for det andet også, alt efter tålmodighed og temperament, simpelthen én gang for alle fastslå, at det skal barnet, 'fordi jeg siger det'. Uddebatteret!
Der er ingen som helst tvivl om, at den første måde er den både rigtigste og mest demokratiske. Men spørgsmålet er, om den altid er den mest effektive?
Autoritet og ansvar
For man kan sagtens forestille sig den situation, at hverken voksne, forældre eller fællesskab kan afvente den tid, det tager for den problematiserende teenager at forstå nogle af de indlysende argumenter, den voksne eller forælderen bruger kræfter på at overbevise ham eller hende om. Under alle omstændigheder tager jeg som forælder ofte mig selv i alene at henvise til min status som voksen og forælder, når jeg af mit barn ønsker det ene eller andet gjort derhjemme. Overfor min lille søn, Emil, har jeg endda brugt den ikke særlig pædagogisk korrekte formulering: 'fordi jeg er stærkere end dig!'
Men er det nu også et argument? Holder det i en diskussion? Nej, det gør det i reglen ikke, når det handler om fællesskaber, hvor vi er jævnbyrdige i dén forstand, at den ene ikke har noget ansvar for den anden. Men der er al mulig god grund til, at  vi om børn indtil det 18. leveår i lovgivningsmæssig sammenhæng taler om 'umyndige borgere'. Og tilsvarende om forældre som myndighedsindehavere i forhold til børnene. Forældre og voksne har myndigheden, fordi de har ansvaret. Både over for børnene i en familie og over for børnene i en klasse.
Hele myndighedsspørgsmålet hænger intimt sammen med spørgsmålet om autoritet. Ikke mindst i forholdet mellem voksne og børn. Autoritet er med historikeren Henrik Jensens udtryk en uundgåelig vertikal (i bogen Det ordentlige menneske), som naturligt melder sig hos enhver,  som ikke alene har, men navnlig føler et ansvar over for andre, som er mere eller mindre afhængige af de 'fortrin', det giver, at være en voksen.
De fortrin, man som voksen har over for børnene, er f.eks., at man har livserfaring og -indsigt og dertil en fysisk og psykisk overlegenhed, som giver et mere kvalificeret udgangspunkt for udøvelse af magt, end barnet har. En magt, som hos den voksne altid uudtalt bør udøves i ansvar for den, som ikke har samme magt, men som af samme grund er afhængig af, at den voksne administrerer sin større magt samvittighedsfuldt til gavn og glæde for børnene. Men ikke altid til deres begejstrede samtykke!
Børn skal være børn
En voksens magt og indsigt eller livserfaring er akkurat en magt, indsigt og livserfaring, som den voksne som voksen og forælder ikke alene kan bruge til gavn for sig selv, men som er i tjeneste for dem, som er afhængige af den. Både direkte og indirekte. Programmatisk udtrykt: jo mere den voksne er voksen, desto mere kan barnet være barn - hvilket i forbifarten i øvrigt også er det bedste udgangspunkt for senere hen selv at blive en kompetent voksen og forælder.
Autoriteten melder sig helt automatisk i et sådant voksen-barn forhold, men i de seneste 20-30 år er det blevet en temmelig udbredt idræt blandt voksne forældre, at hver gang den naturligt melder sin ankomst, enten dukker de sig eller løber langt væk.
Moderne forældre og mange lærere er simpelthen bange for autoriteten. De falder med Henrik Jensens udtryk simpelthen for fristelsen til at blive deres børns bedste venner og kammerater. Måske fordi de er bange for det ansvar, som tankevækkende nok melder sig samtidig med autoritetens vertikal, og som indirekte skubber i retning af at træde i karakter som voksen? Som ansvarsindehaver og forældremyndighedsperson!

Henrik Bang-Møller er sognepræst og far til fire

