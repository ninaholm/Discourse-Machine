Måger og debat
Den demokratiske samtale foregår et sted mellem maven, begrænset af erfaringer, og munden, der kun stopper for stoppe bøffer i sig


 
	Ligesom man kan få nok af at høre på mågernes skrig her i Nykøbing F, kan man blive noget så inderligt træt af den offentlige debat. Uanset hvor langstrakt den kan udarte, vil der altid være en allersidste Debat-Jørgen, der lige skal give sit besyv med også. Det kan godt være, han har ret, måske er det ligefrem fornuftigt, det han og alle de andre siger, men på et tidspunkt orker man ikke høre på mere. Man vil have ro, ro og fred!

	Der er det ved meninger, at de udgår direkte fra hovedet, de har absolut intet med kroppen at gøre. Meninger har simpelthen ingen krop. Ethvert nogenlunde velbegavet hoved er i stand til når som helst at mene det helt rigtige om hvad som helst. Kroppen er begrænset af erfaring, af tilbøjeligheder og vaner, dermed nok mere troværdig i sine ytringer. Mens hovedet mener alt det rigtige om en retfærdig fordeling af verdens goder, sysler kroppen med grillen og de kæmpestore bøffer, som om lidt vil fylde luften med livsalige dufte. Kroppen vil slænge sig i designermøbler under designerparasollen og have udsigt til de andre af kvarterets millionvillaer, mens hovedet kværner videre om den ulige adgang til jordens ressourcer. Man kan sige meget om kroppen, men den lyver ikke.

	Det gør hovedet måske heller ikke, men man kan roligt sige, at det har hjemme i en anden verden. Og når det sætter tænderne i bøffen, er det ikke længere et hoved til at udsige meninger, men den øverste del af kroppen, med andre ord en vigtig del af ædemaskinen.

	Meninger ud af halsen

	Problemet med Debat-Jørgen er selvfølgelig, at han er mæt det meste af tiden. Han har alt for god tid til at kværne holdninger og synspunkter af sig. Skyd ham! kan udmærket være ens tanke, men man ved, hvor rutineret et forsvarsværk hans hoved er, det vil afkræve én argumenter for den afstumpede handling, man påtænker at udføre. Endelig har man en grim mistanke om, at han vil være i stand til at producere meninger, også selvom hans hoved bliver skudt af. Så vil de bare fyge ud af halsen, der vil forvandle sig til et blodigt krater af anskuelser på den ene og på den anden side, af talen magten midt imod og klukleende af egne spidsfindigheder som en lektor fra provinsen.

	Jo, han er træls. Debat-Jørgen. Den offentlige debat. Men når den er så træls, skyldes det selvfølgelig også, at den næsten altid får lov til at stå alene. Man kan mene, hvad man vil, i uendelighed hvis man synes, det er sjovt, men det sker der ikke noget ved. Tingene får lov til at være, som de er og blive, som de var. Hvis debatten betød noget, ville den resultere i handling.

	Nu har man f.eks. brugt flere uger på at diskutere Lars Løkke Rasmussens forbrug af underbukser og habitter, betalt af vælgere og skatteborgere, og det burde naturligvis som en selvfølgelig følges op af den simple handling, det må være at sige til manden, at her stopper festen. Du er fyret. Du må have et privat – med andre ord: os uvedkommende – problem med at du ikke kan holde fingrene fra luksus og andre folks penge. Derfor kan du ikke være vores leder eller vores statsministerkandidat. Så farvel med dig.

	Men den handling, hvor lille den end kan forekomme, udeblev som bekendt. I stedet fik vi en gang udspekuleret spin, der lod os forstå, at der var blevet tegnet et billede af manden, som hverken han selv eller dem, der kender ham, på nogen måde kan genkende. Det er selvfølgelig genialt, det må man indrømme. Så handler det ikke længere om kendsgerninger, der kan bevises ved hjælp af kvitteringer, men om noget så upræcist som, hvad man sådan i almindelighed synes om manden. Underforstået at dem, der ikke kan lide ham, nok er dem, der kritiserer ham.

	Til grin med Venstre

	Man må altså måbende konstatere, at Venstre ikke har noget imod at have en leder, der rager til sig på andres bekostning. Partiet er endda indstillet på også at bære over med evt. kommende rapserier fra den fælles kasse. Han skal nok blive statsminister alligevel, synes de at tænke. Det kan da også godt være. Men forestiller partiet sig virkelig, at han også vil kunne fungere i embedet? Med så mange boxershorts strittende ud af bukselinningen, at fremmede folk vil tro, at han er en tegneseriefigur? Med Venstre ved du, hvad du bliver. Til grin, nemlig.

	I en Brugs på landet, hvor jeg engang handlede regelmæssigt, var der en stakkels knægt på 16-17 år, der blev fyret fra sin læreplads, fordi han havde taget af kassen. Der var ikke noget, der hed overbærenhed, han ville aldrig nogensinde kunne få sin uddannelse gjort færdig i butiksfaget. Han ville ikke engang, nogensinde, kunne få arbejde som flaskedreng. Men bevares, han drømte nu heller ikke så store drømme, at han forestillede sig, at han nogensinde kunne blive landets statsminister.

	Men selvfølgelig, der er ikke noget, der er så skidt, at det ikke er godt for noget. Debat-Jørgen kan ufortøvet fortsætte med at lade sit hoved føde meninger og fylde aviserne, radioen og fjernsynet med dem. Som en garanti for, at nu sker der i alt fald ikke noget. Den demokratiske samtale – mildest talt! – kan få lov til at fortsætte.

	Jeg ved ikke rigtig, hvordan det er med Guldborgsund Kommune, hvor Nykøbing F jo er hovedbyen, men jeg ved, at man andre steder har givet tilladelse til at skyde de måger, der gør folk sindssyge med deres skrig. De holder gerne til – foruden langs havneområder – ved høje bygninger. Sygehuse, fabrikssiloer og den slags.

