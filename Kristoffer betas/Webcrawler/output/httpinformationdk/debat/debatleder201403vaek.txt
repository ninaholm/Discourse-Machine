Væksthuset II
LEDER


 
	»Skal vi ikke have en leder om rapporten fra FN’s Klimapanel,« spurgte redaktionsmødet.

	Jo, det skal vi da. Én til. Den første blev bragt for snart 25 år siden, på Informations bagside den 3. september 1990 under overskriften ’Væksthuset’. Den kommenterede den første videnskabelige statusrapport fra klimapanelet IPCC, som mere end 1.000 forskere havde medvirket til og netop fået godkendt på et møde med 75 landes regeringer.

	»Den største grad af konsensus, som nogensinde er opnået blandt forskere om, at den globale opvarmning er en trussel mod fremtiden,« sagde IPCC’s daværende formand, Bert Bolin. Rapporten forudsagde bl.a., at en business as usual-udvikling for verdens økonomi- og energiforbrug sandsynligvis ville føre til fire graders global temperaturstigning i det 21. århundrede ledsaget af globale havstigninger og ændrede vejrmønstre, skader på økosystemer, fødevareproduktion m.m.

	»Ingen politiker, som får denne rapport på bordet, kan forholde sig ligeglad,« sagde Jan Thompson, norsk delegationsleder på IPCC-mødet i 1990.

	Den rapport, der blev offentliggjort i går, er en del af klimapanelets femte store statusopgørelse siden dengang, og den siger det samme. Med markant forbedret videnskabelig dokumentation ganske vist, med flere alarmerende detaljer og med henvisning til, at klimaforandringerne nu er noget, vi ser og mærker, ikke bare forudser. Men grundlæggende: det samme budskab.

	Og kommentarerne er de samme.

	»Vi skal tage denne rapport meget alvorligt,« siger f.eks. klima-, energi- og bygningsminister Rasmus Helveg Petersen (R). »Det er på tide at vågne op,« siger EU’s klimakommissær Connie Hedegaard. »Videnskaben er klar, og debatten er ovre,« siger WWF.

	Alligevel går det stadig den gale vej på de afgørende parametre: Den globale CO2-udledning pr. år såvel som den atmosfæriske CO2-koncentration vokser. »13 af de 14 varmeste år i målingernes historie er alle indtruffet i det 21. århundrede,« meddelte World Meteorological Organization forleden.

	Faren er, at vi vænner os til budskabet, nu altså fremført med videnskabelig autoritet gennem 25 år. At et Arktis uden sommeris, et Sydøstasien med ødelæggende oversvømmelser, et Australien med brændende hedebølger og et Afrika, hvor mennesker dør af tørke og sult – at det alt sammen er del af den nye orden. Noget vi trækker på skuldrene af. Ligesom vi lever med, at CO2-koncentrationen er 60 pct. forøget i forhold til tidspunktet for første IPCC-advarsel – and still counting.

	Menneskets evne til at tilpasse sig ødelæggelserne er måske den største trussel mod overlevelsen, sagde engang en tidligere socialdemokratisk kulturminister, Lise Østergaard.

	Midt i mørket er det værd at minde om, at de grønne, klimavenlige teknologier er på vej. De fleste ved, at fremtiden hedder sol, vind, biomasse og energieffektivisering, nyttiggjort på bæredygtig vis. I Kenyas Turkana-distrikt starter Vestas lige om lidt leveringen af 365 vindmøller til Afrikas hidtil største mølleprojekt, bare for at nævne ét aktuelt eksempel.

	Problemet er den manglende vilje til samtidig at gøre op med klimaproblemets grundlæggende årsag. USA’s klimabevidste udenrigsminister, John Kerry, sagde for nylig i en opsigtsvækkende tale, at klimaændringerne er »det måske mest frygtindgydende masseødelæggelsesvåben«. Den logiske brist i det stærke udsagn er, at klimaændringerne ikke er et våben, men en virkning. Masseødelæggelsesvåbnet er den fossile energi. F.eks. den skiferolie og -gas, som USA henter op af undergrunden i hidsigt tempo fra nu over én million borehuller. Eller den ekstra olie, som det knap-så-statslige DONG Energy vil jage i både Nordsøen og Arktis med regeringens velsignelse.

	Mere vedvarende energi betyder ikke i sig selv mindre fossilt energiforbrug. Det kan betyde prisfald på fossil energi, og så skal de fossile selskaber nok vide at finde et marked for det. Klimaforskerne siger, at 66-80 pct. af de fossile energireserver må forblive i undergrunden, hvis der skal være chance for at holde opvarmningen under to grader, og derfor kan kun en prop i hullet for de fossile energi-reserver afværge de katastrofeprægede scenarier fra IPCC.

	Det er dét, politikerne ikke vil. De går stadig efter pengene og BNP-væksten som det vigtigste.

