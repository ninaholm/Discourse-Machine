Lynchstemning



Vi har hørt det igen og igen i kølvandet på sagerne om seksuelt misbrug af misrøgtede børn og nomadefamilierne, der flygter fra sagsbehandleres indgriben  senest i Brønderslevsagen, hvor et forældrepar mandag blev fundet skyldige i overgreb og vanrøgt af deres ti børn ved retten i Hjørring. Kommunerne vil stramme op på procedurer, sagsbehandling og kommunikationen mellem embedsmændene, lyder det, når læren fra de smertelige sager skal drages.I frustration og medfølelse med de børn, der gang på gang bliver svigtet af den danske velfærdsstat, er der nu forslag fremme om at stille velfærdsstatens ansatte til regnskab.Der har været henvendelser fra politi, pædagoger og lærere om mistrivsel blandt de ti børn fra Brønderslev og  oplysninger, som er fremkommet i sagen, retter kritik mod ansatte sagsbehandlere og socialchefer i Brønderslev Kommune. Det har ført til, at statsadvokaten for Nord- og Østjylland nu bebuder en undersøgelse af, hvorvidt der er grundlag for en sigtelse af embedsmændene, der har været involveret i Brønderslevsagen.Det er muligt ifølge straffeloven at retsforfølge kommunalt ansatte for pligtforsømmelse, men ifølge Jyllands-Postens oplysninger sker det yderst sjældent.Der er ingen grund til at tage særlige hensyn til de ansatte i Brønderslev og Lolland kommuner. Socialchefen fra Lolland kunne end ikke indrømme, at kommune havde begået fejl, mens familien boede der, og der var talrige indberetninger. Men den manglende offentlige bodsgang må ikke føre til en lynchstemning af enkelte ansatte i kommunerne. En økonomisk presset velfærdsstat med skrigende mangel på kvalificerede ansatte, der skal træffe afgørelser i tunge og komplicerede sager, vil lide yderligere, hvis den lynchstemning, der har bredt sig oven på Brønderslev-sagen, får lov til at udmønte sig i, at enkelte sagsbehandlere føres til skafottet. Tror man et øjeblik på, at det vil føre til færre fejl i kommunerne, er man dybt naiv og grebet af uforstandig hævntørst.
