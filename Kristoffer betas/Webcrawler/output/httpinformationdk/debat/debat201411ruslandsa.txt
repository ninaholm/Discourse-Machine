Ruslands antivestlige følelser stikker dybt
Et massivt folkeflertal af russere bakker op om Putins politik over for Ukraine, og deres støtte kan kun til dels forklares ved regimets manipulation med den offentlige mening


 Den 4. november kunne Rusland igen fejre sin Dagen for National Enhed. Denne nationaldag, der blev etableret så sent som i 2005, er dermed ikke så forfærdelig meget ældre end den russiske enhed, der er vokset frem siden Ruslands invasion af Krim i marts. Ifølge meningsmålinger fra opinionsinstituttet Levada Center steg præsident Putins popularitetstal fra 65 procent i januar til 80 procent i marts umiddelbart efter annekteringen af Krim. Tallet nåede sit hidtidige rekordniveau på 87 procent i begyndelsen af august, og det har holdt sig i omtrent samme leje frem til i dag. Levada Center har også noteret sig, at et rekordhøjt antal af russerne (over 60 procent) i dag føler sig overbeviste om, at deres land »generelt bevæger sig i den rigtige retning«.
Disse tal viser en massiv folkelig opbakning i det russiske samfund omkring de spørgsmål, som russerne vurderer har væsentlig betydning for Ruslands udvikling. Det foruroligende er, at denne folkelige enhed er vokset sammen omkring et aggressivt og anti-vestligt ressentiment. Dette ressentiment kan man allerede spore i det militante tonefald, der gennemsyrer almindelige russeres samtaler og i opinionstal, af hvilke det fremgår, at over 70 procent af de adspurgte ser USA som Ruslands vigtigste fjende (sammenlignet med kun 25 procent i 2008). De antivestlige følelser er så intense, at havde terrorangrebene mod USA den 11. september 2001 fundet sted i dag, ville russere i stort tal formentlig have sluttet sig til de mange palæstinensere, som fejrede og jublede over tragedien. Dengang, efter 11. september, udtalte Kreml straks sin uforbeholdne støtte til USA’s krig mod terror. En lignende reaktion ville være usandsynlig dag.
Antivestlige følelser
Disse konstateringer afslører selvfølgelig, hvor dyb en krise i det russisk-vestlige forhold begivenhederne i Ukraine har udløst, men russernes stigende folkelige enhed afspejler også en mere generel kurs mod voksende adskillelse fra Vesten. Hvordan kan det være, at nutidens russere definerer sig i et så direkte modsætningsforhold til Vesten? Er der noget i Ruslands historie og kultur, som gør det mere tilbøjeligt til at nære antivestlige følelser?
Der er flere svar på disse spørgsmål. For det første er antivestlige følelser næppe enestående for Rusland. I dagens verden bruges antivestlig retorik sandt at sige hyppigt af mange autoritære eller antidemokratiske magthavere, herunder Fidel Castro, den nu afdøde Hugo Chávez, Viktor Orbán, Robert Mugabe og mange andre. De demokratiske frihedsværdier, som Vesten lægger så stor vægt på at holde i hævd, karambolerer med disse lederes ønske om vedblivende at klynge sig til magten og tilskynder autokraterne til at afvise den »ikketraditionelle, homoseksuelle, og promiskuøse« vestlige moral til gengæld for traditionelle værdier, der hævdes at være unikke for deres egen kultur (og som påfaldende nok i reglen også indebærer modvilje mod jævnligt at udskifte egne ledere). Derudover kan udviklingslande, som halter bagefter den vestlige verden, ofte være fristet til at vælge en antivestlig platform for at forklare deres egen underudvikling. Set i dette perspektiv er præsident Putins antivestlige stil næppe enestående, selv om visse elementer i hans sovjetiske opdragelse og erfaringer fra efterretningstjenesten efter alt at dømme har disponeret ham yderligere for et antivestligt verdenssyn.
Slavofili
Den antivestlige dimension i Ruslands selvforståelse har også et dybere lag. Spørgsmålet om Ruslands civilisatoriske tilhørsforhold blev ivrigt debatteret i 1800-tallet mellem vestligt orienterede intellektuelle, der understregede Ruslands enhed med den europæiske civilisation, og ’slavofile’, der gik ind for en unik russisk vej. Nikolai Danilevskij, en af de mest berømte slavofile, påpegede, at Rusland historisk har formet sin nationale identitet i opposition til dets traditionelle militære fjender, som har været europæere snarere end asiater. Fænomenets specifikke rødder går helt tilbage til den tidlige katolske missionsvirksomhed, som russerne historisk opfattede som en trussel mod deres egen ortodokse identitet.
Tilsyneladende er der ikke meget, der har ændret sig siden Danilevskijs tid (1822-1885, red.). En af de mest populære russiske ortodokse helgener Alexander Nevskij lovprises stadig i dag for sin rolle i forsvaret af Ruslands identitet mod svenske og tysk-katolske angribere (hvilket også forklarer, hvorfor hans helgenbillede blev så populariseret af Sovjet under Anden Verdenskrig). Selv Dagen For National Enhed, den 4. november, fejres til minde om den russiske folkeopstand, der udgik fra Moskva imod polsk-litauiske angribere i 1612. I betragtning af den antivestlige traditions sejlivethed er det således næppe en overraskelse, at den dukker op igen, når omstændighederne på ny kræver national enhed.
Ruslands antivestlige følelser stikker således dybere end til regimets manipulation af den offentlige mening. Dette historiske element er dog ikke ensbetydende med, at russerne ikke ser sig selv som europæere, eller med at de for altid vil definere sig selv i opposition til Vesten. Men det indikerer dog, at Ruslands selvforståelse er kendetegnet ved ubesvarede spørgsmål, der er blevet eksponeret (snarere end fremelsket) af præsident Putins handlinger i Ukraine.
Rusland vil først være i stand til at bevæge sig fremad og blive et succesrigt medlem af den globaliserede verden, når landet får afklaret sin dybt rodfæstede eksistentielle krise. Hvor høj en pris vi skal betale for det, må tiden vise.
Maria Snegovaya er klummeskribent ved dagbladet Vedomosti og ph.d.-studerende ved i Columbias Universitys Institut for Statskundskab
© Carnegie.ru og Information
Oversat af Niels Ivar Larsen

