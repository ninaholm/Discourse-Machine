’Kønsdebatten handler jo om petitesseproblemer’
»Det er dybt selvoptaget, når kvinder gang på gang råber op om ligestilling. Der er fandme større problemer i verden, end om der er to eller tre kvinder i en eller anden forening eller bestyrelse... 


 »Det er dybt selvoptaget, når kvinder gang på gang råber op om ligestilling. Der er fandme større problemer i verden, end om der er to eller tre kvinder i en eller anden forening eller bestyrelse. Det er simpelthen for småt og selvoptaget. Kønsdebatten handler jo om petitesseproblemer. Når mændene ikke blander sig, er det fordi de simpelthen ikke orker at deltage.«
— Bare fordi der er større problemer i verden, kan man vel godt påpege et reelt problem?
»Jamen, nu går du automatisk ud fra, at der overhovedet er et problem — og det er der ikke. Det er hele pointen.«
— Hvad mener du med det?
»Vi er ikke 100 procent ligestillede, og det skal vi heller ikke være. Der eksisterer en magtfordeling mellem kønnene, som aldrig forsvinder. Tag for eksempel det faktum, at det er kvinder, der får børn, og kvinder, der har retten til at få en abort. Hvis jeg gør en pige gravid, og jeg gerne vil beholde barnet, men hun vil af med det, så får hun en abort. Hvis jeg ikke vil have barnet, men hun gerne vil, så får vi barnet. Det er noget kvinder suverænt bestemmer over. Det er kvinden, der vælger i den relation, og det er en magt. Kvinder ved udmærket godt, at de har den magt, men uha, det skal vi ikke blande ind i debatten, for så er der jo ikke længere nogen debat. Pointen er, at der er og bliver nogle områder, hvor mænd og kvinder er forskellige og derfor har en særlig magt over det andet køn. Sådan er det bare. Det er langt sjovere at tale om plads til forskellighed, end det er at tale om ligestilling.«
— Men heller ikke dét standpunkt er der særlig mange mænd, der ytrer i debatten?
»Jeg har netop fået mit eget debatprogram, men indtil videre har jeg forholdt mig fuldstændig tavs i forhold til ligestillingsdebatten, for der bliver talt så rigeligt om det. Ligestilling er ganske enkelt, noget volapyk. Jeg kan simpelthen ikke se, hvorfor det er interessant. Vi er ikke lige — der er ikke nogle mennesker, der er lige. Mennesker er forskellige, og jeg synes, det er forskellighed, der er fantastisk.«
»Der kommer aldrig nogensinde 100 procent lige vilkår mellem kønnene. Og hvis det alligevel skulle ske, vil jeg gerne spille på kvindernes håndboldlandshold.«
— Kan du slet ikke se, at der er ligestillingsproblemer i dagens Danmark?
»NJeg kan slet ikke forstå, hvad problemet er. Hvis en kvinde virkelig gerne vil ind i en bestyrelse, så kommer hun i en bestyrelse. Der er simpelthen ikke nogen grund til at gå ind på de præmisser, der gang på gang bliver lagt frem i ligestillingsdebatten.«

