Den dag, jeg døde
Selvmord taler man ikke om. Nu gør jeg det alligevel: Jeg begik selvmord, jeg overlevede ved et tilfælde. For det er vigtigere, at vi skubber til tabuerne, end at jeg går rundt og leger, at det ikke har noget med mig at gøre. For det har det. Og med dig. Og med os alle sammen


 KRONIK – Det kom ret pludseligt. Det med at dø. Jeg havde faktisk slet ikke set det komme. Det var en helt almindelig dag i maj. Vi var lige flyttet til en ny by, jeg havde pakket flyttekasser ud og sæbespåneskuret spisebordet. Det gik for så vidt ret godt, verden var fin og tryg og god at være i. Men så smuttede kæresten. Og verden stoppede bare.
Jeg begik ikke selvmord, fordi han gik. Så simpelt er intet. Det var bare dér, den samlede mængde af ting, man skal bære gennem et liv, blev for tung for mig.
Ville jeg dø? Ja, absolut. Og nej, slet ikke. Eller som den svenske forfatter Ann Heberlein har sagt det allermest rammende: »Jeg ville ikke dø, jeg ville bare ikke leve.« Ikke mere.
Var det et råb om hjælp? Nej. Den dag blev min stemme stille. Jeg kan skam godt råbe. Ork. Det havde jeg gjort det en del i. Shit, hvor har jeg kastet penge i lykkepiller og psykologsamtaler. Og shit, hvor har jeg deltaget i kommunale forløb med gruppesamtaler med de fremmeste overlæger i landet. Jeg har rodet rundt på gulvet i rasende dunkel depression. Og angst. Og PTSD. Siden jeg var en meter høj, har depressionen været fast makker på min mentale Nimbus-motorcykel med depressiv sidevogn. Men så gik den væk. Så kom den igen. Så gik den væk igen.
Da jeg døde, var jeg ikke deprimeret. Ikke det, der ligner. Og jeg ved, hvad der ligner. Alt i mit liv var ikke perfekt. Men det var ret tæt på.
Det var hverdag. Solen skinnede. Pludselig sagde manden, jeg troede, jeg skulle have knyster, børn og åreknuder med, at han faktisk helst ville have, jeg slet ikke var der.
I det sekund var det, som om alt forsvandt. Farver, former, tyngdekraft, tid. Som en elevator, der falder meget hurtigt fra en etage meget højt oppe. Bare uden at lande. Der var ikke mere tilbage. Og jeg var færdig med at kæmpe. Det var min tanke: ’Jeg kan give slip nu.’ Der var intet drama. Jeg sagde ikke noget til nogen. Jeg gik bare. Jeg var parat.
Jeg fortæller ikke, præcis hvordan jeg gjorde. Det er pga. Werther-effekten; en teori om, at hvis man fortæller for detaljeret om metoder, så kan det virke inspirerende på nogle mennesker. Så den springer vi lige over. Men jeg kan fortælle, det ikke var storslået planlægning eller afskedsbrevskrivning. Det var simpelt. Jeg vidste, uden skyggen af tvivl, at min tid var kommet. Jeg var afklaret. Og det er jeg stadig.
Det var et rent tilfælde, at jeg ikke døde helt. Det sagde lægerne i hvert fald. Jeg kom så sent frem til hospitalet, at de intet kunne gøre. Det er grunden til, jeg siger, jeg døde. Fordi jeg mente det. Jeg tog af sted den dag. Der er ikke rigtigt nogen grund til at dække over det ved at snakke udenom eller kalde det noget andet. Og det er ok. Vi kan godt sige det højt: død. Selvmord.
Lad os tale om det
Her er det så, jeg lige bliver nødt til at nævne en anden effekt også: Papageno-effekten. Den siger, vi skal snakke om det. Fordi det hjælper. Det virker forebyggende, siger dén effekt.
Men lad os lige slå fast, at det ikke er lige meget, hvordan vi snakker. For eksempel er fordommene virkelig ikke superfede at få slynget i hovedet. Det gør én tavs. Og der er forbavsende mange, selv højtuddannede mennesker, der går rundt med fordomme. At tale om essensen, derimod, det åbner for inklusion: Hvordan har man det, hvad tænker man, hvad skete der? Om døden – den bider ikke, det kan jeg garantere.
Jeg tror, der står et enormt tabu i vejen for den samtale herhjemme. Jeg har fået så mange grimme ord smidt i hovedet, når jeg har turdet alligevel. Især tror mange, at man absolut må være psykisk syg for at begå selvmord. Det behøver man så ikke at være. Ifølge Center for Selvmordsforskning er det faktisk næsten fifty-fifty. Jeg var ikke psykisk syg, da det skete. Absolut ikke. Og hvor er det patroniserende at forvente, at jeg var. Det stopper samtalen ret rent, så er jeg den syge – og du til sammenligning den raske, som det her aldrig kunne ske for. Dem/os-opdelingen, gammel som solen, altid effektiv til at holde forståelse fra døren.
Når ingen taler, vokser fordommene vildt. Og hvis man ikke kan tale om selvmord, om død, hvordan skal man så kunne tale om, hvordan man overlever, hvordan man lever, om liv?
Gider ikke skammen
Jeg har aldrig fortrudt, hvad der skete den dag. Jeg opfatter det ikke som et ’valg’, som nogle har travlt med at kalde det. Jeg besluttede ikke at dø, som man beslutter, hvilken farve sokker man skal have på. Det skete bare.
Jeg søgte endda hjælp undervejs. Der blev jeg sendt væk med latter. Og det er endnu en fordom: Mange tror, der altid er hjælp. Så hvis man alligevel dør af selvmord (eller overlever ved et tilfælde), så var man bare for doven til at søge den hjælp (som selvfølgelig altid virker). Og hvis man så overlever alligevel, er det bare bevis på, man er en drama queen, der bare vil have opmærksomhed. Som et menneske kort og kontant lod mig vide: »Jeg har ingen respekt for dem, som det ikke lykkes at dø.« Nå, for den. Beklager at måtte skuffe.
Og det, tænker jeg, er hele humlen. At mange får ubændig trang til at digte alle mulige grunde til, at folk begår selvmord. Grunde, der samtidig kan overbevise andre om, at det i hvert fald aldrig kan ske for dem selv. For de er ikke sådan.
Mit lillebitte håb er, at folkedybet begynder at opdage, at der faktisk ikke er nogen, der er sådan. Det kan ske for både mænd og kvinder. Det kan ske for de lave socialklasser og for direktøren. For den kendte og den sjove, for Robin Williams. Det kan ske for singler og for familiemennesket.
Så kan vi ikke bare holde op med at nedgøre folk, der har stået midt i et selvmord? Eller som tænker på det. Kunne vi ikke bare blive enige om det? At vi ikke gider skammen mere? Vi begraver dem sgu inden for kirkemuren, gør vi. Og vi siger dem tak for at blive lidt længere, som holder fast lidt endnu. Og holder op med at slå dem i hovedet, der tabte kampen og døde. Vi husker, at folk ikke dør for at straffe nogen – slet ikke deres nærmeste. Det kunne også være, man så kunne få fred til bare at sørge over den, man mistede, i stedet for at skulle hade det menneske lidt pga. måden, det skete på?
Mit håb er, at bare en lillebitte smule af stigmaet er slået lidt i stykker. At skammen ved selvmord er falmet lidt. Du bliver ikke smittet med selvmord ved at tale med din ven, der har forsøgt. Du dør ikke engang af hans tårer; det er bare saltvand. Hvis vi kan tale om døden, giver det plads til lyset og livet også. Det giver plads til menneskelighed.
Der var den: historien om den dag, jeg døde. Faktisk tror jeg, en del af mig aldrig kom med tilbage til verden. Jeg tæller mine år i 30 år plus de år, der er gået siden (ni styks). Jeg undrer mig stadig over, at jeg er her endnu. Men det er jeg. Og ved du hvad? Jeg har tænkt mig ikke at skamme mig det mindste over, at jeg den dag stod foran døden. Det, håber jeg, smitter.
Johanne Lila Larsen er journalist

