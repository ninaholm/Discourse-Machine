Reform af førtidspension presser demokratiet
Der er overvældende politisk opbakning til den kommende førtidspensionsreform. Men den er alene blevet til på baggrund af stribevis af brud på de danske demokratiske traditioner
Socialminister Karen Hækkerup (S) og beskæftigelsesminister Mette Frederiksen (S) præsenterer deres forslag til en reform af førtidspensionen og fleksjobordningen under titlen  ’En del af Fællesskabet’. Ifølge kronikøren vil reformen imidlertid medføre, at modtagere af førtidspension ikke længere  forstås som hørende til fællesskabet.


 Den kommende reform af førtidspensionen vil uden tvivl blive gennemført i overensstemmelse med alle gældende regler og leve fuldt op til demokratiets bogstav. Men vil reformen også respektere demokratiets ånd?
Hvis man tager den danske demokratiske tradition alvorligt, afhænger svaret af, om den politiske beslutning hviler på fri og velinformeret offentlig debat.
Netop offentlighedens afgørende rolle har stået centralt i de senere års teoretiske diskussioner af meningen med demokratiet. Idealet er, at de politiske beslutninger bygger på det stærkest mulige grundlag af viden og oplysning, og det forudsætter åbne processer, hvor alle borgere i princippet har mulighed for at deltage. Kun derved kan de folkevalgte udnytte deres frie mandat til at underlægge sig de bedste argumenters ’tvangfrie tvang’.
Med til dette ideal hører forestillingen om alle borgeres lige status som medborgere uanset socialøkonomisk position. Derfor var det en uvurderlig demokratisk landvinding, at offentlig forsørgelse i det 20. århundrede blev forvandlet fra fattighjælp med tab af rettigheder til at blive en borgerret.
En væsentlig forudsætning for virkeliggørelsen af demokratiets ånd i den forstand er også, at massemedierne udfylder deres rolle. Både ved at tjene som forum, hvor borgerne kan komme til orde, og ved af egen drift at kontrollere magthaverne, undersøge deres troværdighed og holdbarheden af deres begrundelser for de politiske beslutninger.
En sådan forståelse af demokratiet har stået stærkt i dansk politisk kultur. Men måske styrken samtidig kan være en svaghed. Måske de demokratiske idealer tages så meget for givet, at de kan forbigås og ignoreres i praksis. I hvert fald er det ikke svært at få øje på bekymrende tendenser, når det handler om den annoncerede reform af førtidspensionen.
Haltende argumenter
Den første alarmklokke bør ringe, så snart man kaster et blik på det analyse- og dokumentationsgrundlag, reformforslaget hviler på. Desværre synes de fleste af medierne ud til at have glemt deres rolle som kritisk vagthund.
Et overordnet problem er, at der tilsyneladende ikke er gennemført analyser af, hvorfor den seneste reform fra 2002 ikke virkede efter hensigten.
Denne reform havde målsætninger, som til forveksling ligner dem, der nu formuleres. Det er således ikke noget nyt, at tildeling af førtidspension er betinget af omfattende forudgående udredninger og arbejdsprøvninger med henblik på at sikre, at den nedsatte erhvervsevne er varig. På borger.dk hedder det: »Du kan ikke få førtidspension, hvis du kan forbedre din arbejdsevne gennem aktivering, behandling, revalidering eller på andre måder, så du kan forsørge dig selv på almindelige vilkår eller i et fleksjob. Førtidspension er med andre ord den sidste løsning.«
Det er også en del af de nugældende bestemmelser, at kommunen skal holde øje med, om erhvervsevnen alligevel skulle forbedres og tage sagen op igen, hvis det sker.
Endelig er det åbenlyst forkert at tale om permanent ’parkering’, som om de eksisterende regler afskar førtidspensionister fra at udnytte en evt. tilbageværende eller genvundet arbejdsevne. Som det fremgår af borger. dk: »Du må gerne arbejde i et vist omfang, når du får førtidspension«. Og naturligvis er der intet til hinder for eventuelt at droppe ud af pensionen igen – der er sågar bestemmelser for, hvordan det forsøgsvis kan gøres.
Når der er behov for at få forklaret, hvordan regeringens forslag om såkaldte ressourceforløb for personer under 40 år skulle kunne gøre en mærkbar forskel, skyldes det også negative erfaringer fra storstilede og omkostningskrævende forsøg med at aktivere henholdsvis modtagere af sygedagpenge og ikkearbejdsmarkedsparate kontanthjælpsmodtagere.
Grundige evalueringer af disse forsøg fra Rambøll og Rigsrevisionen viser ingen positive resultater i form af mere selvforsørgelse. Hvorfor det nu skulle blive anderledes for en formodentlig endnu svagere gruppe borgere, står hen i det uvisse. Hvis det er realistisk at forbedre helbredstilstanden betragteligt hos mange tusinde mennesker, er det så ikke en skandale for sundhedssystemet, at det ikke er sket for længst?
Debatten om regeringens reformpakke efterlader altså meget at ønske, hvis kravet om, at politiske beslutninger skal funderes på et stærkt vidensgrundlag, skal honoreres.
Misvisende dokumentation
Beskrivelsen af det angivelige hovedproblem, som reformen skulle rette op på, er også utilstrækkelig. Det understreges, at en ny reform er nødvendig, fordi den forrige resulterede i flere på førtidspension og i fleksordning end forventet.
På ministeriets hjemmeside er der tabeller med dokumentation for den påstand. Men der er også tabeller, der viser, at stigningen i antallet af førtidspensionister og fleksjobbere ikke er udtryk for et voksende antal forsørgede. Der kan nemlig registreres et omtrent tilsvarende fald i antallet af personer på revalidering, sygedagpenge og kontanthjælp. Ser man bort fra den pointe bliver billedet naturligvis misvisende grænsende til det uvederhæftige.
Helt galt går det, hvis og når udviklingen indskrives i en stor fortælling om et velfærdssamfund, der er truet af en ustyrlig vækst i antallet af offentligt forsørgede.
Sandheden er, at dette antal med diverse konjunkturbestemte udsving har været uforandret i de seneste par årtier. Og sandheden er også, at den danske beskæftigelsesfrekvens gennem de seneste 50 år har ligget på omkring 75 pct. og sammenlignet med andre lande er den blandt de højeste.
Det foreliggende udspil mangler også en udredning af, hvordan de forventede milliardstore besparelser vil fremkomme. Det forudses, at reformen vil betyde, at ca. 2.300 personer i 2020 vil være i ustøttet arbejde i stedet for at være på førtidspension eller fleksjob. Men det fremgår ikke, hvor stor en del af de beregnede besparelser, der vil stamme fra den dramatiske nedsættelse af den månedlige ydelse fra ca. 17.000 kroner til ca. 10.000 kroner.
Væk fra medborgerskabet
Spørgsmålet er selvfølgelig af afgørende betydning for troværdigheden af argumenterne for reformens økonomiske perspektiver. Men det vedrører også de reformvenlige partiers hovedargument om, at reformen skal gennemføres af hensyn til de helbredssvækkede borgere selv. De skal ikke længere ’parkeres på sofaen uden drømme’ eller ’foran flimmeren’ ’opgivet’ som ’del af fællesskabet’ med ’et stempel i nakken’, ’uden at kunne bruges til noget som helst’ for nu at nævne nogle af de udtryk, politikere gør brug af.
På baggrund af den skitserede opfattelse af demokratiet og dets ideal om et lige medborgerskab uanset økonomisk værdi, er denne form for ekskluderende retorik i sig selv foruroligende.
Meget sigende har ministeriets pjece om reformen fået titlen En del af fællesskabet, og førtidspensionen forstås ikke længere som et middel til at inkludere personer med svigtende helbred som ligeværdige medlemmer i fællesskabet. Fællesskabet forstås ikke længere som et medborgerskab, men som et arbejdsfællesskab, hvor erhvervsevne er adgangsbilletten og menneskets værd er reduceret til dets økonomiske ydeevne.
Lægges her til, at den retoriske eksklusion af mange kommende kronisk syge og handicappede vil være ledsaget af alvorlige økonomiske trængsler, er det svært at se reformen som andet end et markant brud med en meget lang historisk bevægelse imod et fortsat mere lige medborgerskab.
Hverken det mangelfulde analyse- og beslutningsgrundlag, reformudspillet hviler på, eller den krænkende retorik, det er omgærdet af, kan demokratisk set opvejes af dets brede politiske opbakning. I hvert fald ikke, hvis demokratiet som demokrati kræver redelige og sagligt funderede beslutninger og respekt for alle som ligeværdige medborgere.
Frem for blot at følge i hælene på den både overvældende og overraskende politiske enighed mellem blå og rød blok i denne sag burde massemedierne træde i karakter som kritisk vagthund. Tør man håbe på, at det vil ske?
 
Jørn Loftager er lektor ved Institut for Statskundskab på Aarhus Universitet

