Den hyggelige julefrokostracisme
Fhv. Informations-chefredaktør blev lykkeligt frifundet for harske ord ytret ved en julefrokost. Venner med muslimer som fjender undsætter hinanden, og Jesper Langballe ofrer sig. Egypten og Kina lærer af hinanden


Herlig frifindelseOpmuntrende, at Retten på Frederiksberg denne uge har frifundet Informations fhv. chefredaktør Lars Hedegaard for racistiske ytringer. Ret skal være ret - også på Frederiksberg.Ganske vist fastslår Retten, at det, Hedegaard har sagt, er racistisk. Og deri har Retten nok ret. For Hedegaard har beviseligt sagt om muslimer: »De voldtager deres egne børn. Det hører man hele tiden. Piger i muslimske familier bliver voldtaget af deres onkler, deres fætre eller deres far.«Når Hedegaard alligevel undgår straf, skyldes det, at Retten ikke finder det bevist, at Hedegaard har ønsket, at hans udtalelser skulle ud til en bredere kreds. Ganske vist er udtalelserne afgivet i et 35 minutters interview med internetbloggen snaphanen.dk.Og når ordene faldt i et interview med en netblog, skulle man tro, at Hedegaard ønskede dem affyret på nettet. Men nej. Retten lægger vægt på Hedegaards forklaring om, at interviewet var givet under en julefrokost, og at det under de festlige omstændigheder ikke stod Hedegaard klart, at interviewet skulle viderebringes. Jovist da. Måske troede Hedegaard, hø hø, at det var snapsehanen, han talte med - og ikke snaphanen.Summa summarum: Lars Hedegaard har fået Rettens ord for, at han er en straffri julefrokostracist. Meget hyggeligere kan det ikke blive i Danmark.Skål, venner - og ned med dem, I ved nok.Venners vennerDet kan være bevægende at opleve, hvordan venner uselvisk kommer hinanden til undsætning.Under racisme-straffesagen mod Informations tidligere chefredaktør Lars Hedegaard blev Hedegaard støttet af meningsfæller i indland og udland.De to Dansk Folkeparti-præste-fætre, Søren Krarup og Jesper Langballe, sluttede op om Hedegaard og stod dermed som sandhedsvidner for deres udlægning af det kristne krav om næstekærlighed: Det gælder kun i forholdet til dem, der står én allernærmest. De fjernerestående må sejle deres egen sø.Hedegaard vurderer, at hjælpen fra meningsfæller har påvirket Retten til at frifinde ham i straffesagen:»Det er ikke mindst et resultat af den kæmpemæssige internationale opbakning, som Trykkefrihedsselskabet og jeg har fået under denne sag. Den har været ganske massiv, og jeg tror, at det har gjort indtryk,« erklærede den frifundne Hedegaard til Ritzau.Sandt, sandt. Med venner som Søren Krarup og Geert Wilders behøver man slet ikke at bekymre sig om fjender. Selv Retten på Frederiksberg kaster benovet et ekstra lod i skålen.Venner i klemmeAllermest rørende er det, når venner i deres iver for at undsætte hinanden bringer sig selv i uføre. Der er gribende beretninger om folk, der har ofret liv og legeme for at redde en nødstedt.Mindre kan også skabe sympati. Tag nu f.eks. DF-folketingsmedlem Jesper Langballe. I straffesagen mod Informations tidligere chefredaktør Lars Hedegaard var Langballe blandt dem, der støttede Hedegaards ret til at udtale sine harske ord om muslimer.Men Jesper Langballe har haft offervilje til mere end fromme støtteerklæringer.Jesper Langballe tog det dristige skridt, at han i Berlingske Tidende fik trykt det ordvalg, som han mener, at Hedegaard havde gjort klogere i at vælge.Jesper Langballe skrev:»Selvfølgelig skulle Lars Hedegaard ikke have sagt, at der er muslimske fædre, der voldtager deres døtre, når sandheden i stedet synes at være, at nøjes med at slå døtrene ihjel (de såkaldte æresdrab) - og i øvrigt vender det blinde øje til onklers voldtægt.«Men hvor er det godt, at Lars Hedegaard ikke fulgte Jesper Langballes råd om det ordvalg, der burde have været valgt. Jesper Langballe blev nemlig selv med piber og trommer dømt for overtrædelse af racismeparagraffen - for hvad han skrev, at Hedegaard skulle have skrevet.Langballe fik ved retten i Randers en bøde på 5.000 kr. Mens altså Hedegaard blev frifundet for det, som Langballe mener, hanikkeskulle have sagt.Jamen, hvor uretfærdig kan verden være? Lars Hedegaard bør rette op på situationen. I medierne kan Hedegaard - med et grundigt overvejet ordvalg - opfordre Jesper Langballe til at søge sin straffesag genoptaget. Under henvisning til, at Lars Hedegaard er blevet frifundet for noget, der er meget værre. Og Langballe kan samtidig erklære, at han var i julestemning, da han udgød sine ord til Berlingske.Langballe kan tilmed påstå, at han befandt sig på Frederiksberg, da ånden kom over ham. Og at sagen derfor retteligt hører under Retten på Frederiksberg.Hvis Geert Wilders samtidig lægger et godt ord ind for Langballe, skulle retfærdigheden kunne vinde sejr.Globale erfaringsdelereHvor er det opmuntrende, at så forskellige folkeslag som egypterne og kineserne kan lære af hinanden.Den egyptiske regering har lært af den kinesiske, at det kan være klogt at sætte de elektroniske medier ud af kraft, når der er en uro i folket, som folket ikke har godt af at få noget at vide om. Mubarak-styret blopper energisk alle net-tegn på folkelig opstand.Den kinesiske regering gør kærlig gengæld ved at blokke medier i Kina, så snart de i samme åndedrag nævner ordene 'Egypten' og 'Kina' - og dermed kan mistænkes for at sammenligne tilstandene i de to lande.Ét er, at regeringerne i de to lande er i samme båd. Men at befolkningerne skulle finde ud af, at de også er det - er der nogen, der ikke finder det sødt at tænke på.
