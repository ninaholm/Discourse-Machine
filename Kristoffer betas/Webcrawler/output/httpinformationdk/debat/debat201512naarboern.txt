Når mine børn flytter hjemmefra, flytter jeg med
Jeg savner noget helt grundlæggende i vores samfunds familiekultur. Jeg savner min søster, som har travlt med sit eget. Jeg savner min mor, som har travlt med sit eget. Jeg savner min mand, som har travlt med sit eget. Hvorfor har vi så travlt med ikke at være familie?


 Min familie er socialt velstillede. Min mor er højtuddannet, og min far har haft et langt, rigt arbejdsliv i højt ansete stillinger. Min sociale arv, sådan som vi taler om den i vores kultur, har altså været god. Men der mangler noget. Min mor er der ikke for mig. Det har hun aldrig været. Min far er lige død. Han var der heller ikke for mig. Og jeg er fortsat af samme spor som dem.
Jeg har en lang videregående uddannelse, en stilling som funktionær, to børn, mand, hus og bil. Alt det, vi taler om, man skal opnå her i livet. Alt det, man ’skal’ kæmpe for at opnå, hvis man kommer fra en lavt uddannet familie.
Jeg er moren – det midterste led i familien. Jeg skal arbejde og vise samfundet, at jeg kan selv. Mine børn skal derfor passes af andre, for jeg har ikke tid. Det samme gælder med hensyn til mine forældre: De skal sørge for sig selv eller få andre til at passe dem.
Læs også: De voksne har erobret barndommen
Jeg er meget glad for mit arbejde, selv om jeg elsker at være sammen med mine børn. Jeg mener, at det må være muligt at have en sammenhængende familie med nære relationer, selvom man har et spændende arbejde. Men min sociale arv har ikke givet mig de redskaber, der skal til for at få en stor familie til at hænge sammen. Ikke kun derhjemme hos os fire i vores eget hus. Men sammen med min mor, min søster og resten af min store familie og min store svigerfamilie. Det handler ikke om tid, det handler om vaner eller noget, jeg ikke har lært. Jeg ved ikke, hvordan jeg skal bryde min sociale arv.
Debatten om børnefamiliernes og velfærdssamfundets kår drejer sig om én og samme gåde, nemlig: Hvordan får vi tid til hinanden? Hvordan kan vi selv tage os af vores børn, opleve dem og opdrage dem og samtidig værne om – eller bryde med – vores sociale arv, så vi er 100 procent selvforsørgende og selvklarende med det perfekte, højtlønnede job på baggrund af en lang, videregående uddannelse? Det er svært – hvis ikke umuligt? Jeg aner faktisk ikke, hvordan man gør. Jeg har det jo ikke med hjemmefra. Men jeg vil gerne bryde min sociale arv og blive mere social.
Stærke kvinder
Nu, hvor min far er død, savner jeg ham uendeligt meget og drømmer om, at det kunne have været anderledes. At jeg havde været mere sammen med ham. Havde talt i telefon med ham og sendt ham flere af børnenes tegninger. Jeg ønsker at styrke mit forhold til min mor, så vi kan nyde hinanden og mine børn.
Læs også: Vi misforstår, hvad moderne kærlighed er
Det var en anden tid, da min mor var ung. Men det er alligevel hendes sociale arv, som jeg har fået. Hendes mor var nemlig også højtuddannet. Hun kæmpede med frustrationen over ikke at få plads til at være en stærk, intelligent kvinde, da samfundet endnu ikke var helt klar til at give disse stærke kvinder plads. Hun var nødsaget til at tage sig af børnene, da det var mandens karriere, der betød mest. Men hendes sind kredsede om det faglige, og hun videreuddannede sig til det sidste. Min mor er derfor vokset op med, at man som mor har andre og vigtigere ting at se til end sine børn. Jeg kan mærke, at det ligger dybt i mig, at mine behov, mit arbejde og min faglighed fylder utroligt meget. Så meget, at jeg ikke har overskud til at være sammen med min mor.
Hvordan er man familie?
Mine børn, til gengæld, skal nok klare sig. Vores institutioner er gode og mine børn trives på bedste vis. Men jeg savner noget helt grundlæggende i vores samfunds familiekultur. Jeg savner min søster, som har travlt med sit eget. Jeg savner min mor, som har travlt med sit eget. Jeg savner min mand, som har travlt med sit eget. Jeg vil gerne undgå, at mine børn vokser op med oplevelsen af, at de nok skal klare den og blive selvforsørgende og få en lang uddannelse og et godt arbejde, men at de selv skal opleve deres liv alene.
Hvordan får man en familie til at hænge sammen? At være sammen og være nummer ét for hinanden. At spise middag med mormor en gang om ugen og besøge svigerfamilien i Jylland hver anden måned. Når mine børn flytter hjemmefra, så flytter jeg med! Det er jeg fast besluttet på. Hvis de flytter langt væk, så tager jeg med.
Læs også: ’Hold op med at mærke efter i dig selv’
Jeg vil gøre alt, hvad jeg kan for at opdrage dem til at værne om blodets bånd, så de ikke kan forestille sig andet end, at vi alle skal bo i nærheden af hinanden. De unge sætter kursen. Til den tid er det deres verden og deres valg. Så må jeg indordne mig. Jeg vil komme og gøre rent i deres studiebolig en gang hver 14. dag – også selv om de ikke er hjemme. Selvfølgelig uden at snage i deres ting. Men for at følge med, at være der for dem og vise dem, at vi er sammen. Jeg vil lære dem de sociale vaner, et familiefællesskab bør bestå af. At vi ses ofte, uanset om vi har en anledning; at vi hjælpes ad, hjælper hinanden og giver plads til hinanden – sammen. Alt det som vi mangler, når vi taler om de trange kår for børnefamilier og velfærdsstaten. Alt det vi ikke kan nu, fordi vi har det så hårdt alle sammen, alt for meget at se til, alt for travlt med at realisere os selv og ’passe på’ os selv.
I vækst så det sprøjter
Min mand kommer fra en familie, hvor der er tradition for at være sammen flere gange om ugen. Hans mors søskendeflok på fem søskende bor i samme kommune som deres forældre. Alle kvinderne ses hver mandag. Jeg er ubeskriveligt misundelig. I denne familie er det min mands generation, som er fløjet med friheden for at realisere sig selv og – som jeg ser det – har svært ved at finde nærvær i en familie. Min mands familie er ikke lige så højtuddannet som min egen, måske derfor er splittelsen først kommet senere. Den splittede familie er jo ikke længere noget, vi kun oplever hos veluddannede familier, men over alt i Danmark.
Det er som om, vi har en tendens til at splitte debatten om børnefamilierne op mellem kampen for børnefamilien eller karriereren, fællesskabet eller friheden, velfærd eller vækst. Det er helt sikkert et overflodsproblem at mangle nærvær, men er det ikke netop det, der mangler lige nu i Danmark?
Læs også: Aggression er den grundfølelse, vi ikke må have
Vi er i vækst, så det sprøjter ud over os alle sammen. Danmark går forrest. Vi er så ressourcestærke, at vores problemer er ubetydelige i sammenligning med de fleste andre lande, når det drejer sig om fattigdom og frihed.
Vores udfordring er nu at finde ud af, hvordan vi bryder den sociale arv, som er en konsekvens af friheden. Det er min opfattelse, at mere nærvær i familien vil gavne vores samfund og give os lidt ro til at fordybe os i hverdagen. Kvinderne skal nok forblive stærke og økonomien stabil, selv om vi kan finde ud af at være sammen.
Sofie Henriksen er adjunkt i matematik og billedkunst

