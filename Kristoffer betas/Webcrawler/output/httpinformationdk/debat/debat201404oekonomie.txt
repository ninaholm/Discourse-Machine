Økonomien skal være bæredygtig



 
	Hvordan kan vi øge produktiviteten i Danmark? Det spørgsmål blev stillet til Produktivitetskommissionen, som netop er kommet med dens bud på svaret. Som udgangspunkt er det jo et relevant og sympatisk spørgsmål, men spørgsmålet overser fuldstændig det langt større problem: Hvordan vi gør vores økonomi bæredygtig, og hvordan vi kan forbedre vores ressourceeffektivitet.

	Kommissionens formand, Peter Birch Sørensen, har tidligere udtalt, at så længe vores miljøregulering afspejler den værdi, miljøet har for os, så er der ikke nogen modsætning mellem miljøhensyn og produktivitetshensyn.

	Jo tak. Problemet er jo bare, at miljøreguleringen ikke afspejler værdien af vores forskellige naturværdier. Og så længe ens præmisser ikke holder, er der en overhængende fare for, at ens konklusioner heller ikke gør det.

	Et enkelt eksempel, der understreger den pointe, er prisen på energi. Prisen på fossil energi er milevidt fra den reelle værdi, og konsekvensen er, at priserne ikke afspejler de faktiske omkostninger, den fossile energi påfører resten af økonomien.

	Hvis vi eksempelvis skal have en rimelig chance for at undgå temperaturstigninger på mere end to grader – hvis konsekvenser for fødevaresikkerheden og den globale økonomi, FN’s klimapanel netop har belyst – så kan vi rundt regnet udlede 565 gigatons CO2 frem mod 2050.

	Utilstrækkelig politik

	I dag udleder vi årligt godt 30 gigaton CO2, så udfordringen kræver, at vi omstiller til en grøn økonomi på mindre end 20 år. Nogenlunde samtidig med at nutidens børnehavebørn bliver færdige på universitetet.

	Skal vi nå det mål, skal cirka to tredjedele af vores allerede kendte fossile reserver eksempelvis forblive ubrugte. Hverken prisen på CO2-forurening eller vores miljøregulering tilskynder til dette. Vores klima- og miljøpolitik er selvsagt ikke tilstrækkelig.

	Derfor virker det lidt omsonst at vende det blinde øje til de stigende miljø- og klimaproblemer. Når omkostningen ved store dele af vores økonomiske aktivitet er større, end den indtægt man kan måle i BNP-regnskabet, så ville det have været oplagt at spørge, hvordan vi får mere ud af vores ressourcer, og om vi øger ressourceeffektiviteten.

	I stedet for det ensidige fokus på produktivitet og BNP-vækst må jeg foreslå regeringen at nedsætte en bæredygtighedskommission næste gang.

Anna Rosbach, MEP, Miljøpartiet Fokus

