Obama skuffer sine tilhængere
Den amerikanske præsidents popularitet er for nedadgående - mange havde ventet et mere markant moralsk lederskab, ikke mindst i forhold til regulering af finanssektoren


 NEW YORK - Obamas tilhængere er ved at blive rastløse. Forleden, da jeg sad i en restaurant med en gammel veninde - en kvinde med stærke holdninger, som under valgkampen ville have givet sit liv for at se Obama som præsident - spurgte jeg, hvordan hun nu ser på situationen. »Jeg synes, den er deprimerende,« sagde hun. »Han opfylder ikke sine valgløfter. Han argumenterer ud fra kompromispositioner i stedet for at træde i karakter og sige, hvad han virkelig mener. Han er i Wall Streets lomme.«
Jeg indvendte, at hun måske burde give ham lidt mere tid. Det fik en kvinde - med tilsvarende stærke holdninger - ved bordet ved siden af til at fare op: »Nej, hun har fuldstændig ret. Han forsøger at please alle. Han er nødt til at kæmpe hårdere,« erklærede hun. Og så gav også hendes ledsager sit besyv med: »Nej, han har ret. Giv ham dog lidt mere tid.«
Efter den ekstatiske rus, som Obamas valgsejr udløste, er vi amerikanere nu havnet i en art sommerdepression. Trods regeringens stimuluspakker sniger ledighedstallene sig stadig op, tvangsauktionerne ligger 22 procent over sidste års niveau, og i pressen er den senere tids optimistiske prognoser om, at opsvinget er »måneder væk« blevet afløst af erkendelsen af, at der snarere er tale om år.
Det er ikke fordi folk ligefrem er vrede over Obamas præstation, men der breder sig en fornemmelse af skuffelse over, at det moralske lederskab i spørgsmål som økonomien, Guantánamo eller FBI-aflytninger, som mange af Obamas tilhængere havde forventet af ham, ikke har manifesteret sig, samtidig med at den reserverthed, man undertiden har kunnet fornemme i præsidentens karakter, har varet ved eller er blevet desto mere udtalt med de stadig større vanskeligheder han møder i sit job.
Ikke i nogens lomme
En virkelig foruroligende nyhed er, at investeringsbankerne ser ud til at klare sig fortræffeligt. I de seneste dage har pressen rapporteret, at JP Morgan Chase og Goldman Sachs, to af Wall Streets største investeringsbanker, har præsteret kvartalsoverskud på henholdsvis 2,7 mia. og 3,4 mia. dollar, og at den gennemsnitlige Goldman-medarbejder står til at tjene mindst 770.000 dollar i 2009.
Styrket med gratis penge og lave renter fra regeringen har investeringsbankerne tjent penge på deres sædvanlige risikobetonede strategier. Ifølge New York Times er Goldmans 'værdi-til-risiko'-kvotient (som måler, hvor meget et firma kan tillade sig at tabe på en enkelt dag) taget til med 20 pct. i årets første kvartal og forventes at holde sig på højt niveau. Aktieandelene i begge selskaber, som udgør en stor del af medarbejderbonusserne, er desuden gået voldsomt i vejret siden årets begyndelse.
Det er en vild overdrivelse at påstå, at Obama er i »Wall Streets lomme« - han er alt for intelligent til at være i andre lommer end sin egen - men visse 'afstamningslinjer' i hans regering giver selv hans mest glødende tilhængere søvnløse nætter. Hans to økonomiske toprådgivere, Lawrence Summers og Timothy Geithner, blev håndplukket og formet af Robert Rubin, som arbejdede for Goldman Sachs i 25 år og ledede banken i fire. Rubin er en enorm indflydelsesrig figur og var skatteminister under Clinton. Også Henry Paulson, Bushs skattesekretær, har arbejdet for og i fire år været administrerende direktør af ... De har gættet det, Goldman Sachs.
Det samme Goldman Sachs, hvis medarbejdere bliver stadig rigere, selv om økonomien stadig er i depressionens vold.
Men måske er det mest bekymrende ikke, hvorvidt disse fyre har konspireret om at belønne bankbranchen for dens misgerninger. Som Obama er de højt intelligente, superveluddannede pragmatikere, som det er meget svært at forestille sig indgå lyssky aftaler i tilrøgede politiske baglokaler. Derimod kan man undre sig, hvor villige de nu også er til at regulere de praksisser, de selv har været med til at udvikle.
For det er netop det store slag, som forestår.
I sidste måned offentliggjorde præsident Obama og Tim Geithner et 89 sider langt dokument, som - lovede præsidenten - formulerede »en gennemgribende reformering af det finansielle reguleringssystem« af et omfang, som ikke var set siden Depressionen. Efter at være genstand for en uhyre kursorisk offentlig debat, røg det direkte videre til Kongresudvalget, der nutildags ser ud til at være mest optaget af at sikre sine medlemmer genvalg. På et eller andet tidspunkt i efteråret vil Obamas lovskitse kaste et endnu længere lovforslag af sig, som så må forventes at blive vedtaget i mere eller mindre udvandet form.
Indtil videre er forslagets største styrke (og svaghed), at ingen bryder sig om det. Det vil skabe al for megen regulering, lyder indvendingen fra konservativ side, mens venstrefløjen kritiserer det for slet ikke at regulere nok. Skal man opsummere de 89 sider i én sætning, kan man populært sige, at forslaget nok giver regeringen udvidede tilsynsbeføjelser, men ikke anviser veje til at holde øje med de afsindigt komplekse 'derivater', som banker over hele verden gambler med.
Gavnligt fald?
I dette tilfælde er enkelthederne muligvis ikke så afslørende, som forslagets generelt så lidenskabsløse tone. Hvad det manglede - hvilket kan forklare vreden hos kvinderne med de stærke holdninger fra restauranten - var et bærende synspunkt, en vision for, hvordan tingene burde være, med andre ord: den økonomiske version af det moralske lederskab, som folk tørster efter. Der er ingen tvivl om, at præsidenten har anslået en helt ny tone i Det Hvide Hus - og i verden - i form af en helt anderledes intelligent indfaldsvinkel og velovervejede analyser af komplicerede sagforhold. Og i henseende til udryddelse af århundred gamle racefordomme er hans tilstedeværelse i Det Hvide Hus uvurderlig. Sandt er det også, at det kan forekomme noget urimeligt og utålmodigt at dømme ham på, hvad han kunnet overkomme på kun få måneder i embedet. Faktisk kan hans faldende popularitetstal have en gavnlig side: Snarere end at forvente, at han skal være en eller anden halvsort Jesus, bedømmer offentligheden ham nu efter de samme kriterier, som enhver anden præsident ville blive målt på.
Ikke desto mindre breder der sig en følelse, at der mangler noget. For at komme tættere på at indfri de løfterige forventninger, hans kandidatur har vakt, bliver Obama nødt til at gøre, hvad Franklin Delano Roosevelt gjorde under Depressionen - bide de hænder, som fodrer ham, i dette tilfælde: De velmanicurerede hænder hos de Wall Street-'eksperter', som bidrog med store pengesummer til at få ham valgt. I modsat fald kan det uhæmmede spekulationsbegær, som stadig inficerer finansmarkederne, medføre, at vi ryger ud i et endnu værre krak om ikke så mange år.
George Blecher er amerikansk forfatter
Oversat af Niels Ivar Larsen

