Kun de klogeste kommer med til festen
Det kræver topkarakter og en tyk pung eller fede legater at komme ind på et godt amerikansk universitet. Det er hårdt, men mon ikke det i højere grad ægger flid og taknemmelighed end det afslappede danske system? 


 
	Nå, hvor skal du gå på universitetet?« spørger jeg min datters veninde, Natalia, der lige som mit afkom går i 3. g. på den franske skole i Washington DC.

	»Jeg har søgt ind på Stanford og Brown, men det bliver Stanford,« svarer hun.

	»Nå, hvorfor?« spørger jeg.

	»Brown er alt for dyrt – 40.000 dollar om året. Og jeg er ikke kvalificeret til at få legater på Brown, men det er jeg på Stanford. Så det afgør sagen,« forklarer hun, og det kan jeg godt forstå.

	For i modsætning til mine danske venners børn, der har adgang til verdens højeste og mest large studiestøtte, er amerikanske familier henvist til selv at betale. Derfor flyder mit tv over med reklamer, der fortæller, hvordan man skal klare hurdlen.

	En af reklamerne viser to unge familier med babyer, der sidder rundt om et bord.

	»Er I begyndt at spare op?« spørger den ene mor den anden

	»Nej, det er vi faktisk ikke, jeg kan slet ikke overskue det,« svarer hun flovt.

	»Men det er vi!« lyder det glade svar fra spørgeren. »Vi har fundet The Gerber Life College Plan – det er også en livsforsikring.«

	»Nå, det er da anderledes,« lyder det betuttet fra den skyldige, ikke opsparende mor.

	»Ja, ikke?« konstaterer den ansvarlige.

	Aften efter aften glor jeg irriteret på reklamen, mens mine børn laver lektier time efter time. For jeg har ved grød ikke sparet op – opdraget som jeg er til gratis videregående uddannelser og SU.

	Jeg funderer over, om de amerikanske unge er mere taknemmelige end de danske. Og om de arbejder hårdere. Det er en kamp at komme ind på universiteterne, og min datter har fløjet til samtaler i Storbritannien for egen regning. De universiteter, hun har lagt billet ind på, kræver samtaler, test og karakterer, der ligger inden for de fem procent højeste i verden.

	Jeg tænker derfor også over, om disse unge føler sig mere som en elite end de studerende i velfærds-Danmark.

	De er i hvert fald bevidste om deres status. Forleden var min datter til en 18-års fødselsdagsfest, hvor de inviterede var »dem med de højeste karakterer«. Jeg ikke så meget som blinkede, da hun sagde det – tilvænnet som jeg er efter 12 år i det franske uddannelsessystem, der nådesløst opdeler børnene i niveauer fra dag et. Måske blinkede jeg senere, men konkluderede, at det vel ikke er værre end de danske unge, som deler hinanden op efter udseende, eller hvem der er mest hipster.

	Til fødselsdagen havde min datter komponeret et digt – hun skal læse fransk, italiensk og spansk på St. Andrews i Skotland – fyldt med fagudtryk, jeg ikke forstod, og referencer til digtere, jeg ikke kender. Det var en ode til fødselaren, hvis plan er at blive valgt til Kongressen efter studierne på Princeton, hvor hele hans familie har gået. Det kan dårligt være mere anderledes i sammenligning med det ligefremme og afslappede miljø, min datters venner bevæger sig rundt i derhjemme i Danmark.

	Og der er heller ingen tvivl om, at det amerikanske klassesystem sætter ind med fuld styrke i universitetsverdenen. På den anden side er især de allerfineste universiteter de bedste til at hive talentfulde, mindrebemidlede unge uden akademisk baggrund ind stort set gratis.

	Højesteretsdommer Sonia Sotomayor, der selv kom på Princeton og Yale via et kvotesystem, har i sine erindringer fortalt om, hvordan ankomsten var som mødet med et andet solsystem.

	»Du er som Alice i Eventyrland,« sagde roommaten til den fortumlede latina, da de var blevet installeret i deres fælles bolig.

	»Alice?« spurgte Sotomayor forundret, »hvem?« Hendes nye studiekammerat nævnte de klassiske børneeventyr. Sotomayor kendte stort set ingen af dem. Dér gik det op for hende, at man også har brug for kulturel bagage, hvis man vil opad i det amerikanske samfund. Sotomayor brugte derfor efterfølgende hele sin sommerferie på at læse alle de børneeventyr, som bibliotekaren mente, hun burde kende. Og eftersom hun endte som den første spansktalende dommer i Højesteret, kan man godt konkludere, at ja, det kan lade sig gøre. Eventyret findes. Og ja: De unge knokler langt mere andre steder end i Danmark. De tager også tilværelsen mindre for givet. Det kunne vi lære en hel del af – også uden at opgive vort gratis uddannelses- system og SU.

	 

Annegrethe Rasmussen er udenrigskorrespondent i Washington DC

