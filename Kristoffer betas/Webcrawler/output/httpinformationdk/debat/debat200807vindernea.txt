Vinderne af årets kronikkonkurence
Information takker for den overvældende interesse for året kronikkonkurrence, og bringer her resultatet


 Godt et halvt hundrede læsere havde reflekteret på dette års kronikkonkurrence med emnet ’Mit Danmark’, men der viste sig hurtigt at være en klar vinderkronik.
Seks kronikker var nomineret af en jury, som bestod af kronikredaktør Mette Højbjerg, chefredaktør Palle Weis og journalist Kristen Bjørnkjær, hvorefter det var op til læsernes afgørelse.
Resultatet blev:
1. præmie, en rejse for to med Icelandair til Island: Lone Skov Al Awssi med sin kronik ’Dannevrang’ – bragt i Inf. 19. juli.
2. præmie, et gavekort på 2.000 kroner til Holte Vinlager: Grete Jørgensen ’Herfra min verden går’ – bragt i Inf. 17. juli.
3.-præmier, Barack Obamabogen, ’Mod til at håbe’, fra Informations Forlag: Finn Gunst (’På den blå planet’ – bragt i Inf. 14. juli), Lone Abenth Sperschneider (’Til te med integrationsministeren’ – bragt i Inf. 15. juli), Henrik Glahder (’Mit sårbare Danmark’ – bragt i Inf. 16. juli), Per Fjord (’Vi der vil noget helt andet’ – bragt i Inf. 18. juli).
Knap halvdelen af alle stemmer gik til Lone Skov Al Awssis kronik, ’Dannevrang’, som handler om, hvorledes hun oplevede tiden efter den 11. september 2001. Hun havde investeret sin personlige historie i kronikken, som derfor gjorde stort indtryk.
Kronikvinderen var folketingskandidat for Det Konservative Folkeparti og samtidig gift med en muslimsk mand. Det gav interferens på linjen. Om andenpladsen var der heller ingen tvivl. Den gik til Grete Jørgensen, der ønsker sig et Danmark, hvor hun ikke behøver skamme sig, og hvor mistillid ikke råder. En regeringskritisk kronik og dermed symptomatisk, men med sin egen tone og yderst velskrevet.
Mest originale enkeltsætning tegnede Henrik Glahder sig imidlertid for: ’Et Danmark fuld af kærester!’
Information og debatredaktionen takker for den overvældende interesse for året kronikkonkurrence.

