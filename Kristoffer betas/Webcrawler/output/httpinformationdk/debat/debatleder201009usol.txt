Usolidarisk



 Grækenland modtager omkring 150.000 asylansøgere og immigranter om året. Landets asylsystem er brudt sammen, og asylsøgere lever på gaden uden udsigt til at få behandlet deres sag. 45.000 sager har hobet sig op, og der vil gå mindst et år, før landet vil være i stand til at tage fat på dem. Den enorme middelhavskyst betyder, at det er her, mange af dem havner først - flygtningene til Europa. Samtidig er grækerne som bekendt ramt af en dyb økonomisk krise, som bestemt ikke gør forholdene nemmere.
Og hvad gør de danske myndigheder så med de få, som er kommet til Danmark fra Grækenland? Hvad gør man for at hjælpe kollegerne i Athen? Ja, hvis ikke Den Europæiske Menneskerettighedsdomstol havde sat en stopper for det, havde udlændingemyndighederne herhjemme skyndt sig at sende 155 af dem tilbage til det kaotiske asylland, som i forvejen har nok at se til. Det må da kaldes både kynisk og hamrende usolidarisk over for et andet EU-land, som har fået den utaknemmelige opgave at bevogte Unionens ydre grænse.
Man kan glæde sig over, at Menneskerettighedsdomstolen fik sat en stopper for svineriet, indtil domstolen har fældet dom i en principiel sag, som netop handler om, hvorvidt man overhovedet kan sende asylsøgere tilbage til Grækenland i den nuværende situation. 155 personer er således strandet i Danmark, og hvad ville være mere naturligt end at begynde at behandle deres sag med henblik på asyl eller tilbagesendelse til deres oprindelige hjemlande. Men nej, det vil ministeren ikke. De må vente - i modsætning til eksempelvis Storbritannien, hvor man nu går i gang med at behandle sagerne fra Grækenland. I går sagde Venstremanden Eyvind Vesselbo, at regeringen skal holde op med at lade sig drive rundt i manegen af Dansk Folkeparti, som stiller nye krav hver uge. På mange områder er regeringen gået for langt i tilpasningen til DF, mener Vesselbo. Men en ting er den direkte og synlige påvirkning, noget andet den indirekte. Det sidste er sagen om hjemsendelser til Grækenland et udtryk for.

