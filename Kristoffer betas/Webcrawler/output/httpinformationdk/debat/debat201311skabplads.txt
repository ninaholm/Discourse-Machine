Skab plads til whistleblowere



 
	Det er altafgørende for et åbent samfund, at mennesker, der oplever korruption og ulovligheder, tør stå frem og tale systemet imod.

	Det gælder ikke mindst i Forsvaret, hvor vi gentagne gange har oplevet fatale konsekvenser for ansatte, der afslører kritisable forhold.

	Enhedslisten har derfor fremsat et forslag i Folketinget om en whistleblower-ordning for Forsvaret. Forslaget førstebehandles den 26. november.

	Vi må en gang for alle forsøge at komme skandalesagerne til livs og sikre, at de mennesker, der har modet til at stå frem med oplysninger, ikke skal stå alene med deres sag og ikke bliver mærket for livet. En whistleblower-ordning skal således virke som en buffer mellem whistlebloweren og Forsvaret.

	For som en DR-udsendelse i sidste måned viste, kan det have uhyggeligt store konsekvenser for whistleblowere, der har modet til at stå frem. Ikke mindst klapjagten på efterretningsofficeren Anders Kærgaard har gjort dette tydeligt. Forsvaret og Auditørkorpset jagtede simpelthen budbringeren, i stedet for at undersøge de alvorlige afsløringer af, at Danmark har været medansvarlig for mishandling af civile irakere.

	Hvorfor jagte budbringeren?

	Anders Kærgaard, der i Irak havde sat sit liv på spil, blev efter lækket kun mødt med kulde og mistænkeliggørelse.

	Hvis vi havde haft en whistleblower-instans, som Anders Kærgaard kunne gå til, ville han ikke være blevet straffet, fordi han var trådt frem som vidne.

	Han havde ikke stået alene. Der ville have være en instans, der kunne undersøge sagen og indlede en efterforskning og eventuelt overlade sagen til politiet eller Auditørkorpset.

	Hvis vi ønsker et åbent samfund og et velfungerende demokrati, bliver vi nødt til at indføre en effektiv beskyttelse af whistleblowere.

	Det skylder vi ikke mindst de mennesker, der har modet til at træde frem, når de oplever ulovligheder, uretfærdigheder og korruption.

	Whistleblowerne er livsvigtige for demokratiet, og vi må ikke lade dem i stikken.

Nikolaj Villumsen, forsvarsordfører for Enhedslisten og Viggo Bjerring, Amager

