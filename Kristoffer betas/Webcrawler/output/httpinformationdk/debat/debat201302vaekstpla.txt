Vækstplanen løser intet
Regeringens ’vækstplan’ er den forkerte løsning på det forkerte problem: Krisen er ikke en konkurrenceevnekrise, men en efterspørgselskrise. Og erhvervsskattelettelser på bekostning af offentligt forbrug koster langt flere job, end det skaber


 Regeringens ’vækstplan’ giver lettelser for erhvervslivet, primært af selskabsskat og erhvervsafgifter, garneret med lidt offentlige investeringer plus investeringer i almennyttige boliger.
Selskabsskatten er nedsat med tre procent for en udgift i størrelsesorden godt fire milliarder kroner årligt på sigt, og der gennemføres afgiftslettelser for erhvervene inden for energi m.v. for 3,5 milliarder kr. årligt på sigt. Videre hæves investeringerne i almennyttige boliger over fire år årligt med omkring en milliard kroner i gennemsnit. Pakken finansieres gennem reduktion af den offentlige forbrugsvækst med i alt 13 milliarder kr. frem til 2020. Ifølge regeringen vil pakken på sigt på sigt give 4.000 arbejdspladser årligt.
Allerede som opgjort af regeringen forekommer beskæftigelseseffekten særdeles beskeden. 4.000 arbejdspladser til en pris af op mod i alt 15 milliarder kr. i 2020 – det er næsten fire milliarder kroner pr. 1.000 arbejdspladser. Den ringe effekt skyldes, at regeringen har anvendt midlerne – som indirekte er fremskaffet via kontanthjælps- og SU-reformerne – på tiltag, som giver allerringest beskæftigelseseffekt: Sænkning af selskabsskatten. Var midlerne tilført det offentlige ville beskæftigelseseffekten have været over 20.000 flere arbejdspladser.
SF’s alibi faldet til jorden
At den samlede beskæftigelseseffekt er så ringe trods midlernes størrelse skyldes, at finansieringen koster dyrt i arbejdspladser. Vækstplanen anfører, at beskæftigelsen på kort sigt i 2014 »isoleret set« vil stige med 5.000 personer. Dette skyldes primært en stigning i offentlige investeringer plus investeringer i almennyttigt byggeri på ca. tre milliarder. Hovedinitiativet i denne forbindelse er, at regeringen og KL har indgået en ’konstruktiv forståelse’ om, at man viderefører en aftale om øgede kommunale investeringer mod reducerede driftsudgifter fra 2013 til 2014. Når kommunerne i regeringens plan i 2014 får lov til at øge deres investeringer med to milliarder, skal de samtidig fortsat reducere for ca. to milliarder kroner i deres serviceudgifter.
Kommunal service lammes
Effekten af øgede kommunale investeringer vil i sig selv være beskeden: Mellem 2.000 og 3.000 personer. Derimod slår reduktionen i kommunal service anderledes hårdt: Her vil beskæftigelseseffekten selvsagt være negativ i størrelsesordenen 4.000 til 6.000 personer. Forøgelsen af de offentlige investeringer skulle være SF’s fingeraftryk på og alibi for at indgå i aftalen om nedsættelse af selskabsskatten. Men sandheden er altså, at forøgelsen af de kommunale investeringer i sig selv koster dobbelt så mange job, som den skaber.
Også på længere sigt stjæler finansieringen næsten den positive beskæftigelseseffekt af de mange anvendte milliarder. Som anført skal planen på sigt give 4.000 arbejdspladser mere årligt. Det sker imidlertid mod en reduktion i væksten i det offentlige forbrug på i gennemsnit lidt over 3,5 milliarder kr. årligt. Hvilket i sig selv giver en reduktion i offentlig beskæftigelse på i gennemsnit omkring 8.000 arbejdspladser årligt ifølge Økonomiministeriets ADAM-model. Alt i alt den forkerte løsning, fordi finansieringen koster så meget mere i job, end virkemidlerne skaber.
Konkurrenceevnen har det fint
Hertil kommer, at satsningen på øget indtjening i og konkurrenceevneforbedring for erhvervslivet retter sig mod det forkerte problem. Det kan nemlig ikke godtgøres, at den samlede danske konkurrenceevne er så ringe, som regeringen angiver.
Det er rigtigt, at den såkaldte lønkonkurrenceevne, som primært fokuserer på lønudviklingen, er forringet under VK-regeringen. Men dette er siden langt hen ad vejen rettet op igen.
Tilmed viser den gode eksportudvikling og handels- og betalingsbalance ingen tegn på, at danske virksomheder har svært ved at konkurrere med udenlandske. Hvilket hænger sammen med, at konkurrenceevne er andet end omkostninger og også handler om udvikling, kvalitet og design, som netop er områder, hvor danske virksomheder står stærkt.
Den økonomiske krise handler ikke så meget om konkurrenceevne over for udlandet, men langt mere om manglende afsætning og efterspørgsel for de mange mindre og mellemstore virksomheder på det danske hjemmemarked, som 75 procent af beskæftigelsen er bundet op på.
Den indenlandske danske økonomi er stadig ikke kommet sig over finanskrisen og ligger stadig mange milliarder under niveauet fra før denne – det vil sige der er en kæmpe efterspørgselsmangel. Forbrugerne har sat forbrugstakten drastisk ned og sparer op på grund af arbejdsløsheden, boligkrisen og gældskrisen. Og regeringen har droslet det offentlige forbrug ned gennem nulvækstpolitik og kæmpebesparelser i kommunerne. Som konsekvens af den svage efterspørgsel investerer virksomhederne ikke.
Krisen handler således ikke om indtjening og konkurrenceevne, men om manglende afsætning og efterspørgsel og deraf følgende manglende investeringer fra virksomhederne. Skattelettelser for erhvervslivet har derfor ringe effekt, hvis de blot sættes ind på bankkontoen.
Summa summarum: Den forkerte løsning på det forkerte problem.
 
 
Henrik Herløv Lund er økonom og cand.scient.adm.
 

