Foie gras-gås i svingdørspsykiatrien
Jeg har sammenlagt tabt og taget 90 kilo på – på blot et år. En væsentlig del af forklaringen er, at der er noget helt galt i sundhedssystemets behandling af voksne anoreksipatienter
Amalie Garff mener ikke, at behandlingstilbuddet til voksne med anoreksi er tilfredsstillende. ’Jeg følte mig låst fast i et system, hvor der ikke var plads til individualitet. Jeg blev behandlet som et uselvstændigt barn – 21 år gammel. Det er ekstremt frustrerende og ydmygende,’ forklarer hun.


 Denne kronik er ikke endnu et forsøg på at skabe opmærksomhed om anoreksi ved hjælp af selvudlevering, der ender som en tøvende selvbiografi. Den er derimod et forsøg på at påpege en fejl i vores sundhedssystem.
Jeg har anoreksi, og lad mig med det samme slå fast, at det ikke handler om unge kvinder, der drages af tynde modeller. Anoreksi kan sidestilles med et misbrug – et mad- og motionsmisbrug. Det er et uhensigtsmæssigt handlemønster, som er selvskadende og altødelæggende – endda livstruende. Når hjernen er underernæret, og kroppen udsultet, tager de irrationelle tanker overhånd. For mig har en udmagret og udsultet krop med udstikkende knogler aldrig været målet. Det har derimod været kontrollen, som jeg følte jeg opnåede. Den kontrol, jeg manglede i andre henseender. Jeg har sultet mig selv, kastet op i smug, tvangsmotioneret tre-fire timer dagligt og ikke levet – men overlevet. Jeg har løjet, snydt og bedraget min kæreste, familie og venner, blot for at tilgodese min anoreksi.
Overfladisk fodringskontrol
I efteråret 2013 og i efteråret 2014 har jeg været indlagt og fulgt den offentlige behandling, som tilbydes voksne anoreksipatienter ved Center for Spiseforstyrrelser (CFS) i Risskov. Her mener man sig i stand til at behandle voksne spiseforstyrrede, til trods for at centret hører under Børne- og ungdomspsykiatrien i Region Midtjylland.
Behandlingen er opdelt i det såkaldte StepByStep, hvilket for mig betød, at jeg begge gange begyndte med den mindst intensive behandling: et ugentlig ambulant forløb.
Man valgte den model, selv om jeg var så syg, at jeg levede af 300 gram skyr om dagen, og selv om min kæreste og jeg allerede ved første samtale lagde vægt på, at jeg havde brug for akut hjælp.
Jeg blev tilbudt en ugentlig session, som bestod af en vejning og samtale om mit madindtag den forgangne uge. Hvis vægten var steget, blev der afsat fem minutter til samtale om andet end mad. Var den faldet, blev vægt- og madsnakken intensiveret.
Den del af anoreksien, der handler om kontrol og besættelse af mad og vægt, blev for mig intensiveret af de mangelfulde samtaler. Det endte i et spisestop. Jeg fik ingen psykologiske redskaber til at modarbejde de anorektiske tanker, og min ekstremt underernærede hjerne kunne ikke få den onde cirkel vendt. I stedet blev der lagt et enormt pres på min kæreste og mor, som skulle ’støtte’ mig – med andre ord tvinge – mig til at spise.
Det skabte et anstrengt forhold til dem begge. Jeg vil tro, det redskab kan have effekt, når vi taler børn og forældre, men det virker bestemt ikke på et voksent og selvstændigt individ.
Min mor og kæreste skulle ifølge CFS holde øje med, at jeg spiste al den mad, som stod på min kostplan, om jeg ville, kunne lide det eller kunne var ifølge psykologen irrelevant. Jeg skulle tvinges og holdes øje med. I praksis skulle de fratage mig myndighed, hvilket bestemt ikke var vejen ud af min anoreksi – tværtimod var det nærmere vejen ud af mit parforhold. Jeg endte uden håb om ordentlig behandling; om at mit forhold kunne overleve; og om at jeg overhovedet kunne overleve. Hver dag var en kamp mod mig selv og alle i min omgangskreds. Det var hårdt at være så topmotiveret og ikke kunne få den hjælp, som jeg havde brug for. Jeg blev mere og mere syg, og mine pårørende kunne blot se til, mens jeg forsvandt i mere end én forstand.
Krummer fra bordet
Efter en måneds pinefuldt ambulant forløb blev jeg i oktober indlagt for anden gang på sengeafdelingen på CFS i Risskov. På trods af en enorm vægtøgning i begyndelsen talte jeg på intet tidspunkt med en læge. Jeg fik taget blodprøver fire gange i løbet af de to første uger og efterspurgte mine blodprøveresultater fem gange. Jeg fik dem aldrig at se. Jeg bad op til flere gange om at tale med afdelingslægen, men heller ikke det skete. Jeg følte mig enormt utryg og manglede en forklaring på, hvad der skete med min krop.
I stedet måtte jeg finde svar hos min mor, som er forhenværende sygeplejerske. Hun måtte tale mig til ro, når jeg efter en vægtkontrol blev overladt til mig selv og min frygt for, at der var noget galt, fordi jeg kunne se, at vægten var steget fem kilo på en uge. Hvis jeg på nogen måde modsatte mig behandlingen, f.eks. fordi jeg skulle spise rent fedt fra et stykke kød, spise noget, jeg decideret ikke kunne lide, eller ikke ville nærmest slikke min tallerken op for sovs, var der kontant afregning: isolation på værelset.
Det virker absurd at blive overladt til sig selv, når man er bange og utryg. Mine personlige grænser blev overskredet på daglig basis. Når jeg skulle sidde og slikke krummerne fra mine rugbrødsmadder op fra tallerknen – eller fra bordet, hvis de faldt ved siden af. Når jeg på kort tid skulle spise en enorm mængde mad, mens sveden piblede frem på overlæben, fordi jeg simpelthen ikke kunne presse mere ned. Min måde at sidde, gå og stå på blev kommenteret af personalet. Alt blev sygeliggjort, også selv om jeg faktisk bare havde ondt i ryggen – hvilket bestemt ikke blev bedre af, at sidde ned to timer efter hvert måltid. Heller ikke min dårlige ryg fik jeg hjælp til, på trods af at jeg efterspurgte den flere gange ugentligt. Jeg måtte holde mig oven vande med gigtpiller, som jeg måtte smugle ind i min toilettaske.
Perleplader og piberenserdyr
Jeg følte mig låst fast i et system, hvor der ikke var plads til individualitet. Jeg blev behandlet som et uselvstændigt barn – 21 år gammel. Det er ekstremt frustrerende og ydmygende.
Personalet bestod af pædagoger, ergoterapeuter og sygeplejersker, som kun kunne diktere afdelingens regler eller forestå aktiviteter som perleplader eller piberenserdyr – og det var ikke frivilligt, om jeg ville deltage.
Jeg fik flere gange stukket min handlingsplan i hånden med beskrivelser af mig selv, som jeg ikke kunne genkende. Jeg følte mig ikke set eller hørt, men var blot et tal på vægten. Alt blev vurderet og bedømt, ud fra hvad vægten viste.
Jeg efterspurgte flere gange individuelle psykologsamtaler og generelt bare plads til at være mig selv. Min kæreste og jeg ledte med lys og lygte efter redskaber, vi kunne bruge fra behandlingen, men jeg stod i stampe. Vi endte med at erkende, at CFS alene kunne hjælpe mig videre fysisk – på det mentale plan havde de intet at byde på, det måtte vi selv rode med.
I det nuværende behandlingssystem er der generelt ikke plads til små justeringer, som er individuelt tilpasset den enkelte patient.
Der er så meget fastlåsthed og så mange regler og rammer, som vidner om økonomisk pres og mangel på tid og overskud. Afsnit G i Risskov blev en opfedningsanstalt, og jeg blev foie gras-gåsen. En tungere, men sygere anorektiker.
Jeg er taknemmelig for, at mit liv er reddet, ja, men velfærdsstaten Danmark burde kunne gøre det bedre. Det behandlingstilbud, jeg har været igennem, skulle efter sigende være det mest specialiserede i det offentlige regi, men jeg kunne lige så vel have været indlagt på en hvilken som helst medicinsk afdeling. Summen af psykologisk behandling ville have været den samme.
Det nuværende system producerer genindlæggelser. Jeg var langt fra den eneste, der var indlagt for anden gang. Fire af de patienter, jeg var indlagt med sidste år, er her igen. To af mine medpatienter blev genindlagt henholdsvis halvanden og to måneder efter endt behandling.
De mange svingdørspatienter tyder på, at behandlingen er mangelfuld. Hvis man brugte de økonomiske ressourcer med det samme, kunne den slags måske undgås.
Amalie Garff er studerende

