Putins tårer



 Da sejrherren, Vladimir Putin, ved det russiske præsidentvalg søndag aften optrådte sammen med den afgående præsident, Dmitrij Medvedev, uden for Kreml i Moskva, trillede der tårer ned ad kinderne på den ellers så hårde mand. Han var rørt til tårer over igen at kunne indtage Kreml med en opbakning i befolkningen, ca. 64 procent, som enhver anden leder i verden misunder ham.
Men tårerne skyldes måske også, at den nye præsident Putin har erkendt de enorme udfordringer, han står overfor. Han skal nemlig vælge ny stil og en ny politik. Under valgkampen har han for første gang været tvunget til at deltage. Han har været tvunget ud i en dialog – godtnok via sin kollega Medvedev – med den opposition, som siden det gennemforfalskede parlamentsvalg i december har totalt forandret det politiske billede i Rusland. Han har måttet fremlægge sit valgprogram i syv lange avisartikler. Når Putin tiltræder, så er alting ikke længere ’business as usual’.
Protesterne imod hans styre vil vokse, og der vil, som allerede i går, komme voksende folkelig protest, for oppositionen har lugtet blod. Den splittede opposition, som igennem 12 år er blevet holdt nede og udelukket fra at få indflydelse på russisk politik, er ikke længere så splittet og har fået et magtfuldt samlingspunkt i den nye middelklasse, der på ingen måde sympatiserer med Putins statskapitalisme, hans overgreb imod business, imod den private ejendomsret, menneskerettigheder og demokratiet.
Hvis det går godt for Rusland i de kommende år med fortsat stigende olie- og gaspriser, vil denne middelklasse vokse sig endnu stærkere. Hvis det går skidt, så vil den blive mere og mere aggressiv. I begge tilfælde er det altafgørende for oppositionen, at den får samlet sig om en stærk og populær leder, der kan udfordre Putin. Og kandidater er der nok af. Der er flere oppositionskandidater blandt de såkaldte ’ikkesystemiske’ modstandere, som hidtil har været holdt borte fra den demokratiske proces. Det gælder tidligere højtstående politikere i Jeltsin-tiden som Boris Nemtsov, tidligere vicepremierminister, Michail Kasjanov, tidligere premierminister, og Vladimir Ryzjkov, tidligere parlamentsmedlem og partileder. Alle tre nyder en ikke ubetydelig popularitet i intelligentsiaen og i den nye middelklasse.
Mere sandsynligt er det imidlertid, at Putins stærkeste modstander kan komme fra hans egen kreds fra ’systemet’ i det hidtidige så kontrollerede demokrati. Her finder vi populære og stabile politikere og afhoppere fra systemet, som den mangeårige finans- og vicepremierminister Aleksej Kudrin, der er en af hovedmændene bag Putin- og Medvedev-æraens succesrige økonomiske politik, der har båret Rusland nogenlunde sikkert igennem finanskrisen. Kudrin blev fyret, da han på forhånd nægtede at være minister under en kommende premierminister Medvedev og har siden optrådt på oppositionens side, blandt andet med taler til demonstrationer og krav om omvalg. I går talte han igen om valgsvindel og krævede et systemskifte. For blot en måned siden kaldte Putin ham for en ’nær ven’.
Den nye præsident Putin står over for svære valg. Den nyforstærkede opposition vil fortsat lægge hårdt pres på ham. Forhåbentlig vælger Putin ikke at slå brutalt ned på de kommende måneders demonstrationer, men vælger i stedet den dialog med oppositionen inde på sit kontor i Kreml, som Medvedev allerede har indledt.
Medvedev har iøvrigt allerede i går, han er jo stadig officiel præsident, som en udstrakt hånd iværksat en undersøgelse af retsforfølgelsen af en række forretningsmænd, blandt andet den fængslede Michail Khodorkovskij. Det kan, hvis Medvedev når det, blive hans sidste chance for at forblive i politik.
Om Putin kan lide det eller ej, om han vælger den sædvanlige hårde linje eller den blødere liberale linje, så kommer han under ingen omstændigheder uden om at lytte til den nye opposition og gennemføre økonomiske reformer, som vil være smertefulde for hans vælgere, og demokratiske reformer, som vil komme til at ramme ham selv i bagdelen.
De økonomiske reformer vil gå ud på at lette statens greb om erhvervslivet og stimulere den russiske industri og landbruget for at gøre landet mindre afhængig af olie og gas. Dertil kommer, at Putins nye regering må, som han (og alle tidligere russiske og sovjetiske ledere) som noget af det første har bebudet, slå hårdt ned på den omfattende korruption, der er en voldsom hindring for udviklingen af det private erhvervsliv.
Det vil heller ikke lykkes for Putin, men det vil være et signal, som kan tiltrække de nødvendige investeringer til moderniseringen af Rusland.
De demokratiske reformer handler også om at gøre de demokratiske institutioner og medierne uafhængige af statsmagten og forhindre, at Kreml kan bestemme hvem, der stiller op, hvilke partier, som er tilladte, og hvem, der tæller stemmerne ved valget. Det er jo, som Stalin i sin tid sagde, det altafgørende.
Mere skal der ikke til.

