Konspirationsteori om Cepos holder ikke
Cepos svarer her tilbage på en række vidtløftige påstande om, at de blandt andet er neokonservative og skyld i Irak-krigen


 Klaus Flemløse fremfører i en kommentar (6. juli) om Cepos en række forkerte påstande. Cepos er ikke en aflægger af American Enterprise Institute, de borgerlige partier eller en række større virksomheder, som Flemløse påstår. Cepos er en tænketank, der er uafhængig af alle interesser, herunder erhvervs- og partiinteresser. Det er ikke korrekt, at Cepos er en lobbyorganisation. Cepos lobbyer ikke for særinteresser, og Cepos' sponsorer har ingen indflydelse på Cepos' forskning og øvrige analysearbejde.
Neokonservative
Cepos er ikke en del af et »det verdensomspændende neokonservative netværk«. Cepos er ikke en neokonservativ tænketank, men en borgerlig liberal tænketank med udgangspunkt i klassisk liberale og konservative tænkere som John Locke, Adam Smith, Edmund  Burke, F. A. Hayek og Milton Friedman. De neokonservative deler en del af det klassisk liberale/konservative tankegods. Men deres udgangspunkt er alligevel et helt andet. Irving Kristol, som af mange opfattes som neokonservatismens grundlægger, har engang udtalt, at en neokonservativ er en »venstreorienteret, som er blevet overfaldet af virkeligheden«. Hovedparten af de neokonservative er frafaldne venstreorienterede, som mere eller mindre modstræbende har konstateret, at venstreorienteret politik ikke virker.
Ansvaret for Irak-krigen
De neokonservative har altså ikke den samme principielle modstand imod brug af statsmagten til andet end det strengt nødvendige, som de klassisk liberale og konservative. I det omfang de neokonservative har haft indflydelse på Bush-administrationen, er dette blandt andet netop kommet til udtryk igennem en voldsom udvidelse af statsmagten, heriblandt indgreb i borgernes civile rettigheder, blandt andet via Patriot Act og anden terrorlovgivning samt den største ekspansion af de føderale budgetter siden Lyndon B. Johnson. Disse ting står i diametral modsætning til, hvad Cepos står for.
Flemløse mener, at Cepos bærer et indirekte ansvar for Irak-krigen ved ikke at sige fra »i beslutningsprocessen op til krigen«. Cepos har ikke ekspertise inden for udenrigs- og sikkerhedspolitik og beskæftiger sig derfor ikke med området. Endvidere blev Irak-krigen igangsat næsten to år før Cepos begyndte sit arbejde. Cepos kan selvsagt ikke bære noget ansvar for beslutninger truffet, før vi så dagens lys inden for politik-områder, som vi ikke beskæftiger os med.
Flemløse bygger hele sin konspirationsteori op omkring det faktum, at et af medlemmerne af Cepos' rådgivende komite, Veronique De Rugy, har arbejdet for tænketanken American Enterprise Institute, som nogle opfatter som neokonservativ. Rugy arbejder imidlertid primært med skatte- og udgiftspolitik og har mig bekendt aldrig beskæftiget sig med grundlaget for at invadere Irak. Jeg tvivler på, at Rugy ville betegne sig selv som neokonservativ. Hun har tidligere arbejdet for den liberale tænketank Cato Institute og skiftede i 2007 til George Mason universitetets Mercatus Center, som er kendt for at være et hotspot for liberale frimarkedstænkere.
Martin Ågerup er direktør i Cepos

