OL-image i rottens år



 Rottens år er blevet skudt i gang efter en ugelang kinesisk nytårsfest. 
Der er næppe nogen kinesere, der er i tvivl om, at OL i Beijing vil overskygge alle andre begivenheder i det nye år. Men det er langtfra sikkert, at legene bliver den PR-triumf, som den kommunistiske ledelse satser på. Hvis det skal ske, vil styret få brug for alle de egen-skaber, som det siges, at folk født i rottens år besidder: kvik intelligens, held og charme.
Ved at styret har skudt sig selv gentagne gange i foden med sin paranoide opførsel, er der nemlig nu overhængende fare for, at OL i stedet for at blive et stort spring fremad for regeringens og landets internationale prestige bliver til adskillige skridt baglæns.
Regeringen har investeret milliarder i OL-anlæg og infrastruktur for at kunne fremvise Kinas økonomiske fremskridt. Samtidig har den dog iværksat en betydelig stramning over for menneskerettighedsforkæmpere. De seneste måneders arrestationer af aktivister er givet motiveret af, at myndighederne håber, at deres kritik vil være glemt inden OL, men resultatet har været en bølge af kritik fra udlandet, som allerede harkastet lange, sorte skygger over legene.
Det mest beskæmmende eksempel er styrets behandling af den prominente borgerrettighedsaktivist Hu Jia. Det er de færreste kinesere, der kender til ham, men hans nylige arrestation og de efterfølgende anklager om 'samfundsomstyrtende virksomhed' er blevet fulgt nøje af udlandet.
Det er ildevarslende for Kinas politiske fremtid, at styret er så nervøst for sit eget magtfundaments bæredygtighed, at det føler sig nødsaget til at kvæle enhver form for kritik. 
Kommunistpartiet er måske nok i besiddelse af en effektiv propagandamaskine, når det er på hjemme-bane og har med den kinesiske befolkning at gøre, men det har skabt et tydeligt PR-problem på den internationale scene, at det pr. refleks fejer sine kritikere ind under gulvtæppet i stedet for at tage hånd om samfundets og det politiske systems åbenlyse problemer. Regeringen svarer ofte, at rettighedssituationen er bedre end tidligere. Det er den uden tvivl på en del områder, men situationen er fortsat elendig, og Beijing har ingen grund til at være tilfreds med at kunne præsentere en tilstand, som blot er positiv sammenlignet med de umenneskelige forhold under Mao.
For at opnå værtskabet lovede Kina forbedrede rettigheder. Denne signatur har som mange andre støttet, at OL kom til Beijing, bl.a. i håb om, at værtskabet ville have en liberaliserende effekt. Det er derfor ekstra sørgeligt, at regeringen i stedet bruger optakten til OL på at slå hårdt ned på præcis dem, som arbejder for at give befolkningen en større stemme og et mere åbent samfund.
Det er besynderligt, at Kinas ledelse endnu ikke har forstået, at det ikke er nok med en spektakulær åbningsceremoni for at skabe et bedre image. Hvis Beijing dog ikke indser det meget snart, vil rottens år udvikle sig til et PR-mareridt i stedet for en imagesejr.

