Dilmas deroute
LEDER


 Søndag gik flere hundredtusinde utilfredse demonstranter igen på gaderne i de brasilianske storbyer. Demonstrationen var den tredje store i år vendt imod regeringen og landets præsident, Dilma Rousseff – og det helt store spørgsmål i Brasilien i disse dage er derfor, om præsidenten kan holde til presset, eller om hun bliver tvunget til træde tilbage i utide?
Det er ikke mere end to år siden, Dilma Rousseff solede sig i popularitet. Dengang bakkede to tredjedele af den brasilianske befolkning hende op, og selv om der allerede kunne spores en ulmende uro blandt dele af befolkningen – mest markant i perioden forud for verdensmesterskabet i fodbold – var det som om, den brasilianske regering anført af arbejderpartiet, PT, ikke kunne gøre noget galt.
På det tidspunkt havde partiet allerede haft regeringsmagten i to perioder under den tidligere så populære Lula da Silva, som så blev efterfulgt af Dilma Rousseffs regering fra 2010 med genvalg i oktober 2014.
Men galt er det gået. I dag er det blot otte procent af befolkningen, der ifølge analyseinstituttet Datafolha støtter præsident Dilma Rousseff, hvilket gør hende til den mest upopulære præsident siden det brasilianske demokratis genindførelse i 1985.
Nedturen skyldes dels, at to årtiers konstant økonomisk fremgang er forvandlet til en økonomisk deroute med stigende inflation, voksende statsunderskud og besparelser på de offentlige budgetter. Brasiliansk økonomi er blevet holdt oppe – viser det sig – af lånte penge, der har skabt en forbrugsdrevet vækst. Men i dag er de billige lån fortid, og økonomien trækker sig sammen.
Samtidig – og her ligger den virkelige trussel imod præsidenten og hendes parti – er landets historisk største korruptionsskandale eksploderet under den siddende regering. Det statslige energiselskab Petrobras – der i parentes bemærket er Latinamerikas største virksomhed – er i årevis blevet malket af blandt andet en lang række toppolitikere og herunder en del med tilknytning til præsidentens eget parti, PT. Skandalen, der langtfra er fuldt belyst, har allerede medført, at flere i partitoppen er blevet arresteret, ligesom partiets chefstrateg, João Santana, er kommet i myndighedernes søgelys for hvidvaskning. Selv Lula da Silva er blevet afhørt for medvirken.
Og selv om der fortsat ikke er noget, der peger på Dilma Rousseff som medskyldig, og hun selv benægter ethvert kendskab, er problemet, at det tror det meste af befolkningen simpelthen ikke på.
Dilma Rousseff var fra 2003 til 2005 energiminister og dermed politisk ansvarlig for Petrobras, og fra 2005 til 2010 var hun kabinetschef i Lula da Silvas regering. Så hvordan kan hun være uvidende om så omfattende korruption, spørger brasilianerne.
Præsidentens redning kan paradoksalt nok blive landets økonomiske elite, der de seneste dage har strakt en hånd frem mod Dilma Rousseff. De økonomiske interesseorganisationer har tætte bånd til centrum-højrefløjens politiske partier, og de lover foreløbigt at frede hende, hvis det kan lykkes at blive enige om en række reformer, der skal sikre økonomisk genopretning og stabilitet. Det handler ikke om, at de politisk støtter Dilma Rousseff, som præsidenten for det brasilianske industrikammer, Robson Andrade, har udtalt til finansmediet Bloomberg. Det handler derimod om, at industriens repræsentanter frygter, den umiddelbare økonomiske situation yderligere forværres.
Om Dilma Rousseff overlever politisk på lidt længere sigt, afhænger dog af, hvad den igangværende undersøgelse af korruptionsskandalen i Petrobras ender med at konkludere. Og om det lykkes præsidenten at undgå en rigsretssag, som flere i oppositionen ønsker for at få klarhed over præsidentens rolle i Petrobras-skandalen. Og så er der folkets stemme. Allerede nu planlægges den næste store demonstration, som sandsynligvis vil finde sted omkring Brasiliens uafhængighedsdag den 6. september.
Skulle hun klare alle de skær, vil det fortsat være en vingeskudt præsident, der står i spidsen for Latinamerikas største og mest folkerige nation. Folkets tillid er tabt, og arbejderpartiet, PT, får meget svært ved at genvinde magten i Brasilien.

