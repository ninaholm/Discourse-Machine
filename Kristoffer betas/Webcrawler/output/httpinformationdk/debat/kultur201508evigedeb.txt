Den evige debat om DR
Danskerne vil foretrække en abonnementsmodel på DR frem for den nuværende licensordning, men ifølge eksperter kommer det næppe til at ske. Til gengæld kommer vi helt sikkert til at diskutere DR og licens de næste mange år
 I år blev ottende sæson af programmet X-Faktor vist – et af de programmer som er finansieret af licensen. Her ses et backstage-interview med auditiongængere fra en tidligere sæson.


 I den offentlige debat er der i årtier blevet udkæmpet en kulturkamp om DR. Det er i virkeligheden en slags stedfortrædende debat om kulturpolitik i bredere forstand, den handler om forholdet mellem offentlige og private løsninger, om forholdet mellem katedraler og underholdning – og forholdet mellem marked og stat.
»Det er ikke noget nyt, at vi har denne diskussion,« siger Stig Hjarvard, der er professor i medievidenskab på Københavns Universitet, »men det er tydeligt, at der lige nu er ekstra stor politisk opmærksomhed om den nuværende konstruktion af licensen.«
I dag har næsten alle en holdning til licens, fordi næsten alle betaler. Sådan var det ikke, da DR blev stiftet for godt 90 år siden efter inspiration fra britiske BBC. Dengang – som i dag – skulle man kun betale licens, hvis man havde et apparat, der gjorde en i stand til at modtage Statsradiofonien, og det var langtfra alle forundt. Men eftersom stort set alle borgere i dag har en computer eller en smartphone, der kan gå på internettet, er licensen blevet obligatorisk for moderne mennesker.
Og licensen er politisk ømfindtlig for DR. Det er et område, hvor man kan bearbejde institutionen fra politisk hånd, tilføjer professoren – og så handler det helt basalt om befolkningens vilje til at betale.
I løbet af ugen er DR’s akilleshæl blevet kritiseret fra flere sider, efter Jyllands-Posten mandag offentliggjorde en meningsmåling fra Wilke, som viste, at 62,8 procent af danskerne ville foretrække en abonnementsmodel, hvor de kun betalte for de programmer, de så og hørte. Hvis det altså var muligt. Til Information sagde Liberal Alliances medieordfører, Mette Bock, at medieudbuddet er eksploderet, og at borgerne godt ved, at de betaler for det, de ønsker, når de bevæger sig ud på det øvrige marked.
Så på linje med de knap 63 procent af de adspurgte i Wilkes undersøgelse argumenterede hun for, at medielicensen bør ændres til en mere fri abonnementsmodel, hvor borgerne kun betaler for de kanaler og programmer, de bruger.
Lydhørhed
Men abonnementsmodellen tror Frands Mortensen, medieforsker ved Aarhus Universitet, ikke på:
»Hvis befolkningen frit kan abonnere på DR’s seks tv-kanaler, så lad os sige, at kun en tredjedel vil abonnere på DRK. Ja, så mangler to tredjedele af de penge, der skulle bruges til DRK, i budgettet,« siger han og understreger, at DR vil skulle producere og betale for de samme udsendelser, selv om kun færre ser med.
»Dertil kommer, at det koster rigtig mange penge at administrere og teknisk etablere et betalingssystem.«
Heller ikke Stig Hjarvard tror på abonnementsmodellen, og han betoner, at uanset hvad man måtte mene om licenskonstruktionen, så har den to positive effekter: Den sikrer større uafhængighed fra statsmagten end traditionel skattefinansiering, og samtidig tvinger den til stadighed DR til at overveje, om man giver befolkningen det, de forventer, eftersom de betaler et relativt stort årligt beløb.
»Vi skulle nødigt ende med et DR, der er mere lydhørt over for politikernes end befolkningens ønsker,« siger han og nævner diskussionen om Ole Bornedals tv-drama 1864 som et vidnesbyrd om, at der er en klar politisk interesse for at ville styre DR mere.
Læs også: Reel licensdebat savnes
Søren Sandfeld Jakobsen er mediejurist ved Aalborg Universitet og har i mange år fulgt debatten om licens. Han mener ikke, konstruktionen kan fortsætte som i dag, eftersom mediebranchen har bevæget sig så voldsomt i forhold til det, der var DR og public services udgangspunkt. Men han tror heller ikke på abonnementsmodellen:
»For det første opstår der et finansieringsproblem, fordi der efter al sandsynlighed ikke vil være tilstrækkeligt mange danskere, der vil tegne abonnement på de mange tjenester, DR har i dag. For det andet vil der ikke være nok danskere, der vil tegne abonnement på de mere smalle tjenester – navnlig DRK, DR2 og nogle af de nyere kanaler – hvilket vil gå ud over informations- og oplysningsniveauet i samfundet og den demokratiske debat,« siger han og understreger, at han udtaler sig lige så meget som privatperson som juridisk forsker:
»Den model, der tiltaler mig mest, er nok at droppe hele konstruktionen. Omlæg det til almindelig skat, og sæt prisen ned til omkring 100 kroner om måneden, så det nogenlunde svarer til prisen for et Netflix-abonnement og er cirka en halvering af den licens, vi betaler i dag. Så får vi et DR, der pludselig kun har 2 mia. kr. at operere med, men som til gengæld skal koncentrere sig om det, der i de fleste danskeres øjne reelt er public service: Det som markedet ikke kan eller vil levere.«
Økonomisk kamp
Men ligesom Stig Hjarvard er Frands Mortensen skeptisk over for den løsning.
»En skattefinansiering vil gøre, at licenspenge bliver til skattepenge, som derfor vil indgå i de årlige finanslovforhandlinger. Og hvis man i en sen nattetime i Skatteministeriet i november står og mangler 200 mio. til ældreplejen, kan man snuppe det fra radio- og tv-støtten. Det kan man ikke, som det er nu, så der er en større sikkerhed for, at pengene bliver hos medierne, hvis licensen finansierer,« siger Frands Mortensen.
Bertel Haarder (V) er i Norge, hvor han tilbringer sin første rejse som kulturminister, og Information fanger ham på en telefonlinje fra Rosendal uden for Bergen. Han ønsker ikke at åbne for »noget som helst« vedrørende licensen, før han kender konsekvenser og alternative finansieringsmuligheder, siger han.
»Men jeg følger debatten, og den interesserer mig.«
Det var et bevidst ønske fra Bertel Haarders side, at Norge skulle være det første land, han som minister besøgte, eftersom nordmændene har mange af de samme udfordringer som danskerne. I Bergen har han besøgt sin norske kulturministerkollega, og med hende – en meget dynamisk dame som har givet ham adskillige ideer med hjem – har han også drøftet public service.
»Vi har brugt rigtig meget tid på NRK, den norske parallel. Det er præcis samme debat, de har i Norge, og derfor er det rigtig interessant at drøfte det med min kollega. Også fordi centrumhøjreregeringer er lidt mere åbne for ændringer end centrumvenstreregeringer,« siger han.
Bertel Haarder vil kun referere det, der står i regeringsgrundlagett, og afviser at give konkrete eksempler på, hvad der er public service, og hvad der ikke er.
I regeringsgrundlaget står, at regeringen vil afsøge opbakning til et mere »kvalitetsbåret« og »fokuseret« DR.
– Hvad betyder de ord?
»Det er andre ord for det forhold, at DR måske i lidt højere grad skulle koncentrere sig om public service. Jeg hører ikke til den restriktive type, så jeg håber ikke, vi skal lave for mange restriktioner,« siger Bertel Haarder.
»Men jeg er jo ny minister, og derfor er jeg lidt sparsom med meldinger.«

