IS tur-retur
LEDER


Hver tiende danske tilhænger af Islamisk Stater en purung pige, som falder for den globale terrorbevægelses løfter om et ubrydeligt søsterskab, deltagelse i det store kalifatprojekt og et liv i fromhed. De er typisk mellem 14-18 år og kommer i kontakt med IS via nettet, hvor kvindelige propagandister sidder klar ved tasterne for at lokke så mange søstre som muligt til kalifatet.Arrestationen af en 15-årig terrormistænkt pige fra den vestsjællandske by Kundby i denne uge understreger alvoren i den flirt med terror, som denne ret oversete gruppe unge kaster sig ud i.Som Information har belyst i ugens løb er hun langtfra alene. Herhjemme anslår kilder i PET, at mindst 15 danske piger er rejst til Syrien for at slutte sig til IS, men ifølge Informations kilder er en langt større gruppe piger i fare for at blive radikaliseret. Alene i København får myndighederne henvendelser hver eneste uge. Og en hel del af dem er om piger.Som den franske islamforsker Olivier Roy skriver i dagens Moderne Tider, er deret stærkt element af oprør i de unges valg af IS. For andengenerations-indvandrerne kan det være oprør mod forældre, der ikke er muslimske nok. For konvertitternes vedkommende er IS blot det stærkeste oprørsbrand på markedet.Det er mange andre forklaringer på, at unge danske piger bliver radikaliserede; dysfunktionelle familier, social isolation og en følelse af ikke at høre til. Men uanset hvad grunden til radikaliseringen er, så er modgiften indlysende. Som Muhammad Hee fra Københavns Kommunes exitenhed Vink i går sagde til Information, handler det omat udvikle de unge pigers kritiske sans, så de ikke tager alt, hvad IS fortæller dem for gode varer. Men som i enhver anden sekt er pigerne ofte hjernevasket, og det tager tid &ndash; tid, som myndighederne ikke altid har. Ifølge BT gik der da også kun tre måneder fra den 15-årige pige i Kundby konverterede til islam til hun blev arresteret.Hvis det for alvor skal lykkes at dæmme op for de unge pigers fascination af IS, er det imidlertid afgørende, at det danske samfund er i stand til at tilbyde et reelt alternativ. Både uddannelsesinstitutioner, arbejdspladser, organisationer og enkeltpersoner må være åbne nok til at inkludere de unge piger, også selv om de fortsat ønsker at leve et ekstremt religiøst liv og f.eks. bære niqab. Man kan jo altid håbe, at de som de fleste ungdomsoprørere vokser fra det med tiden.
