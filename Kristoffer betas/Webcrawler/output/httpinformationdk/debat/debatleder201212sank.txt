Sankt Sandberg
I stedet for lade Brian Sandberg fylde spalterne med falske og plantede udsagn om, hvorfor han forlader en kriminel gruppe til fordel for en anden, kunne det være interessant, hvis kræfterne blev brugt på at afdække kriminaliteten i Danmark


 Normalt kan man have en vis forventning om, at medierne kun knalder det gule »breaking«-skilt på de elektroniske platforme, når der virkelig er store nyheder på vej, og prioriterer avisforsiderne efter væsentlighedskriterier. Men i løbet af den seneste uge er især formiddagsaviserne kammet helt over i forherligelse af en hårdkogt kriminel.
Brian Sandberg, dømt for narkohandel og vold, er tilsyneladende skiftet fra rockerklubben Hells Angels til den rivaliserende gruppe, Bandidos. Sandberg er senest blevet dømt skyldig i at have bestilt et kølleoverfald, og han har gennem sit 46-årige liv tilbragt et tocifret antal år bag tremmer i danske fængsler.
Men Sandbergs skifte fra en kriminel gruppe til en anden kriminel gruppe bliver i medierne ophøjet til et skifte, der kan sammenlignes med en fodboldspillers skifte fra FC København til Brøndby, eller fra erhvervslivets top, hvis Nils Smedegaard Andersen skiftede Esplanaden ud med Vestas.
Den dømte Sandberg bliver ophøjet til rollemodel, og han bruger de velvillige medier til at iscenesætte sig selv. Bedste eksempel er, da Ekstra Bladet i midten af november fortalte, at Sandberg havde meldt sig ud af Hells Angels. Senere har samme avis – heldigvis ganske ærligt – ladet Sandberg fortælle, hvordan han af Hells Angels var blevet bedt om at lave interviewet med formiddagsavisen.
I stedet for lade Sandberg fylde spalterne med falske og plantede udsagn om, hvorfor han forlader en kriminel gruppe til fordel for en anden, kunne det være interessant, hvis kræfterne blev brugt på at afdække kriminaliteten i Danmark. For der findes mange relevante, journalistiske argumenter for at beskrive den kriminelle verden i Danmark, og vælger man at investere ressourcerne i det, kan det lade sig gøre.
Men det bør ikke ske ved at ophøje toppen af den kriminelle underverden til kendisfigurer på lige fod med Casper Christensen.

