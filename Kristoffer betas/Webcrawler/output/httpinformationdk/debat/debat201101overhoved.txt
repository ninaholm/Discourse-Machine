Hvad er overhovedet et sundt parforhold?
Diskussion om, hvad der konstituerer et ordentligt og sundt parforhold rykker konstant i disse år, mener stifter af datingsiden for utroskab, Sigurd Vedal, som derfor ikke ønsker at gøre sig til herre over, hvad der er rigtigt eller forkert. Desuden faciliterer hjemmesiden ifølge ham blot et behov, som allerede findes


 Når knap 50 procent af alle forhold er ramt af utroskab, kan man ikke klan- dre hjemmesiden for at skabe et problem, som allerede findes i stort omfang, mener stifter af Victoria- Milan.dk, datingsiden for folk i faste parforhold, Sigurd Vedal. De ønskede blot at skabe et forum, hvor man kalder en spade for en spade, forklarer han.
»Vi vil ikke forestille at være andet end det, vi er. Vi lavede på et tidspunkt en undersøgelse, der viste, at 30-35 procent af brugerne på almindelige dating-sites alligevel var i faste parforhold, og så vil vi hellere kommunikere lige ud af posen,« siger Sigurd Vedal.
»Hvis folk har til hensigt at være utro, så sker det jo under alle omstændigheder. Med eller uden vores hjælp.«
Sundt forhold?
Desuden kan man ikke nødvendigvis klart definere, hvad der udgør et godt og sundt parforhold, mener han.
»Det er jo en diskussion, som konstant bliver rykket i disse år. Ingen er helt enige om, hvad der konstituerer et sundt parforhold. Der er åbenlyst et behov for en hjemmeside som vores, hvis man kigger på, hvor mange medlemmer vi har. Men det er svært at tale om åbent, fordi alle vil jo gerne være perfekte mænd og koner,« siger Sigurd Vedal.
»Eksperterne er ikke alle enige om årsagerne til utroskab, men flere peger på, at vores behov for at være sammen med andre end vores partner bunder i den løbende større frihed, vi tillægger individet; karrieren, kvindefrigørelsen og så videre. Mange mener, at folk i højere grad forlanger at blive underholdt, og vores forventninger til livet er simpelthen højere end tidligere,« siger Sigurd Vedal.
»Jeg vil nødig promovere utroskab eller affærer, da jeg har været sammen med og er nu gift med den samme kvinde gennem 20 år. Men på samme tid tilbyder vi bare en service, som mange takker os for. Jeg skal ikke gøre mig til dommer over, hvordan folk lever deres liv. Jeg kan blot konstatere, at der er et behov.«
Men hvorfor er det nødvendigt at opfordre til utroskab? Én ting er at sige, her har du muligheden for at være utro. En anden er at sige, at det er en nødvendighed for at få et sjovt og interessant liv?
»Vi har cirka 25 procent af vores brugere, som bare bruger det til lidt web-flirt, og som ikke har intentioner om at møde nogle. Men det er forkert at formode, at vores site kun er et sex-datingsite. Det er vores brugere, der bestemmer reglerne ud fra deres egne grænser, og der er langt fra en web-flirt og så til faktisk at gøre det i virkeligheden,« siger Sigurd Vedal.
 
Interviewet ovenfor udgør den ene halvdel af Duellen i dagens avis - to synspunkter på samme emne. Læs det andet synspunkt ved psykolog og familieterapeut Annette Due Madsen, i Kærlighed er ikke at få - men at give

