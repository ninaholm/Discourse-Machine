Mortensdag-forliget i søndags
Uden bæredygtighedskommissionen, men med gæs, gaser og gæslinger snadrende udenom og ovenpå


 Som juleaften for langt de fleste nu om stunder er nok så stor en festdag som selve juledagen (25. december), er også mortensaften med gås eller and på bordet for længst blevet langt mere minderig end dagen derefter. Skønt 11. november dog er mortensdagen, da hellig Sankt Morten, som egentlig hed Martin, blev kåret til bisp. Meget mod sin vilje. Og derfor er det noget så symbolsk, at netop på sådan en mortensdag i søndags følte Enhedslisten sig tvunget til at indgå et finanslovsforlig med regeringen. Meget mod sin vilje.
Historien er den, at Enhedslistens gruppeformand og miljøordfører Per Clausen så sent som den 27. august i år på sit partis hjemmeside erklærede: »Bæredygtighedskommission skal på finansloven. – Hidtil har vi produceret og forbrugt ud fra en forestilling om, at Jordens ressourcer var uendelige, og at økosystemerne kunne absorbere ubegrænsede mængder af affald. Klimakrisen, fødevarekrisen og ressourcekrisen viser os, at vi tog fejl. Denne erkendelse tvinger os til grundlæggende at gentænke, hvordan vi forbruger og producerer, og hvordan vi måler og vurderer fremskridt og udvikling.«
Men der kom ikke nogen bæredygtighedskommission ud af mortensdag i søndags:
»Regeringen var fuldstændig afvisende. Dens forhandlere mente, at det var en rigtig dårlig idé, som man slet ikke har brug for,« sagde Per Clausen her i bladet i går.
»Man mener ikke, der er brug for nogen helhedsvurderinger og heller ikke, at der er behov for, at fagfolk uafhængigt af regeringen laver den slags analyser. Man synes, det ligger rigtig godt i ministerierne, og at regeringen allerede har helt styr på det. Jeg synes, det rejser spørgsmålet, om regeringen overhovedet mener det, der står i regeringsgrundlaget, alvorligt. Vil man have en egentlig grøn omstilling af hele økonomien, er det indlysende, at vi mangler en helhedsanalyse, der kan føre til konkret viden om, hvad vi skal gøre.«
Per Clausen oplever, at nogle i regeringen slet ikke har forstået, hvor nødvendig og omfattende en omstilling, der er tale om.
»Samtidig er nogle sikkert nervøse for, hvad der sker, hvis man først begynder at diskutere det.«
De nøjsomme og de fattige
Allerede en vis Jesus var opmærksom på, at Jordens ressourcer ikke er uendelige, og mente derfor, at det nu engang bliver de nøjsomme, der virkelig véd, hvad det fornøjelige er, de fattige og sagtmodige, der skal arve Jorden. Ikke de rige og mægtige, der mener, at menneskets materielle grådighed og krav om stadig mere økonomisk vækst (som følge af evige såkaldte fremskridt i videnskabelig og teknisk naturbeherskelse) ingen naturlige/guddommelige grænser har. Men det har Jorden. Den hellige Morten/Martin frygtede og afskyede derfor magt og gemte sig i en gåsesti, da kirken kom for at gøre ham til bisp og give ham magten.
Gæssene, gaserne og gæslingerne snadrede imidlertid uden om og oven på ham. Dengang som nu. De røbede Morten, som blev fundet, fanget og mod sin vilje gjort til biskop. Som Clausen og hans parti nogle århundreder efter på samme dag måtte indgå forlig, og imod hans og partiets vilje måtte gøre det uden det allervigtigste. Som netop ikke har med magt over naturen at gøre, men med anerkendelse af den og dens grænser.
Ganske godt i tråd med Clausen (og lad os da i Herrens navn så holde Jesus udenfor) har økonomi- og indenrigsminister Margrethe Vestagers eget radikale parti netop selv vedtaget et omfattende bæredygtighedsprogram, der også taler om nødvendigheden af »et paradigmeskift«. En »samfundsændring på niveau med overgangen fra bondesamfund til industrisamfund« i en proces, der »kræver politisk mod.« Alligevel mener Vestager tilsyneladende, at hendes regerings politik allerede nu så tydeligt tilkendegiver, at det er slut med Den Økonomiske Vækst (DØV) i materiel forstand, at det slet ikke er nødvendigt at tilkendegive det direkte i kommissoriet for en selvstændig kommission. Målt i vægt og rumfang skal investering og forbrug af den materielle natur ned på en tiendedel af det nuværende niveau i den vestlige verden, er det beregnet og internationalt vedtaget, men hvordan det skal ske i praksis, og hvad og hvor meget folk så skal have af arbejde i stedet for det naturødelæggende i virksomheder og butikker, de ellers har haft, behøver man åbenbart heller ikke en kommission til at komme med forslag til. Det véd regeringen allerede. Det har hele det danske folk for længst forstået. Anderledes kan hendes udtalelse dårligt fortolkes:
»Den finanslovsaftale, vi har indgået, repræsenterer bæredygtigheden i bredeste forstand, og jeg ville være ærgerlig, hvis vi skulle lægge yderligere initiativer i den dagsorden i skuffen og vente på en kommission, der måske først bliver færdig, når vi når frem til et folketingsvalg,«
Men vi kan da spise gås til.

