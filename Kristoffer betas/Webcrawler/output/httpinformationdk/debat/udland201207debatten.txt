Debatten, hverken Obama eller Romney tør tage
I kølvandet på fredagens skudmassakre i Denver skærpes kravet til en diskussion af den amerikanske våbenlovgivning. Men med få måneder til præsidentvalget, tør hverken Obama eller Romney røre ved den historisk betændte debat
USA er verdens mest våbenelskende land med flere skydevåben end mennesker. Alene civilbefolkningen råder over 270 millioner skydevåben. Det svarer til, at der er 88,8 skydevåben for hver 100 indbyggere. Her afprøves nye rifler ved en udstilling arrangeret af National Rifle Assosiacion.

Mens USA stadig prøver at forstå, hvad der fik en 24-årig mand til at skyde løs i en biograf i Aurora, Denver, rejser debatten sig endnu engang om, hvorvidt en tragedie som denne kalder på en stramning af den amerikanske våbenlovgivning.USA er det sted i verden, som har flest civile skydevåben. Tal fra United Nations Office on Drugs and Crime viser, at den amerikanske civilbefolkning har 270 millioner skydevåben. Det svarer til, at der er 88,8 skydevåben for hver 100 indbyggere. Alene med skydevåben myrdes hvert år mellem 8000 og 9000 mennesker i USA, og det svarer til mindst 22 mord om dagen, 365 dage om året.Statistikken ser ikke ud til at være aftagende, for fredagens skudmassakre i Denver har fået våbensalget til at eksplodere. Antallet af baggrundstjek, som våbenhandlerne foretager på de kunder, der ønsker at købe et skydevåben, er siden i fredags steget med 41 procent sammenlignet med ugen forinden, skriver Denver Post.En lokal våbenhandler melder, at der var kø ude foran hans butik kun få timer efter episoden.I tiltaltes hjem fandt politiet fire skydevåben samt kvitteringer på 6300 stykker ammunition. Alt sammen lovligt købt på internettet.På tideDet har fået politiske fortalere og modstandere af den frie våbenlovgivning til at kræve, at præsidentkandidaterne Barack Obama og Mitt Romney melder ud, hvor de står i forhold til debatten om den aktuelle våbenlovgivning.»Måske er det nu på tide, at de to personer, der vil være præsident i USA, fortæller os, hvad de vil gøre ved det her, fordi det er helt tydeligt et problem i hele landet,« sagde New Yorks borgmester, Michael Bloomberg, der er fortaler for en strammere våbenlovgivning, for få dage siden.Da Eric Harris og Dylan Klebold i 1999 dræbte femten mennesker, inklusive dem selv, på Columbine High School, krævede USA’s daværende præsident Bill Clinton en stramning af våbenlovgivningen.»Jeg ønsker ikke, at nogen fremtidig præsident skal være nødt til at tage til Columbine, eller til Springfield, Oregon, eller til Jonesboro, Arkansas,« sagde Bill Clinton dengang og henviste til tidligere skudmassakrer eksekveret af unge. I søndags, 12 år senere, rejste præsident Barack Obama til Colorado for at vise sin sympati for familierne til fredagens skudofre. Men i modsætning til Clinton berørte han ikke emnet våbenkontrol. Og det var ikke nogen fejl, forsikrer Det Hvide Hus: Obama ønsker ikke at bruge episoden til at diskutere våbenkontrol. Heller ikke Mitt Romney har lyst til at markere, hvor han står i debatten:»Jamen, jeg er en fast tilhænger af retten til at bære våben, men når følelserne lige nu er så overvældende, mener jeg virkelig ikke, at det er tid til at diskutere den politik,« sagde Romney kort efter skudmassakren.Stærke interesserDen amerikanske våbenlovgivning er historisk set et betændt emne at debattere, og med kun få måneder til præsidentvalget den 6. november kan det koste Obama og Romney dyrt at kaste sig ind i debatten, mener USA-ekspert og tidligere rådgiver ved den danske ambassade i Washington, Mette Nøhr Claushøj:»Den amerikanske debat om våbenlovgivningen er så politiseret, at Obama og Romney lynhurtigt ville blive angrebet for at slå plat på episoden i Aurora, hvis de går ud nu og enten forsvarer eller kritiserer loven,« siger hun. »En stramning af våbenlovgivningen er en stramning af en forfatningssikret ret. Hvis man går ind for våbenkontrol, vil man automatisk blive mødt af anklagen om, at man er anti-amerikansk,« siger Mette Nøhr Claushøj.»Og det har hverken Romney eller Obama brug for lige før valget.«Begge præsidentkandidater går ind for alle amerikaneres ret til at have våben. En ret, som blev indskrevet den amerikanske forfatning i 1791. Og den ønsker hverken Romney eller Obama at ændre på:»Romney vil ikke gå med til en stramning af våbenlovgivningen, men det vil Obama heller ikke. Som præsident er han landsfader for hele USA, og segmentet af våbenentusiaster i USA er på ingen måde bare en lille gruppe, man kan ignorere,« siger Mette Nøhr Clausen.Hun henviser blandt andet til den amerikanske interesseorganisation, National Rifle Association, NRA, som arbejder for privatpersoners ret til at bære våben.Den har omkring 4 millioner medlemmer og er blandt USA’s mest magtfulde lobbyist-organisationer, som er kendt for at give stor økonomisk støtte til politikere, der forsvarer retten til at bære våben. »Fra et dansk perspektiv virker muligheden for at diskutere den amerikanske våbenpolitik oplagt, men for amerikanerne er retten til at bære våben ikke en ret, de på nogen måde har lyst til at give afkald på,« siger Mette Nøhr Claushøj.»Det handler ikke om, at de synes, det er fedt at kunne meje folk ned, men lige siden USA blev oprettet, har en skepsis mod statsmagten siddet dybt indgroet i den amerikanske kultur. Den amerikanske ideologi indeholder borgernes ret til at kunne forsvare sig. Hvis man piller ved lovgivningen, begynder man også at pille ved den amerikanske selvforståelse,« siger hun.
