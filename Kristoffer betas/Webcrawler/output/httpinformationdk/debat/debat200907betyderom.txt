Hvad betyder omdeling af forsendelser for miljøet?
Håndtering og omdeling af breve og reklamer påvirker lige som al anden aktivitet vores økosystem. Der er dog en stor kløft mellem mange forbrugere og afsenderes opfattelse af miljøpå-virkningen og realite-terne. Det øger mulig-heden for, at vi træffer forkerte valg til skade for miljøet


 Både det offentlige og private virksomheder mærker i disse år et pres for at flytte deres kommunikation fra papir til digitale medier, når de skal forbedre deres CO2-profil. Senest har det offentlige besluttet at digitalisere kommunikationen med borgere og virksomheder fra 2012. Der kan være gode grunde til at digitalisere kommunikationen, men de har ikke rod i miljøargumenter.
Breve og reklamer forårsager CO2 - men hvor meget?
Vi har i Post Danmark undersøgt CO2-belastningen for et almindeligt brev - hvor alle forhold er taget med. Og det er formentlig en overraskelse for mange, at den største belastning opstår, når brevet skrives på computer. Det skyldes, at energiforbruget fra computeren under brevskrivningen er større end miljøbelastningen fra papirfremstillingen. Miljøbelastningen fra papirfremstillingen kompenseres endvidere senere ved energigevinsten ved forbrænding eller genbrug af returpapir.
Ser vi på Post Danmarks andel til sortering, transport, distribution, og medtager papirets belastning af miljøet, bliver den samlede CO2-belastning for et typisk standardbrev på under 30 gram CO2. Det svarer eksempelvis til CO2-belastningen for en køretur på 200 meter i en ny familiebil.
Udslip og opfattelse
Grafisk Arbejdsgiverforening har undersøgt opfattelsen af belastningen for tryksager. Den viser, at en betydelig del af danskere tror, at omdelingen af reklametryksager er blandt de forhold, der udleder mest CO2 blandt en række valgmuligheder. Til eksempel er der næsten dobbelt så mange, som tror, at det årlige antal modtagne reklamer udleder mere end at skrue en grad op på radiatoren. At surfe på nettet en time mere om dagen anser næsten ingen som en miljøbelastende aktivitet. Men fakta viser noget andet. Det forårsager langt mere CO2-udslip at skrue en grad op for radiatoren end det årlige udslip for en modtager af reklamer. Udslippet fra reklamer svarer til gengæld til at være på nettet en time om dagen.
For en gennemsnitshusstand betyder det en årlig CO2-belastning på 18 kg for at sende og modtage breve. Lægges hertil reklametryksagernes bidrag på 74 kg CO2, udgør breve og reklamer i alt en belastning på 0,7 pct. af en husstands samlede udledning af CO2.
Og for nu at sætte miljøbelastningen fra forsendelsen af et brev i et yderligere perspektiv: Hvis du foretager en søgning på nettet, har du været skyld i udledningen af cirka syv gram CO2. I regnestykket indgår både netværk, servere og den hjemmecomputer, der foretager søgningen. Tre til fire søgninger på nettet udleder derfor lige så meget CO2, som at sende et brev.
Digitalt ikke bedre
Digitale løsninger giver vel store CO2-besparelser?
Sender du en e-mail, vil den største miljøbelastning være energiforbruget til computeren, når beskeden skrives, som vi også så det fra brevet. Men også den efterfølgende tid til at læse beskeden på skærmen hos modtageren har betydning. Så når det tages i betragtning, at de forskellige kommunikationsformer hver for sig har en meget begrænset miljøpåvirkning, og på forskellig vis påvirker miljøet, bliver konsekvensen af at skrive et brev frem for at sende en e-mail meget begrænset.
Det gælder også for masseproducerede breve, hvor energiforbruget til at fremstille forsendelsen bliver uden betydning på grund af automatiserede processer. Men selv her bliver forskellen mellem at anvende almindelige breve frem for en digital løsning uden større betydning. Det viser en ny undersøgelse fra e-Boks.
Brugerne af e-Boks sparede årligt under et kilo CO2 ved at modtage deres forsendelser elektronisk frem for papirdokumenter distribueret af Post Danmark. Det er i det større klimaregnskab for en husstand helt uden betydning, og det vil eksempelvis være 33 gange mere CO2-besparende at udskifte én almindelig 60W pære med en energisparepære end at få sine dokumenter digitalt.
Budskabet er ikke at bagatellisere miljøbelastningen ved fysiske forsendelser. Post Danmark skal sammen med de øvrige led i kæden hele tiden arbejde med en god miljømæssig standard og tilbyde tilfredsstillende løsninger - også miljømæssigt. Men proportionerne skal på plads, så afsendere af post og forbrugerne kan træffe valg på et rigtigt grundlag.
Søren Boas er miljøchef i Post Danmark

