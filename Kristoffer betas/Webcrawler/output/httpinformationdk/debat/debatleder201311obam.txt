Obama på tynd is
LEDER


 
	For blot en måned siden lignede Det Republikanske Parti en synkende skude. Tea Party-fløjen i Repræsentanternes Hus og nogle få sympatisører i Senatet blev af partiets ledere bebrejdet for at have skudt langt over målet. Hvordan kunne de have lukket forbundsadministrationen ned i 17 dage og bragt USA på randen af bankerot uden at høste bare en lille gevinst, lød kritikken fra højre og venstre. Præsident Barack Obamas sundhedsreform – republikanernes skydeskive – havde overlevet et frontalangreb. Trods nogle tekniske problemer med den website, hvorpå man kunne erhverve sig en sygesikring, syntes Obama-æraens største politiske triumf umulig at stoppe. I løbet af nogle få år ville alle amerikanere være dækket af en sygesikring; endnu engang var det lykkedes for demokraterne at få gennemført et bistandsprogram, der i generationer fremover ville sikre partiet loyalitet fra en stor vælgergruppe.

	I dag, en måned senere, hænger sundhedsreformen i laser, og Obamas lederskab befinder sig i den absolut værste krise gennem fem år i Det Hvide Hus. Støtten til præsidentens lederskab og til hans parti er styrtdykket. Obamas hidtil største aktiv, amerikanernes tillid til hans vederhæftighed, har fået et hak. De seneste målinger viser, at et flertal ikke længere stoler på ham og endda tror, at han lyver. Miseren kan delvist tilskrives folkelig vrede over den inkompetence, regeringen har udvist under gennemførelsen af sundhedsreformen, som blev lanceret 1. oktober. Opgørelser viser, at kun 106.000 amerikanere har købt en sygesikring i de første seks uger. Man havde regnet med seks gange så mange.

	Det er alt for lidt, dersom den markedsbaserede sundhedsreform skal hvile i sig selv finansielt. Princippet er enkelt. Reformen pålægger forsikringsselskaberne at dække alle ansøgere, også dem der i forvejen er syge eller tilhører en høj risikogruppe. Den hermed øgede udgiftsbyrde skal dækkes af præmier indbetalt af de nye og raske forsikringstagere, for hvem det er obligatorisk at have en sygesikring fra 1. januar. Hvis mange af disse udebliver, tvinges selskaberne til at forhøje præmierne, hvilket vil undergrave én af reformens formål: at gøre sygesikring betalelig for alle.

	Men præsident Obama er fremfor alt snublet over noget andet. Inden vedtagelsen af loven i 2009 lovede han flere gange, at folk, der i forvejen har en privat sygesikring – det drejer sig om 14 mio. amerikanere – kunne få lov at beholde den. Men reformen har lagt en bund under den dækning, alle borgere skal have, som inkluderer ydelser, mange ikke har brug for. Millioner med en forsikringspolice, som ligger under den nye og højere minimumstandard, har derfor fået deres dækning annulleret. I stedet har selskaberne tilbudt dem en ny og dyrere sygesikring med et ramaskrig til følge. Republikanerne har længe varslet, at netop dette ville ske – at Obama havde solgt reformen til en middelklasse og de mere velhavende under falske forudsætninger.

	Protesterne er derfor fuldstændig legitime. Præsidenten måtte i sidste uge krybe til korset og indrømme, at han havde vildledt befolkningen. Republikanerne hoverer, og demokratiske lovgivere i udsatte valgkredse har åbent taget afstand fra deres leder.

	Obama foreslog i sidste uge at give de berørte forsikringstagere et ekstra år, inden de pålægges at opgradere deres sygesikring, men det vil kaste grus i maskineriet. Hvor skal selskaberne få penge til at dække udgiftstunge nye forsikringstagere? Er det legalt for en præsident at lave om på en lov? Tilsyneladende kom Obama med denne udmelding uden at have rådført sig med de berørte parter.

	Hvis disse alvorlige kiksere var sket på en ellers pletfri baggrund, havde mange nok været villige til at tilgive præsidenten. Det er ikke tilfældet. Tværtimod har Obama efter sit genvalg sidste år virket som en uengageret præsident højt hævet over den personlige integritet, man normalt forventer af politiske ledere.

	Hver gang noget går galt, er han dårligt informeret (i NSA-affæren), eller også lover han noget, han ikke kan holde (Syrien). Alt det slider på Obamas troværdighed og sår tvivl om hans evne og styrke til at rette op på de skrøbelige statsfinanser, redde sundhedsreformen og få en immigrationsreform vedtaget i hans sidste embedsperiode.

