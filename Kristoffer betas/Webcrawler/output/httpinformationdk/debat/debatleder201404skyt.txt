Ud af skyttegravene
LEDER


 
	Automatgeværerne har løsnet en del skud i den seneste uge, efter at Information kritiserede kønsfordelingen i Roskilde Festivals musikprogram – 85 pct. mænd og 15 pct. kvinder.

	Her er nogle af de tilbagevendende riposter fra skeptikere: 1) Skal vi nu til at tale om 50/50-kvoter igen? 2) Roskilde ville aldrig bevidst booke mod kvinder. 3) Findes der ikke vigtigere problemer, ikke mindst globalt? 4) Skal vi så også se på andre fag, såsom murer- og sygeplejerfagene? 5) Roskilde booker jo bare kvalitet, længere er den ikke. 6) Der er alligevel ikke så mange kvinder i musiklivet, så festivalen ville gå på kompromis, hvis de bookede flere.

	Modsvar formuleret i kommentarsporet på Information og på Facebook, som giver en idé om, hvor dybt nedgravede positionerne er i kønsdebatten. Man er så langt nede i sin egen skyttegrav, at man slet ikke kan høre, hvad der bliver sagt ovre hos fjenden. Og i det øjeblik man hører bare en kvist knække i ingenmandsland, skyder man vildt i blinde.

	Det sker bestemt også med modsat feministisk fortegn, men i den verserende debat har det især været kønskonservative og antifeministiske udsagn, der har været præget af rygradsreaktioner. Det er en skam, for diskussionen handler ikke om at placere skyld eller klynge nogen op, men om at ruske op i gamle vaner og strukturer. Og specifikt spørge til, hvad man kan ønske sig af en enorm magtfaktor i dansk musikliv, når det kommer til et af vor tids stadig presserende problemer: ligestilling.

	Bør festivalen ikke – med sin erklæret politisk aktivistiske profil – gøre ord til handling inden for deres kernekompetence: musik?

	Og svarene på riposterne? 1) Nej. 2) Sandsynligvis ikke. Der er snarere tale om en ureflekteret gentagelse af gamle herskende magtstrukturer. 3) Det ene udelukker ikke det andet. 4) Det kan vi godt, men det er en anden diskussion med nogle andre problemstillinger. 5) Kvalitetskriterier kan også være ensidige og diskriminerende, især hvis de er ureflekterede. 6) Virkelig? Hvis festivalen havde booket sølle 12 kvindenavne mere var de oppe på 25 procent. Er det for meget forlangt?

