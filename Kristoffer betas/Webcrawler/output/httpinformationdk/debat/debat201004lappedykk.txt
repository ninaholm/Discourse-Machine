Lappedykkeren og homo empathicus
Plus Brian Mikkelsens omvendelse til socialisme eller hvad det nu er


 Min økologiske indvielse fik jeg i 1959 ved at læse Thorkild Bjørnvigs »Lappedykkeren« i hans netop udgivne digtsamling Figur og Ild ... Kommet så langt finder den evige afbrydelse sted, som på én gang gør journalistikken så irriterende og så uimodståelig: I dette tilfælde et dagsaktuelt ritzau-telegram, der i øjeblikket simpelt hen ikke er til at modstå (for en journalist). Skønt det handler om noget helt andet – tilsyneladende:
»Brian Mikkelsen fortryder privatiseringer. »Både Københavns Lufthavne og TDC’s kobberkabler er så vitale dele af samfundets infrastruktur, at de aldrig skulle havde været solgt til private.« Det siger økonomi- og erhvervsminister Brian Mikkelsen (K). Staten solgte i 1998 hele det daværende Teledanmark – og få år senere broderparten af lufthavnen – til kapitalfonde. »Når man sidder i en kapitalfond, tænker man ikke på den danske stats ve og vel. Så tænker man på sine aktionærer,« siger han til Morgenavisen Jyllands-Posten. 
Erfaringerne med de to privatiseringer, blandt andet med stridighederne om andre aktørers adgang til telenettet og beskyldninger om høje priser og lange køer i lufthavnen, har gjort ministeren skeptisk. »Jeg har tidligere været ihærdig tilhænger af at privatisere mest muligt. Det er jeg ikke mere. Både af praktiske årsager, men også fordi jeg mener, at der er nogle ting, som er vigtige for staten at have indflydelse på. I regeringsgrundlaget fra 2001 står der ellers, at regeringen skal ’gennemgå alle statslige aktieposter med henblik på et salg’.« 
Praktiske årsager
Elskværdigt undlader Ritzaus Bureau at oplyse, hvem der i 1998 og få år senere var statsminister i Danmark: Socialdemokraten Poul Nyrup Rasmussen. Med partifællen Mogens Lykketoft som finansminister og Det radikale Venstres Marianne Jelved som økonomi- og vicestatsminister. Og med SF som parlamentarisk grundlag ...
Man har et standpunkt, til man tager et nyt. Og gudskelov for det: Vi har jo alle ret til at blive klogere. Det eneste, man kan forlange, er, at folk så forklarer for det første, hvad der har gjort dem klogere, og for det andet, hvorfor de tidligere var så dumme. 
Brian Mikkelsen kommer med noget af det første: »Praktiske årsager,« siger han, »men også fordi jeg mener, at der er nogle ting, som er vigtige for staten at have indflydelse på.« Men hvilken fundamentalistisk religion eller ideologi forhindrede ham førhen i at se det?
Og så Socialdemokraterne? Kunne vi ikke snart få en forklaring? Lykketoft? Nyrup? Og for så vidt også Jelved? Eller er det sådan, at i dag går Socialdemokraterne og SF og for så vidt også de radikale ind for højreorienterede kapitalistiske privatiseringer, mens den konservative Brian Mikkelsen foretrækker venstreorienterede socialistiske nationaliseringer? Eller det snarere sådan, at alle disse ord og begreber, er blevet udslidte ludere til fals for hvad og hvem som helst? Som da staten for halvandet år siden blev sat til at hjælpe kapitalismen ud af ’finanskrisen’. 
Når Jeremy Rifkin i sin artikel i lørdagsavisen – »En sand global biosfæreøkonomi kræver global empatisk omfavnelse. Vi må lære at se os selv som én art – som homo empathicus« – bruger ordene, synes de til gengæld at opnå nogen troværdighed. 
Revolution
Han taler om »en tredje industriel revolution, der kan udvide den empatiske følsomhed til hele menneskeheden og biosfæren. Internetrevolutionen falder sammen med en revolution inden for vedvarende energi, der baner vej for en bæredygtig, post-kulstof økonomi, som vil blive på en gang globalt forbundet og lokalt styret. I det 21. århundrede vil milliarder af mennesker kunne omdanne deres bygninger til minikraftværker, hvor vedvarende energi kan ’høstes på stedet’, lagres og deles peer-to-peer på tværs af lokale, regionale, nationale og kontinentale energinetværk, der fungerer som internettet. Open source-deling af energi vil som open source-deling af oplysninger blive anledning til samarbejdende energinetværk som de samarbejdende sociale rum, der allerede findes på internettet.«
Dette perspektiv stod bestemt ikke lysende klart, dengang jeg i 1959 læste: Med halsens fuldendte bøjning,/ næbbets slanke lanse/ sigter den på mig, svajer/ og følger, som ville den danse,/ den mindste af mine bevægelser,/ yndefuld, vagtsom og fin –/ men kroppen blir passivt stående/ lodret som hos en pingvin.// Den flyver ikke, som ventet –/ en olieplet på dens bryst/ er mygt blevet infiltreret,/ har lammet dens evne,lyst/ til at kalde, parres og yngle,/ svømme, flyve og dykke,/ jage, fange, fortære –/ hele dens legemslykke;/ har ramt den som dødelig sygdom:/ en dråbe, en flydende kim,/ og den mineralske spedaskhed/ klistrer dens fjer som lim.// Nedskrevet til et vraggods/ blandt brædder og dunke på sandet ...
Også jeg har tilladt mig siden at blive – noget – klogere (bilder jeg mig ind). Men at dele af det moderne samfund med alle sine »statslige nationaliseringer« og »kapitalistiske privatiseringer« er ved at være slidt op, demonstreres – efter en boreplatforms-eksplosion – i disse dage af olieudslippet på 30 gange 30 kilometer ud for den amerikanske delstat Louisiana ...

