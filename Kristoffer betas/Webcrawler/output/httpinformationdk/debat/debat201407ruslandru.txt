Rusland ruster sig til kamp imod resten af verden
I dag handler den russiske drøm om igen at blive en stormagt, der kan indgyde respekt ved at indgyde frygt


 De tomme butikshylder og køerne af folk, der venter på at købe toiletpapir, er for længst historie. Men russernes materielt forbedrede liv førte ikke til demokrati. Det endte i genoplivelse af stormagtsfantasier. I dag handler den russiske drøm igen om at være stormagt og om at kunne indgyde respekt ved at indgyde frygt. Lyninterview, jeg har foretaget på gaden, munder ud i de samme fraser: »Først triumferede vi ved de Olympiske Lege i Sotji, så vandt vi Krim tilbage, og så blev vi verdensmestre i ishockey. Alle troede, at Rusland var gået i knæ. Men det var kun for at snøre kampstøvlerne.«
I næsten 20 år fortalte russerne sig selv, at de var i færd med at opbygge et vestligt samfund. Nu er det liberale slør revet af. Ingen leger længere ’Vi vil være som Vesten’-legen. Vesten ses i dag som afstumpet, sjælløs og kalkulerende, hvorimod hjertensgode Rusland er hjemstavn for åndelighed og inderlighed. Over for et Vesten, der er dømt til at gå til grunde i sin egen dekadence, træder Putin ind i rollen som forkæmper for traditionens værdier, siger man.
Rusland er bytte for en fundamentalistisk vækkelse. Det er blevet farligt at indrømme, at man er ateist, farligt at tage hul på en religionskritisk diskussion. Patruljer af frivillige overfalder homoseksuelle på gaden, prygler dem, undertiden med dødelig udgang. På internettet foregår for tiden en afstemning, om, hvorvidt fastfood-kæden McDonalds skal forbydes i Rusland. På kun få dage har titusinder skrevet under.
’Patrioterne’ opfordrer til kun at feriere i Rusland, og gør man det på Krim, udbetaler Kreml en feriebonus. Med kontanter skal kærligheden til Putins nye Rusland belønnes. Fremmedsprog vækker mistro. Glem Sorbonne, studér hellere hjemme, siger man. Russiske forskeres adgang til udlandet underlægges restriktioner, og for nylig vedtog den russiske statsduma en lov, der forbyder adoption af ​​forældreløse børn til udlandet, selv hvis de skulle lide af livstruende sygdomme.
Bliver Ruslands parlamentsmedlemmer syge, søger de dog gerne til udlandet for at lade sig behandle, ligesom de som den naturligste ting i verden sender deres børn til vestlige universiteter, skjuler deres penge i vestlige banker og køber ejendomme i Vesten.
Afsked med Europa
For 300 år siden åbnede zar Peter den Store et vindue til Europa. Det er Putin nu igen ved at spigre til. På det punkt er han ikke anderledes end kommunisterne.
Rusland vender sig mod øst. Den såkaldte eurasianisme er i dag den højeste mode, og Den Eurasiske Union tales op til at være pendant til EU. I dagens Rusland tager vi nu afsked med Europa. Hver dag viser tvudsendelser om Kina, som vores regering satser på som forbundsfælle. Sidste år steg det russiske folks positive holdning over for Kina med 40 procent. Kreml siger åbent, at Vesten – før som nu – er Ruslands hovedfjende.
I dagens Rusland får Vesten skylden for alt, der overhovedet er gået galt: Sovjetunionens sammenbrud, Tjernobyl-katastrofen, ​​ubåden Kursks forlis. Selv internettet, lyder en skør teori, skal være opfundet af vestlige efterretningstjenester.
Rusland ruster sig til kamp mod resten af verden og fungerer i stigende grad som magnet for al verdens antivestlige kræfter. Rusland bruger atomvåben og energiressourcer som argumenter. Det puster sig op ved forventningen om kommende storhed og minder i stadig mere fatal grad om Hitlertyskland i 1930’erne. I de seneste meningsmålinger udtrykker 71 procent vekslende grader af mishag over for Vesten, især USA. Dog køber russerne kun vestlige smartphones, computere, fjernsyn og biler.
De bedste rejser
En ny udvandringsbølge skyller hen over landet, den største siden Sovjetunionens sammenbrud. Det er de bedste af os, der søger væk. Det er de russere, der troede, de skulle være med til at opbygge et europæisk Rusland. I Moskva skal vi vænne os til, at vores læger i stigende grad er tadsjikere eller usbekere. Russiske læger er for længst forsvundet.
Man behøver hverken at læse aviser eller betragte de køer, der danner sig foran de europæiske ambassader i Moskva for at forstå det klima, som er under udvikling i Rusland i dag. Her er nogle udpluk fra mine gadeinterview:
»I 1990’erne drømte vi om at omdanne Rusland til et vestligt land. Jeg var med i Memorial, som arbejdede for at dokumentere og mindes sandheden om Stalintidens undertrykkelse. I dag har ingen brug for vores bevægelses indsats. Der tales nu om at give byen Volgograd sit gamle navn – Stalingrad – og om Ruslands behov for en stærk mand, der kan genoplive Imperiet. Jeg lever dagligt med følelsen af, at vi har tabt slaget.«
»Jeg udvandrer, fordi jeg er lesbisk. Min partner og jeg har to børn. Vi er bange for, at staten vil tage dem fra os og anbringe dem på børnehjem.«
»Min far er antivestlig. Han siger, at det i dag kun er forrædere, der vil forlade Rusland. Men jeg hader slavementaliteten hos mennesker, der går i kirke og med kors, og bagefter kan finde på at stjæle eller myrde. Jeg skrev på Facebook, at jeg er tilhænger af Maidan i Ukraine. Du kan ikke forestille dig, hvor mange hadefulde og uhumske kommentarer jeg fik. Nu foregår det på Facebook, snart breder det sig måske til gaderne.«
»For et år siden ville vi aldrig have troet, at vi skulle forlade vores land. Nu har vi pakket kufferterne. Det vil komme til at vare længe, før man igen kan føre et normalt liv her.«
I stedet for freden vælger russerne krigen. I stedet for fremtiden vælger de fortiden. Mens jeg skrev på denne artikel, fik jeg et telefonopkald. En stemme sagde i telefonen:
»Jeg har læst dine bøger, dine artikler. Jeg har bemærket, hvordan du konstant sviner Rusland til. Du er en forræder. Vi skriver jeres navne op. Snart kommer jeres tid.«
Jeg lagde røret på og gik hen til vinduet med en følelse af, at den tid allerede kan være begyndt.
Svetlana Aleksijevitsj er hviderussisk forfatter og journalist

