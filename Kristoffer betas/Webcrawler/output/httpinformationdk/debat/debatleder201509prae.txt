Præmiedanskere
LEDER


 I går blev verden rystet af de ubærlige billeder af et dødt kurdisk flygtningebarn fra Syrien på en tyrkisk strand. I dag mødes den danske regering med Folketingets partier. For at indlede forhandlingerne om hvordan reglerne for dansk statsborgerskab kan strammes.
Der er ingen sammenhæng mellem den dagligt eskalerende flygtningekrise i Syd- og Centraleuropa og den danske udlændingepolitik. Og alligevel er der. For den danske debat om skærpede krav for statsborgerskab siger en del om, hvad det er for et problem, den danske regering finder det mest relevant at gøre sig til løsning for. At hjælpe flygtninge derude eller stramme reglerne for udlændinge herhjemme?
Vi kender svaret, og det efterlader os med spørgsmålet: Hvad er det egentlig for et land, vi ønsker at være?
Foreløbig har udlændinge- og integrationsminister Inger Støjberg (V) sat alt ind på at gøre Danmark til en nation, hvor man ikke længere kan regne med Justitsministeriet.
Venstre-regeringen agtede indtil i går at fratage 2.500 herboende udlændinge det statsborgerskab, de via Justitsministeriet før sommerferien fik meddelt, at de var berettigede til. Heldigvis valgte Liberal Alliance sammen med oppositionen at blokere for regeringens skændige forehavende, og derfor må Inger Støjberg nu modvilligt give disse mennesker, hvad Folketinget allerede én gang har besluttet at give dem.
Det er godt for de 2.500 kommende danske statsborgere, men det er skidt for landet, at vi har en regering, der indtil det sidste var rede til at trodse enhver anstændighed og skalte og valte med virkelige menneskers virkelige liv ud fra strategiske, indenrigspolitiske hensyn.
Grund til overraskelse? Næ, Venstre har for længst smidt tidligere tiders borgerlig humanisme, og med forsøget på at tilbagerulle statsborgerskaberne har Inger Støjberg vist, at partiet sagtens kan finde på stramninger uden hjælp fra Dansk Folkeparti.
Til gengæld synes vejen banet for fremtidige stramninger, når Folketingets partier i dag mødes til de indledende forhandlinger om reglerne for tildeling af statsborgerskab. Ikke alene Venstre og Dansk Folkeparti har blokken fuld af forslag til stramninger. Socialdemokraterne har bebudet forslag, der på nogle områder går længere end det, regeringen på forhånd har lagt op til, og det er ellers slemt nok.
Fremover vil regeringen kun tildele statsborgerskab, hvis man behersker det danske sprog på det samme niveau som de udlændinge, der skal have autorisation til at arbejde som sygeplejersker eller læger. Desuden ønsker regeringen at gøre den forkætrede indfødsretsprøve endnu vanskeligere, så endnu flere udelukkes fra statsborgerskab. Men det er netop en del af pointen, lod Inger Støjberg forstå torsdag i Jyllands-Posten: »For mig er et dansk statsborgerskab noget helt særligt. Det skal man gøre sig fortjent til og være villig til at række ud efter. Derfor vil vi gøre det markant sværere at få dansk statsborgerskab.«
Regeringen ønsker med andre ord i højere grad at gøre statsborgerskabet til en præmie for vellykket integration frem for at lade den være en del af selve integrationsprocessen, som det er i andre lande.
I Berlin holdt kansler Angela Merkel forleden en tale, der udstiller det nationale danske snæversyn. Merkel slog således fast, at Tyskland som nation er forpligtet til at påtage sig et både politisk og økonomisk ansvar i den aktuelle flygtningekrise. Hun appellerede samtidig direkte til det tyske folk om at stille sig på de forfulgtes side over for alle dem, der vil lukke grænsen for flygtningene og stramme udlændingepolitikken.
I Danmark skorter det ikke på politikernes medfølelse med de forfulgte og forfærdelse over at se et dødt barn i strandkanten. Men vil vi hjælpe andre børn og voksne i akut nød i den største flygtningestrøm siden Anden Verdenskrig? Eller vil vi bruge vores kræfter på at udelukke herboende udlændinge fra at få dansk statsborgerskab?
Vi kender desværre svaret, og vi burde også kende eftertidens bedømmelse af det svar. Vi skal nok ikke forvente en præmie for indsatsen.

