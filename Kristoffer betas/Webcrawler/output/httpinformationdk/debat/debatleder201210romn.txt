Romney går efter Obama



 Det var ikke svært at forudsige. Republikaneren Mitt Romneys eneste chance for at genoplive sin problematiske præsidentkampagne var at gå i offensiven mod den demokratiske rival, Barack Obama, i den første af tre tv-dueller onsdag aften.
USA’s præsident var derimod ikke villig til at løbe nogen stor risiko. Han er foran i meningsmålingerne; et uafgjort resultat vil efter alt at dømme fastholde status quo, hvor han står til at vinde en betydelig sejr 6. november. Så Obama spillede cool, han undgik at blive for aggressiv og ivrig og førte sig frem som en erfaren præsident, der ved, hvad embedets tunge ansvar indebærer. Det var udgangspunktet og dynamikken i de to kandidaters første tv-debat.
Set i det lys var det formentlig uundgåeligt, at Romney ville score godt på point. Indtil onsdag så det for mange ud, som om han ville gentage de republikanske senatorer Robert Doles og John McCains katastrofalt dårlige valgkampagner i henholdsvis 1996 og 2008. Det lå nu aldrig i kortene. Romneys force har altid været et skarpt intellekt. Han kan utrætteligt debattere hele natten lang og aldrig tabe tråden. Det viste han med imponerende selvsikkerhed under 16 debatter i primærvalgkampen, som han alle vandt.
Men præsidentvalgkampe bliver meget sjældent vundet i tv-debatter. De eneste eksempler er John F. Kennedy i 1960 og George W. Bush i 2000, og her bør man indføje, at Kennedy vandt med en så smal margin, at historikere stadig er tvivl om, hvorvidt der blev snydt ved optællingen. Vi ved endvidere, at Gore vandt 600.000 flere stemmer end Bush, og at det i sidste instans var Højesteret – ikke vælgerne – som forærede Bush sejren i Florida. Det ville derfor være en sensation, hvis Romney skulle gå hen og vinde præsidentvalget ene og alene på baggrund af denne tv-debat.
Men vandt Romney virkeligt denne tv-duel? Det var den udbredte opfattelse hos kommentatorer i begge lejre, der skulle give en hurtig bedømmelse på kabel-tv-stationerne. Her skal man dog erindre, at amerikanere nærer en sund mistro til ’talking heads’ på skærmen. De kan godt lide at danne sig deres egen mening, ikke mindst de partiuafhængige vælgere i 7-8 svingstater, hvis stemmer Obama og Romney kæmper bravt om.
Interessant er det derfor, at både republikanere og demokrater så Romney som sejherren. Hans tilhængere jublede over at se ham gå frygtløst efter deres antihelt Obama og fremlægge en tilsyneladende sammenhængende konservativ vision for de næste 4-8 års regeringsførelse. Obamas tilhængere var derimod chokerede over deres kandidats angiveligt livløse optræden. Hvorfor gik han ikke efter Romney og gjorde det af med ham på stedet, spurgte de i desperation.
Men det egentligt afgørende er, hvilken konklusion de tvivlende og uafhængige vælgere drager af tv-debatten. De er som regel skeptisk indstillede over for begge partiers kandidater, og de stemmer ikke per autopilot, men sørger for at sætte sig ind i tingene. Her ligger der en indbygget fare for Romney, fordi han flere gange syntes at bevæge sig væk fra sit partis konservative dagsorden, hvad angår økonomisk politik. Det stod f.eks. ikke klokkeklart for seerne, hvordan han vil reducere budgetunderskud og statsgæld og samtidig sænke skatterne. Det strider mod sund fornuft, men den klarede Romney med følgende udsagn: »Ingen økonom kan påstå, at min skatteplan øger budgetunderskuddet med 5.000 mia. dollar, når det er min opfattelse, at den ikke gør det.« Det svarer til den enevældige konges udsagn: »Vi alene vide.«
Romney fik også lov til at kritisere Obamas sygesikringsreform og den skærpede regulering af finanssektoren og til at love en annullering af begge love uden at forklare, hvad han vil sætte i deres sted. Så, ja, Obama var ikke god til at holde Romney til ilden og bestride gyldigheden af hans modstridende synspunkter. Republikaneren gled ubeskadiget gennem tv-debatten.Men der er noget, der hedder dagen derpå. Obama og hans kampagne vil i de næste dage slå huller i Romneys argumenter. De seriøse medier vil følge op. Når den anden tv-debat starter om 12 dage, er præsidenten klar til at give igen. Og denne gang vil Obama med garanti være mere på dupperne og skarpere.

