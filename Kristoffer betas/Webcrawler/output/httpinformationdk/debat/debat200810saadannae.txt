Sådan nærer vi Afrikas blodigste krig ...
... som nu er ved at begynde forfra


 Den blodigste krig i verden, siden Adolf Hitlers hære marcherede i Europa, er ved at begynde igen. Når vi kaster et blik på Congos seneste holocaust - op til fem millioner dødsofre siden 1998 - står Afrika-klicheer i kø: Dette er en "stammekonflikt" i "Mørkets hjerte". 
Nonsens! De Forenede Nationers efterforskere har for længst dokumenteret, at dette er en krig, der drives frem af forretningsinteresser - som handler om at få kontrol med de metaller, som skaber stil og lir i vores 21. århundrede-samfund. Dermed handler krigen i Congo også om dig og mig.
Det går ikke en dag, uden at jeg tænker på de mennesker jeg mødte i Østcongos krigszoner. Jeg så klinikker fyldt med kvinder, som var blevet gruppevoldtaget og skudt i deres vagina. Jeg så bataljoner af narkoomtågede 13-årige, som var blevet tvunget til at myrde deres egen familie for ikke at have noget hjem at flygte til. Men hvad jeg husker bedst er Marie-Jean.
Jeg var på vej til Goma efter et besøg i en diamantmine, da vores bil punkterede. Mens hjulet blev skiftet, stod jeg i vejkanten og kiggede på den stadige strøm af kvinder, som synes at vandre langs alle veje i Østcongo, slæbende på deres ejendele i store, tunge bylter. Jeg stoppede en 27-årig kvinde, der havde fire små børn med sig. Det var Marie-Jean Bisimwa. Hun var heldig, sagde hun. Godt nok var hendes landsby blevet nedbrændt, hendes mand forsvundet og hendes søster blevet vanvittig efter en voldtægt. Men hende selv og hendes børn var i live. 
Verdens rigeste
Vi gav hende et lift, og det var først efter et par timers snak ad de hullede veje, at jeg hæftede mig ved Marie-Jeans børn. De sad totalt tavse og stirrede frem for sig med frosne blikke. De så sig ikke omkring, talte ikke, legede ikke, smilte ikke.
"Jeg har aldrig kunnet give dem mad nok," fortalte hun mig: "På grund af krigen." 
Deres hjerner havde ikke udviklet sig. Og kommer ikke til det. 
"Vil de få det bedre," spurgte hun. Jeg forlod hende i en landsby i udkanten af Goma. Hendes børn stavrede efter hende med udtryksløse ansigter.
Der er to fortællinger om, hvordan krigen begyndte: den officielle - og den sande. Ifølge den officielle flygtede hutumassemordere efter folkemordet i Rwanda (i 1994, red.) over grænsen til Congo, hvor Rwandas regering fortsatte jagten på dem. Det er løgn. I stedet rykkede rwanderne frem til de miner, hvor Congos naturressourcer findes og gav sig til at plyndre løs. Congo har verdens rigeste forekomster af guld, diamanter, coltan, cassiterit m.m. Flere andre ville også have et stykke af kagen - så seks centralafrikanske lande lod også deres hære invadere området.
Officiel vs. sand version
Congos metaller blev ikke stjålet for at blive brugt i Afrika. De blev stjålet for at blive solgt videre til os. Og jo mere vi købte, desto mere stjal invasionsmagterne - og desto mere slog de ihjel. 
Mobiltelefonernes eksplosive globale udbredelse skabte også en eksplosiv stigning i tabstallet, fordi det coltan, som indgår i fremstillingen af dem, primært findes i Congo. FN har sat navn på de internationale selskaber, der menes involveret i den trafik: Anglo-America, Standard Chartered Bank, De Beers og over 100 andre. Men i stedet for at stoppe disse selskaber, har vore regeringer krævet, at FN holder op med at kritisere dem. 
I 2003 blev kom en fredsaftale endelig i stand efter FN's mægling, hvorefter de udenlandske hære trak sig tilbage. Mange fastholdt dog en indflydelse via stedfortrædermilitser, men blodbadet aftog. Indtil nu. 
Som under første krig er der også denne gang en officiel og en sand version. En congolesisk militsleder ved navn Laurent hævder, at han er nødt til at beskytte den lokale tutsibefolkning mod de hutufolkemordere, som har holdt sig skjult i Østcongos jungle siden 1994. Dette er grunden til, at han har erobret regeringshærens baser og i skrivende stund står klar til at indtage byen Goma.
Vi har selv skabt helvedet
François Grignon, Afrika-direktør for International Crisis Group, har den sande historie: "Nkunda finansieres af rwandiske forretningsfolk, der vil fastholde kontrollen over minerne i det nordlige Kivu. Dette er konfliktens absolutte kerne."
Som det er nu, tjener de rwandiske forretningsinteresser en formue på udvinding fra de miner, de ulovligt overtog under krigen. Den globale coltanpris er ganske vist faldet, men i stedet har de kastet sig grådigt over cassiterit, som bruges i fremstilling af tindåser og lignende. Da krigen klingede af, stod rwanderne over for udsigten til at tilbagelevere minerne til Congos folkevalgte regering - og for at undgå dette var det så, at de gav krigen en ny og blodig kickstart. 
Alligevel handler debatten om Congo mest om vores utilstrækkelige indsats for at redde østcongoleserne - uden at det kommer frem, at vi selv har været med til at skabe deres helvede. Sandt er det, at de 17.000 FN-soldater i landet i uhyre ringe grad har formået at beskytte civilbefolkningen, og har akut behov for forstærkninger. Men vigtigere er det at stoppe den efterspørgsel efter blodbesudlede råmetaller, der nærer krigen i første instans. Nkunda har kun tilstrækkeligt med våben og materiel til at presse Congos hær og FN, fordi vi køber hans arbejdsgiveres tyvegods. 
Vi er nødt til at retsforfølge de virksomheder, der aftager det, for forbrydelser mod menneskeheden. Vi er nødt til at indføre en global coltan-skat, der kan finansiere en massiv fredsstyrke. Vi er nødt til at opbygge et internationalt system, der sætter sorte menneskers liv over profitter. 
Et eller andet sted i Østcongos krigshelvede vakler Marie-Jean og hendes børn endnu engang ud ad landevejen med alle ejendele på ryggen. Muligvis kommer de aldrig i deres liv til at eje en coltan-mobiltelefon - men de kan meget vel komme til at dø for én.
© The Independent og InformationOversat af Niels Ivar Larsen

