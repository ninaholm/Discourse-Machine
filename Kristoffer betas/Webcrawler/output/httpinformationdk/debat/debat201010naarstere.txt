Når stereotyper gør os blinde
Her er en gammel gåde: En dreng og hans far bliver indlagt efter et trafikuheld. Faderen er bevidstløs, og drengen skal opereres straks. Men lægen kommer ind siger: Nej, jeg kan ikke operere - patienten er min søn. Hvordan er det muligt?


 Løsningen på gåden har at gøre med stereotyper og indbyggede fordomme. Vi navigerer i verden efter stereotyper, f.eks. ubevidste ideer om, hvad en typisk bedstemor er (ikke Tina Turner, vel?), eller hvad en typisk håndværker er (ikke en frisør, vel?).
Nogle bruger disse stereotyper aktivt. For eksempel gik jeg i skole med en, der ikke havde brug for briller, men alligevel planlagde at tage nogle uden styrke på til mundtlig eksamen; en god idé i lyset af at briller ofte knyttes sammen med intellekt.
Stereotypen på en læge er en mand og selverklærede feminister foreslår gerne alle mulige fantasifulde løsninger på gåden: At barnet i virkeligheden var  adopteret, han havde to fædre, faderen var pludselig vågnet op igen osv. Men de fleste overser den mere nærliggende forklaring, at lægen er drengens mor. Prøv selv at genfortælle gåden.
Så selv her tyder det på, at stereotyper har stor magt.
Hvor kommer stereotyper fra? Måske kunne de bygge på en slags ubevidste erfaringer af, at folk f.eks. får briller, når de læser meget, men den slags forklaringer kan også være efterrationaliseringer, for der er næppe en kobling mellem kontaktlinser og intellekt?
Et andet oplagt element i forklaringen kunne være, at kulturelle koder er en del af en ureflekteret selvforstærkende proces: Når man i børnebøger, film med videre skal signalere, at nogen er intelligent eller nørdet, udstyrer man vedkommende med briller, og er dermed med til at cementere en stereotyp.
Kvinder og forskning
På tilsvarende vis findes stereotyper af kvinder og forskning. Kan vi gardere os mod, at de modarbejder vores bevidste holdninger?
De fleste af os er jo enige om, at kvinder kan være lige så gode filologer/fysikere/filosoffer som mænd, og vi kan genkende chauvinisme, når vi møder den. Men hvis selv erklærede feminister kan være offer for stereotyper af kvinder, som mindre oplagte i det akademiske end mænd  og det kan de  så tyder det på et problem.
Problemet er kedeligt på flere måder: Dels er dets omfang vanskeligt at afklare givet stereotypers natur, dels er det meget svært at ændre sine ubevidste stereotyper, selv hvis man ved, man har dem.
Ubevidste fordomme
Det er dog også kedeligt på en anden måde: At ubevidste fordomme skulle kunne have en betydning, strider imod et klassisk selvbillede af det akademiske som et selvgennnemsigtigt og rationelt felt.
I dette klassiske perspektiv forsvinder problemet med forskelsbehandling i det øjeblik, alle kan enes om, at mænd og kvinder som udgangspunkt har samme evner og skal have samme muligheder.
Dette kan være grunden til, at mange finder kønspolitiske diskussioner provokerende på den kedelige måde  som en urimelig anklage om chauvinisme, noget, der associeres med en aggressiv feministisk dagsorden, og derfor sætter opmærksomheden på standby.
Men jeg opfordrer til, at man ser det som et praktisk problem: Meget tyder på, at vi bærer rundt på implicitte fordomme, der har indflydelse på vores tænkning bagom ryggen på os (jævnfør gåden med den kvindelige læge).
Dette er en fejlkilde i vores forsøg på at træffe gode beslutninger, og derfor noget man må tage højde for.
Selv om det er vanskeligt at gå imod kulturen og ændre på stereotyper, kan simple forholdsregler hjælpe. For eksempel kan man være ekstra opmærksom, når man træffer beslutninger: Er der en kvindelig forsker inden for feltet, som kunne inviteres til konferencen?
Har jeg en kvindelig studerende, som kunne opfordres til at søge ph.d.-stipendiet? Ville jeg vurdere dette speciale anderledes, hvis det var skrevet af en mandlig studerende?
Vi kan nok ikke slippe for vores ubevidste fordomme, men når vi har erkendt dem, kan vi forsøge at holde dem i skak.
Caroline Schaffalitzky er adjunkt ved Institut for Filosofi, Pædagogik og Religionsstudier ved Syddansk Universitet

