Trædestenen



 Det er bare ærgerligt. Bad timing. Klimatopmødet i København om 20 dage, bliver - med Hillary Clintons ord forleden - kun 'en trædesten' på vejen mod en juridisk bindende global klima-aftale. Det bekræftedes søndag af USA's Barack Obama, Kinas Hu Jintao og Danmarks Lars Løkke Rasmussen, samlet til Stillehavsregionens APEC-topmøde i Singapore.
Hvem kunne også tilbage i 2007 bedømme, om USA's senat ville blive færdig med at drøfte amerikanske klimamål før eller efter udgangen af 2009? I dag står det klart, at den nødvendige, demokratiske proces i Kongressen trækker en smule ud og hindrer et klart amerikansk mandat til klimatopmødet. Men en sådan teknikalitet skal vel ikke være afgørende? Der er intet magisk ved slutdatoen for COP15, 18. december. Jorden går ikke under den 19. Den internationale proces må bare fortsætte en tid endnu. Så fortvivl ej. Shit happens.
Sådan kan man godt ræsonnere skuffelse, frustration og sortsyn bort, og det gør mange i disse dage.
»Den kendsgerning, at vi ikke kan nå en konklusion om en juridisk bindende traktat i København, betyder ikke, at vi sænker barren,« forsikrer Janos Pasztor, direktør for FN-generalsekretær Ban Ki-moons klimahold.
»En midlertidig operationel aftale skal ikke ses som erstatning for en ægte aftale. Det skal ses som væsentlige byggesten til en fuld og juridisk gyldig aftale,« siger Todd Stern, USA's ledende klimaforhandler.
»Vi må ikke lade jagten på det perfekte spærre for fremskridt,« siger den amerikanske udenrigsminister, Hillary Clinton.
Ambitionen om at nå enighed om CO2-reduktionsmål for de rige lande, klimabistand til u-landene samt forpligtelser til at bremse udledningsvæksten i de store udviklingsøkonomier lever stadig som det centrale mål for Københavns-mødet. Ingen statsleder har endnu afvist det.
»Jeg nærer ingen illusioner om, at det bliver let, men konturerne af vejen frem er klare,« sagde Obama i weekenden og tilføjede, at USA »lever op til sit ansvar og vil vedblive med at gøre det.«
Så alt er endnu godt og det meste stadig muligt.
Alligevel er der jo grund til refleksion. For når den amerikanske kongres ikke når det, har det sine grunde. Der foregår omkring Senatet en benhård kamp med allehånde midler for at spænde ben for en klimalov, der tager hånd om problemet. Repu-blikansk forhandlingsboykot, falske ngo-appeller fra den fossile energilobby, industri-finansierede 'borgermøder' mod loven, massive tv-reklamer for fortsat kulforbrug, frådende ideologiske studieværter i personangreb på klimaeksperter og -politikere... you name it. Stærke interesser i det amerikanske samfund vil for enhver pris holde fast i det gamle fossile samfund med de job- og profitmuligheder, det hidtil har kunnet sikre. Brede kredse i befolkningen klamrer sig i lyset af stigende arbejdsløshed til forestillingen om, at klimakrisen er et falsum. Senest er moderate demokrater begyndt at tale om behovet for en jobskabelseslov på bekostning af klimaloven. Risikoen er en yderligere forhaling, der bringer USA så langt ind i valgkampen op til midtvejsvalget i november 2010, at det effektivt blokerer kontroversielle klimabeslutninger.
USA er i søgelyset, men kamp for det bestående, forsvar af snævre nationalinteresser og kortsigtede indenrigspolitiske hensyn kan spores mange steder som en reel trussel mod en ambitiøs klima-aftale. På APEC-mødet var det f.eks. Kinas præsident - ellers i front med at skabe et grønt erhvervsliv - der afviste en formulering i mødets sluterklæring om, at »de globale udledninger skal reduceres til 50 pct. under 1990-niveau i 2050.« Og i lille Danmark er det Lars Løkkes egen regering, der for at tilfredsstille klimaskeptikerne i Dansk Folkeparti forleden har fordoblet bevillingerne til Bjørn Lomborg - som med denne statsautoriserede legitimitet i lørdags fortalte globale erhvervsledere og politikere på et parallel-møde i Singapore, APEC CEO Summit, at »politikerne bør opgive de besværlige forhandlinger om CO2-reduktioner.« (citat fra Lomborg-indlæg på mødets hjemmeside).
Så mens man på den ene side må fastslå, at alt ikke er tabt, bare fordi slutdatoen for COP15 viser sig at kollidere med beslutningsprocessen i USA, så gælder det på den anden side, at mange kræfter med forskellige motiver og metoder arbejder intenst på at udvande, forsinke eller helt forhindre en globalt forpligtende klima-aftale.
Med andre ord: Der er ikke grund til at fortvivle efter weekendens melding fra Singapore. Der er til gengæld så stærk grund som nogensinde til at øge presset på de politikere, der er fristede til at vælge nemme løsninger, og som - med velvillig assistance fra bevidstløse medier - kalder det »et gennembrud«, når de opgiver den hidtidige tidsplan. Måtte de 12 COP15-dage i København blive en altoverskyggende, kollektiv manifestation af, at fremtiden er dyrebar, ikke må forrådes og kræver vidtgående, forpligtende beslutninger nu. Visionære erhvervsledere, grønne ngo'er, klimabevidste borgere i almindelighed - ingen kan undværes i december. 

