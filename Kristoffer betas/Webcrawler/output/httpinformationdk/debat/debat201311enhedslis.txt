Enhedslisten ser passivt til



 
	Regeringen forhandler i disse uger med Venstre om en ændring af grundskylden. Enhedslisten siger, at regeringen selv må klare problemerne med ejendomsvurderingerne. Problemerne skyldes VKO-flertallets fastfrysning af ejendomsværdiskatten og loft over grundskyldsstigninger samt centralisering af ejendomsvurderingerne i et groft underbemandet SKAT, hvor man udfører vurderinger hvert andet år i stedet for hvert år.

	De økonomiske vismænd, Nationalbanken, OECD, EU, Rangvid-udvalget, Velfærdskommissionen etc. anbefaler øget løbende ejendomsbeskatning for at forebygge nye kriser og lette skatten på arbejde. En reform, der leder investeringer til arbejdspladser i erhvervslivet i stedet for til passiv anbringelse eller spekulation i jord og fast ejendom. Vismændene peger på genindførelse af statsgrundskylden som en mulighed.

	Det strider ikke mod skatteforliget, der kun omfatter ejendomsværdiskatten og skatteværdien af rentefradraget, men det harmonerer ikke med regeringsgrundlagets ord om at holde boligskatten i ro i denne valgperiode. Men det er før sket, at regeringen har fraveget regeringsgrundlaget. I øvrigt kunne man lade statsgrundskylden træde i kraft først i 2016.

	Større ulighed på vej

	Men Enhedslisten vil hellere have kapitalvindingsskat. Der skal først svares skat ved salg, og i øvrigt kan skatten indefryses til man forlader ejerboligmarkedet. Sådan en skat har man i Sverige, og mens grundskylden sænker boligpriserne og letter mobiliteten på boligmarkedet, medfører kapitalvindingsskatten, at folk bliver boende i deres store og dyre huse for at undgå skatten, der ofte beløber sig til et millionbeløb.

	AE-Rådet har fastslået, at boligboblen er den faktor, der har øget den økonomiske og sociale ulighed mest. Det vil også ske nu, da boligprisstigninger er begyndt at vise sig. Enhedslistens passivitet må undre, når nu partiet forhandler med regeringen om finansloven. Hvorfor fungerer partiet her som kapitalens passive hjælper?

Ib Christensen, Randers

