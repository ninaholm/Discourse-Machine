Projektmennesket, det rationelle menneske og rettighedsbæreren
Dagpengedebatten handler ikke blot om mennesker af kød og blod, der trues på deres eksistensgrundlag. Hvad der ligeledes er på spil, er en værdikamp om hvilket menneskesyn, der skal stå i centrum for vores velfærdssamfund
Regeringens fastlåste forståelse af, at menneskelig forløsning primært kan ske på arbejdsmarkedet, indebærer, at mennesker, der af den ene eller anden årsag lever deres liv uden for, vanskeligt kan betragtes som andet end forfejlede projekter.


 De fleste er enige om, at et af velfærdsstatens væsentligste mål er, at værne om sine borgere som medborgere. Hvad der til gengæld er mindre enighed om, er, hvad medborgerskab overhovedet vil sige.
Debatten om dagpengereformen præsenterer os for tre forskellige svar på spørgsmålet. Et lille kabinet, bestående af tre forskellige medborgerskabsfigurer, der er tilknyttet vidt forskellige værdier, og som viser os den værdimæssige korsvej, vi står ved.
Dovenskab vs. gevinst
I den godt og vel to og et halvt år gamle aftaletekst, som VK-regeringen med støtte fra Dansk Folkeparti og Radikale Venstre fik gennemført, hvori dagpengeforringelserne præsenteres, støder vi på den første medborgerskabsfigur: Det rationelle, nyttekalkulerende menneske, der reagerer på incitamentsstrukturer efter samme mekaniske logik som den, der leder en kugle af metal i et lukket kredsløb af magnetisk tiltrækning.
»Det er erfaringen fra lignende reformer«, hedder det for eksempel i aftaleteksten, »at forkortelser af dagpengeperioden øger søgeaktiviteten og sikrer hurtigere afklaring af jobønsker blandt ledige«. Venstres arbejdsmarkedsordfører, Ulla Tørnæs, uddybede, at Socialdemokraterne i 90’erne brugte samme argument og påpegede videre, at »det er velkendt, at søgemønstret hos den ledige ændres omkring udløbet af dagpengeperioden, hvor søgeaktiviteten typisk stiger til et niveau over gennemsnittet«.
Foruden henvisninger til en skrantende økonomi, blev forringelserne af dagpengesystemet dermed retfærdiggjort ved at henvise til, at forværrelser af den lediges situation er positive i den forstand, at de giver den rationelt handlende arbejdsløse en relativt større gevinst ved at indtræde på arbejdsmarkedet. Velfærdsstatens sociale ydelser betragtes med dette blik som sirenernes sang, umiddelbart dragende, men fordærvende for det rationelle menneskes moral og ledende ned ad dovenskabens og slattenhedens dystre sidegade til dér, hvor kun sofaen og hængekøjen venter.
Aftaletekstens forudsigelser om, at »ledigheden forventes lavere i 2013«, har imidlertid ikke holdt stik, og nu, hvor vi nærmer os skæringsdatoen og mennesker bliver ramt, kritiseres reformen voldsomt. Fagbevægelsen indrykker annoncer i landets dagblade, Enhedslisten raser og taler om mangel på solidaritet og store dele af S og SF’s venstrefløje mumler i krogene, at noget bør gøres.
Solidaritet og rettigheder
Hos reformens kritikere møder vi den anden medborgerskabsfigur, nemlig medborgeren som rettighedsbærer. Her forsvarer man den arbejdsløse som en medborger, der har ret til et rimeligt forsørgelsesgrundlag, uafhængigt af markedet og af dets krise, som den arbejdsløse ses som et uskyldigt offer for. Det grundlæggende synspunkt er her, at mennesket, alene ved sin status som borger, bør være bærer af en række ukrænkelige rettigheder, der garanterer det et eksistensminimum. Det er ikke den arbejdsløses personlige ansvar, men fællesskabets sociale ansvar, der appelleres til. »Mennesker mister forsørgelsesgrundlaget«, som fagbevægelsen skriver i deres annoncer. Det er usolidarisk!
Tilbyd muligheder
Den tredje figur i medborgerskabskabinettet præsenteres vi for af ledende S og SF-politikere, som forsøger at forsvare forringelserne. Her er medborgeren hverken en mekanisk og rationel figur, som vil reagere ’produktivt’ på dårligere vilkår eller en bærer af ubestridelige rettigheder. Han er i stedet blevet et projekt, som skal forløses igennem selvrealisering på arbejdsmarkedet.
I denne forståelse skal velfærdsstaten ikke tilbyde rettigheder, men muligheder. Muligheder for uddannelse, muligheder for arbejde, muligheder for selvrealisering. Muligheder for, at borgeren kan forløse sig selv som projekt på arbejdsmarkedet. Det var selve kernen i denne medborgerskabsopfattelse, som ledende S-politikere beskrev, da de i en Politiken-kronik formulerede, at det i »2012 [ikke] er vores historiske hovedforpligtelse at omfordele økonomisk fra rig til fattig. Vores historiske opgave er at tage alle til rådighed stående midler i brug for at skabe en veluddannet befolkning, hvad enten det er som tømrer, it-konsulent eller jurist.«
Astrid Krag har ligeledes igen og igen talt for, at vi bør hæve barren og kræve, at velfærdssamfundet koncentrerer sig mere om at udbyde ’muligheder’ end ’rettigheder’. Vi må, skrev Krag i en kronik, »holde op med at betragte velfærdssamfundet som et sikkerhedsnet, der griber folk, der falder« og i stedet begynde at betragte det som »en trampolin«.
Debatten om dagpengeforringelserne afslører imidlertid, at synet på mennesket som et projekt, kan benyttes til at legitimere de eksakt samme løsninger, som dem, der udbydes af de politiske modstandere. Ledende S- og SF-politikere forsvarer forringelser af dagpengesystemet, som de oprindeligt var imod, men som er indskrevet i regeringsgrundlaget og derfor antageligt urørlige. Ikke ved at henvise til menneskers iboende rationelle kerne. Men ved at henvise til menneskers iboende, uforløste projekt.
»En af de bedste grunde til ikke at forlænge dagpengeperioden«, sagde statsministeren i august, »er, at det sådan set ikke bringer mennesker tættere på arbejdsmarkedet at være længere tid på dagpenge«. Reformen er derfor rimelig og de lange dagpengeperioder og de lempelige genoptjeningsregler dårlige – ikke fordi de lokker rationelle mennesker i fordærv, men fordi det er ’perspektivløst’ for projektmennesket at sidde ’passivt’ udenfor – som beskæftigelsesministeren har udtrykt det.
Muligheder erstatter sikkerhed
Debatten om dagpengereformen udstiller dermed nogle af dette menneskesyns grundlæggende problemer. For det første kan idéen om at udbyde muligheder i praksis erstatte ideen om at udbyde sikkerhed. Som Margrethe Vestager (R) formulerede det i et forsvar for reformen:
»Det er frustrerende og hårdt at stå uden arbejde, men vores opgave må aldrig blive at fastholde folk på forsørgelse … Til gengæld skal vi forsat sikre muligheder for, at man kan komme i arbejde.«
Muligheden for at komme i arbejde udbydes ikke som tillæg til, men i stedet for sikkerheden, og bidrager dermed de facto til at udhule medborgerens rettigheder. Akutpakkens ’jobberedskab’ og ’ekstraordinære hjælp og støtte til at komme i job’ udbydes i stedet for sikkerhed. En trampolin, der med de nuværende jobudsigter in mente i bedste fald må betragtes som rusten og hullet, rulles ind på scenen og placeres, hvor der før var udspændt et sikkerhedsnet.
For det andet har synet på den arbejdsløse medborger som et uafsluttet projekt, der skal forløses igennem selvrealisering på arbejdsmarkedet, dén indlysende begrænsning, at menneskesynet gør det vanskeligt at betragte borgere uden for arbejdsmarkedet som medborgere. Regeringens forestående reform af førtids- og fleksjobordningen, som bl.a. søger at begrænse mulighederne for at tilkende førtidspension til folk under 40 år, præsenteres i reformudspillet som et udtryk for, at »vi ikke kan være bekendt at parkere unge på livslang pension«, at det for regeringen er »afgørende, at alle får mulighed for at være en del af fællesskabet« samt at »det handler om mennesker, der ikke får mulighed for at realisere deres potentiale i et aktivt arbejdsliv«. Reformudspillet hedder ’En del af fællesskabet,’ og det fællesskab, som titlen henviser til, er naturligvis arbejdsfællesskabet. Projektmenneskesynet er så fastlåst i sin forståelse af, at menneskelig forløsning primært kan ske på arbejdsmarkedet, at mennesker, der af den ene eller anden årsag lever deres liv uden for, vanskeligt kan betragtes som andet end forfejlede projekter.
Det er afgørende og interessante debatter om velfærdsstatens fremtid, vi står midt i. Og de handler så langtfra kun om fordeling af samfundets materielle ressourcer. Debatterne handler om hvem vi, medborgerne, overhovedet er. Er vi rationelle mennesker, projektmennesker eller rettighedsbærere? Det er pokkers vigtigt.
 
Mathias Herup Nielsen er cand.scient.adm. og ph.d.-studerende ved Aalborg Universitet

