Kinas rolle i Afrika misforstået



 Når man debatterer Kina i Afrika, bliver kinesernes ligegyldighed over for menneskerettigheder og god regeringsførelse uvægerligt omdrejningspunktet – således også i Informations artikel ’Kina har sat turbo på Afrikas udvikling’ 5. juni.
At Kina også er til stede i de vestlige donorers yndlingslande, såsom Ghana, Tanzania, Uganda, Zambia, overses. Svarene falder lige for, når man én gang har vedtaget spørgsmålene.
Men der er meget andet på spil. Kineserne har en helt anden måde at arbejde på end vestlige donorer. De går lige til sagen i stedet for at indgå i alenlange diskussioner om hypotetiske eller irrelevante spørgsmål.
Kineserne går ikke ind for aftaler og kontrakter for deres egen skyld og ved, at der altid kan blive behov for genforhandlinger.
Kinas chance i Afrika er i høj grad et resultat af vestlige donorers ihærdige privatiseringspolitik. Der har ikke været stor interesse for de fleste af de tabsgivende vand- og elselskaber, der kom på blokken. Heller ikke fra kinesisk side, bortset fra i mine- og naturressourcebaserede selskaber.
Til gengæld har kinesiske firmaer været flittige til at indgå offentligt-private partnerskaber såsom BOT (build-operate-transfer) i nye projekter.
Store investeringer
Faktisk er der eksempler på, at kineserne har villet gå for hurtigt frem for modtagerlandene. Et kinesisk firma fik i 2008 tilladelse til at bygge et vandkraftværk på den ugandiske side af grænsen til Tanzania.
Det ville gavne både et mineprojekt og levere strøm til nettet. Tanzania meldte sig og krævede bedre miljøundersøger og kompensation for eventuel skade, og krævede en andel i projektet. Byggeriet kunne først starte i 2012, efter at et memorandum om udviklingen af Kikagati-Murongo var behørigt underskrevet af Uganda og Tanzania.
Liberias præsident, Ellen Johnson Sirleaf, vestens darling, udtalte ved lejlighed, at hun blev ’nødt’ til at henvende sig til Kina for nogenlunde hurtigt at få gang i infrastrukturopbygningen i Liberia. De andre var for langsomme.
Det drejer sig om store summer i direkte investeringer. Derfor er det ikke så mærkeligt, at afrikanere, både de herskende og de beherskede, er glade for kineserne, om de så er det i den daglige omgang eller ej.

