Folket mod den rationelle dagsorden
Det fornuftige segment korser sig over folkets følelsesmæssige engagement i den ene enkeltsag efter den anden, men ignorerer den bagvedliggende systemkritik


 Sidste morgen i decembermørket, for nu begynder juleferien. Jeg sender drengene i skole til juleafslutning med afsløring af de hemmelige nissevenner og samling i salen, hvor pianisten spiller op til »Juletræet med sin pynt«. Med tonerne i hjertet sendes horderne hjem på ferie. De toner er vigtige. Jeg tror, det er der, julen bor.
Musik er knyttet til følelser og sansninger. Barndomsminder vækkes af en strofe fra et for længst glemt hit. De vredladne bliver milde, når de hører ungdommens vemodige sange, og de sørgende får hul på smerten, når orglet stemmer i i kirken. Musik er en ordløs kunstart – noget kan forklares; det meste kan ikke. Selv om gode kræfter har forsøgt, i håbet om at redde stumperne af det, der engang var en selvfølge, nemlig musikken som en del af almendannelsen i det danske uddannelsessystem. Så er det, man begynder at bestille undersøgelser, der dokumenterer, at morgensang giver bedre karakterer ved 9. klasses afgangseksamen, eller at musik fremmer evnen til abstrakt tænkning, forebygger depressioner og den slags. Alt sammen muligvis vældig sandt, men også vældig fattigt. En kultur, der skal legitimere musik, god mad, ja, selv sex med henvisninger til, at det er samfundsmæssigt fornuftigt, er en gold omgang.
Da sagen om nedlæggelsen af DR UnderholdningsOrkestret for nylig rullede, handlede det ikke så meget om musik, men mere om magt.
Klæbrig populisme. Sådan karakteriserede politikere og forstandige meningsdannere folkestemningen, der på et par uger gjorde en spareøvelse i DR til en forsidebasker. For naturligvis skulle bestyrelsen ikke have indskrænket deres råderum på baggrund af folkehavets opgejlede passion for et orkester, som først og fremmest forbindes med årlige friluftskoncerter på Ledreborg. Suk og klage, og tænk, at Venstre hoppede med på den galej.
Ingen tvivl om, at det politiske forløb har været uskønt, men hvordan kan sagen om en orkesterlukning overhovedet opnå en folkelig appel, så udviklingen afføder breaking news på linje med udmeldinger om jyske motorveje og syrienskrigere?
Nok er UnderholdningsOrkestret folkekært, men det var som om, der også var andet på spil. Følelser. Det kan man kalde populisme. Man kan også kalde det systemkritik.
Sagen blev endnu en opvisning i folket mod den juridiske og økonomiske sagkundskab. Det brusende følelseshav mod organisationsudvikling, effektivisering og armslængdeprincippet. Og endnu en afvisning af alle andre argumenter end dem, der kan legitimeres i den herskende kultur.
Enkeltsager og folkestemninger, der kaldes populistiske, er noget af det, der har fået politiske iagttagere til at lægge ansigterne i bekymrede folder i årets løb. Meningsdannerne hylder dem, der står fast. Zoo-direktør Bengt Holst er en helt, der ikke lader sig påvirke af sentimentale argumenter mod offentlig aflivning af en overflødig giraf. Nå ja, haven havde selv navngivet giraffen Marius og havde vel som sådan ikke helt rent mel i posen i forhold til den korrekte saglige opfattelse af dyr som alt andet end besjælede individuelle væsner. Alligevel gav Marius-gate først og fremmest det fornuftige segment anledning til at flashe egne ikke-disneyficerede holdninger til naturen – for åh, hvor er det latterligt, at alle ikke straks bøjer sig i støvet for den hellige statistik, der viser, at Marius desværre er kommet i overskud.
Også DONG-sagen blev en anledning til at tage afstand fra populisme og tromle en påstået rationel dagsorden igennem. For hvorfor dog lade nationalstatsromantikken løbe af med sig i forhold til denne lillebitte brik af det puslespil, der udgør en vedtagen målsætning om privatisering af en række offentlige selskaber? Og hvordan skulle sagen tolkes – som kapitalismekritik, nationalisme eller en protest fra Socialdemokraternes skuffede vælgere?
Følelser var det i hvert fald, og det kunne den nødvendige politiks regimente naturligvis ikke lade sig påvirke af. Det er en ærlig sag, men det ville klæde politikere at anerkende kritikken som udtryk for en oprigtig bekymring for, hvor vi placerer essentielle fælles værdier.
De, der blot råber populisme efter det folkelige engagement i enkeltsager, forholder sig ikke til, at der i sagerne ligger en dybere modstand. Decideret dumt forekommer det, at SR-regeringen satser på, at vælgerne nærer en sådan ærefrygt for de økonomiske vismænd, Produktivitetskommissionen og embedsvældet i øvrigt, at der ikke bliver noget vrøvl med dem. Måske har de glemt, at danskerne er rundede af Holberg, Olsen-Banden og Niels Hausgaard.
Signe Løntoft er journalist og ph.d.-studerende.
Klummen er udtryk for skribentens egne holdninger

