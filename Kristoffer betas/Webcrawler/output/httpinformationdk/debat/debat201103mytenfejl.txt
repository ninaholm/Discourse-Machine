Myten om den fejlslagne integration slår til igen
Arbejderbevægelsens Erhvervsråd er seneste bidragyder af overfladiske opgørelser over Danmarks påståede integrationsproblemer


 »Dansk jobintegration af indvandrere ligger i bunden af EU,« skrev Information på sin forside den 15. marts. Kilden er AE, som har rangeret europæiske lande i 2010 ud fra erhvervsfrekvensgabet, det vil sige forskellen mellem danskernes og indvandrernes erhvervsfrekvenser.
Opgørelsen er usikker. Tal fra fjerde kvartal af 2010 mangler, og der er ingen forklaring på, hvorfor erhvervsfrekvensgabet og ikke beskæftigelsesgabet er valgt som indikator. Alle indvandrere uden for EU medtages og dermed ikke kun ikke-vestlige indvandrere, men også indvandrere fra for eksempel USA og Canada, og der er ingen beregninger, der viser udviklingen over tid.
Det sidste har Dansk Industri leveret på baggrund af tal fra OECD. Danmark er det land i Europa, der har formindsket beskæftigelsesgabet mellem personer med indenlandsk oprindelse og indvandrere mest fra 1996 til 2006. Det samme har Økonomi- og Erhvervsministeriet. Kun Finland har reduceret beskæftigelsesgabet mere end Danmark fra 2000 til 2008.
Grebet ud af ingenting
Alligevel drager AE bombastiske konklusioner baseret på en overfladisk sammenligning uden korrigerende analyser af landenes forskellige forudsætninger, som for eksempel den ikkevestlige indvandrings sammensætning, som i Danmark historisk har bestået af mange med svage arbejdsmarkedserfaringer, ingen uddannelse, dårlige sprogkundskaber, ingen netværkskontakter, familiesammenførte og flygtninge.
Forskelle i arbejdsmarkedsdeltagelse har også betydning. Alene Danmarks historisk meget høje arbejdsmarkedsdeltagelse vil alt andet lige påvirke placeringen negativt. Lande som Holland og Sverige klarer sig også dårligt på listen, og de har også en meget høj arbejdsmarkedsdeltagelse. Omvendt får lande med lav arbejdsmarkedsdeltagelse en god placering. Grækenland er nummer to. Fortæller det, at de er meget bedre til arbejdsmarkedsintegration end os? Næppe, men derimod en hel del om en lav arbejdsmarkedsdeltagelse - lidt under 60 procent, hvor vores jo ligger et godt stykke over 70 procent.
Det går fremad
AE tegner således, ikke særligt overbevisende, et negativt billede af dansk arbejdsmarkedsintegration. Men hvordan står det reelt til? Ganske godt. Her følger ni grunde til, at det går godt for dansk integration.
1) Antallet af ikke-vestlige indvandrere og efterkommere i beskæftigelse steg i perioden 1997 til 2009 fra 49.282 til 137.223 (de sidste offentliggjorte tal fra Danmarks Statistik). Det svarer til en vækst i beskæftigelsesfrekvensen fra 36 procent til 55 procent, altså en stigning på 19 procentpoint, og en reduktion af beskæftigelsesgabet på 16 procentpoint i forhold til danskerne.
2) Fra 1997 til 2007 kom der 150.000 flere i arbejde. 73.000 eller 49 procent af dem var ikke-vestlige, selv om de kun udgør seks procent af alle i den erhvervsaktive alder (Arbejdsmarkedsstyrelsen).
3) Under krisen har ikkevestlige indvandrere og efterkommere haft en markant lavere vækst i antallet af ledige end danskerne (Jobindsats.dk).
4) Virksomhedernes tilfredshed med de ikke-vestlige medarbejdere har i alle årene fra 2005 og frem til i dag været høj og meget stabil, ofte på den anden side af 80 procent (Catinét).
5) Den relativt største beskæftigelsesfremgang i 00'erne fandt sted inden for flygtningegrupperne (Integrationsministeriets udlændingedatabase i Danmarks Statistik).
6) Kvindelige ikkevestlige efterkommere uddanner sig i dag en lille smule bedre end danske kvinder. Mandlige ikkevestlige efterkommere klarer sig stort set lige så godt som de danske mænd. Og de ikkevestlige indvandrere haler uanset køn kraftigt ind på de øvrige grupper (Integrationsministeriets udlændingedatabase i Danmarks Statistik).
7) Ikkevestlige indvandrere og efterkommere er karakteriseret ved meget høj job- og uddannelsesmotivation og en markant social mobilitet (Rockwool Fondens Forskningsenhed (RFF)).
8) Ikkevestlige indvandrere med en dansk uddannelse får job i næsten samme omfang som danskerne, de får for det meste et job, der svarer til uddannelsens indhold, og de har stort set det samme økonomiske afkast som danskerne ved at tage en uddannelse (RFF og DA).
9) Fertilitetsgraden for ikkevestlige kvinder ligger nu på samme niveau (ca. 1.9) som for de danske kvinder (Danmarks Statistik), hvorfor de har fået mere tid til at sikre deres arbejdsmarkedstilknytning.
Fokus på problemerne
Der er fortsat store integrationsproblemer, for eksempel uddannelsesfrafald. Men de markante integrationsresultater gør, at det ikke er urealistisk at fjerne beskæftigelsesgabet inden for en overskuelig fremtid. Dog kræver det fokusering på den faktiske udvikling og den konkrete integrationsopgave. AE vælger det modsatte og nærer myten om den fejlslagne integration. Hvilke interesser kan de have i det? Jeg forstår det ikke.

Hans Lassen er integrationskonsulent og forfatter. Udgav bogen 'Den anden virkelighed' på Informations Forlag 2009

