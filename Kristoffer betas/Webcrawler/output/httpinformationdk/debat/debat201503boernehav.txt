Børnehavebørn behandles som flokdyr
Kummerlige arbejdsvilkår i de kommunale børnehaver betyder, at mine kolleger og jeg kun lærer børnene overfladisk at kende. Hvad værre er: Børnene lærer også kun sig selv overfladisk at kende. For de får ikke mulighed for at udforske sig selv og verden


 Jeg er pædagog i en kommunal børnehave. Dagen i dag lignede ufatteligt mange andre dage:
Fra klokken 7.30 til 9 modtog jeg alene gruppens børn (22 i alt). Klokken 9 kom min kollega, og frem til klokken 12 var vi to. Fra 12 til 14 var vi på legepladsen med børnehavens andre grupper. Her var vi fire voksne til 70-80 børn. Klokken 14 gik vi igen i grupperne, og klokken 14.30 havde jeg fri. Min kollega stod altså alene med gruppen frem til klokken 16.30.
Godt 40 procent af dagene byder på sådan en ramme. De resterende dage er der én voksen mere på stuen, dog kun i fem af dagens timer.
Når der så ofte kun er to voksne i stedet for tre, skyldes det, at der ved ferier og møder ikke er nogen vikardækning. Det begrænsede vikarbudget benyttes kun ved sygdom og er som oftest opbrugt efter ca. fire måneder.
Er vi tre voksne på stuen samtidig, er det muligt at etablere en tålelig ramme. Det er ikke muligt med kun en eller to voksne. Det er faktisk ganske rædselsfuldt at være på arbejde. Stresshåndtering og sænkning af barren er plastre, som ikke holder. Man føler sig ikke kun utilstrækkelig, man er utilstrækkelig. Både børn og voksne lider under det.
Alt for tit oplever børn og voksne, at dagen er præget af uro og manglende mulighed for at være afslappet og kunne være ordentligt tilstede. Børnene kan ikke opdeles i grupper, som de kan overskue, og de får ikke den hjælp, de har behov for. Det rare og afslappede findes kun glimtvis.
Slag og ukvemsord
Når et barn på to år og 10 måneder begynder i børnehave, har det absolut bedst af at møde den nye dagligdag stille og roligt og med en voksen i nærheden. Barnet bør lære de andre børn at kende i mindre grupper, og den voksne skal følge med i, hvordan samspillet er mellem børnene. Dagens rutiner vil være nye for barnet, og de bør indøves stille og roligt.
Måske har barnet for kort tid siden smidt bleen, og selv om det oplever en masse nye ting, skulle det stadig gerne huske, at gå på toilettet, når det skal. Desværre er en børnehavestart oftest forbundet med så megen uro, at barnet har svært ved at mærke sig selv ordentligt og derfor begynder at tisse i bukserne.
Ofte løber det forvirret rundt efter en voksen og leger kun sporadisk. Når det hentes af forældrene, er det opkørt eller træt som et alderdomshjem, fordi det har været seriøst på overarbejde.
Mange børn har en uheldig adfærd og sårer andre. Måske slår de, når de ikke føler sig godt tilpas, eller siger ting, som gør ondt. Det er den voksnes opgave at hjælpe barnet til at ændre adfærd, så ingen lider.
Skal det lykkes, skal barnet i en længere periode skænkes opmærksomhed og hjælpes til at handle anderledes. Med én til to voksne til 22 børn, kan det naturligvis ikke lade sig gøre. Alt for mange gange bliver der givet og modtaget fysiske og verbale slag, og alt for ofte er der ingen voksne i nærheden. Børnene lades i stikken, og det er sørgeligt at være vidende om. Socialisering kræver opmærksomhed og kontinuitet. Absolutte mangelvarer i dagens børnehaver.
Ofte kræver det samtaler med forældrene, når et barn mistrives. Mange af dem kan tages mellem stue og garderobe, men nogle kræver ro og længere tid. To medarbejdere kan gå til en sådan snak, hvis altså der er tre voksne på stuen. Men det betyder, at en enkelt medarbejder igen er alene med en stor gruppe børn. For at undgå det, udelades ofte dybere snakke med forældrene, hvilket bestemt ikke er til børnenes fordel.
Det kunne være så godt, hvis børnehaven var et sted, hvor problemer blev opfanget og behandlet, men det er den ikke i tilstrækkelig grad.
Sparsom voksenkontakt
Voksenkontakt er naturligvis meget vigtig og givende for et børnehavebarn. Det er ikke svært at regne ud, hvor lidt direkte kontakt 22 børn får, når de er sammen med én eller to voksne.
Det er en ulempe at være et velfungerende barn, for de voksne har travlt med at slukke brande ved de mindre velfungerende. Rigtig mange børn får ikke en ordentlig kontakt til en voksen i løbet af dagen. De får ikke en god snak eller en ordentlig krammer, og det må da betegnes som en falliterklæring. Det er da for langt ude, at der ikke engang er tid til at lytte ordentligt efter, når et barn har noget at fortælle. Men det er altså sådan, det er. Ikke mindst de stille børn er ilde stedt, for de overses ofte blandt deres mere højrøstede kammerater.
Under de kummerlige arbejdsvilkår, som mine kolleger og jeg bydes, lærer vi kun børnene overfladisk at kende – lidt af et paradoks, når det i højere og højere grad forlanges, at børnene skal måles og vejes. Hvad værre er: Børnene lærer også kun sig selv overfladisk at kende. For hvordan skulle de kunne andet, når de så sjældent får lov at udforske sig selv og verden?
Kreative tiltag og dyberegående pædagogisk arbejde er noget nær en by i Rusland, og børnenes potentiale kommer kun sporadisk til udtryk. Børnene beder rigtig tit om at få lov til at male, danse, lave yoga, bygge, hvile, snakke, eller få læst historie, og alt for ofte må vi sige til dem, at det desværre ikke lader sig gøre. Børnene behandles som flokdyr, og jeg har svært ved at se, hvordan de skal lære at mærke egne behov, når de så sjældent får lov at forfølge dem.
Det bør nævnes, at kun to tredjedele af personalet i de kommunale børnehaver har enpædagogisk uddannelse. Skal vi i nærheden af noget, som ligner forsvarligt pædagogisk arbejde, bør der være tre fuldtidsansatte med pædagogisk baggrund pr. stue. Derudover to medhjælpere på 20 timer og vikardækning ved alt fravær. Så ville vi kunne tage os anstændigt af børnene. Det kan vi ikke i dag.
Lene Simonsen er pædagog

