Nasserøve



 På nogle punktergår det den rigtige vej. Klima- og energiminister Lykke Friis (V) indviede f.eks. i tirsdags en ny havmøllepark syd for Lolland, hvor 90 vindmøller skal producere el svarende til 200.000 husstandes forbrug og dermed reducere de danske CO2-udledninger med 700.000 ton om året.
Det er godt at vide, for overordnet går det ærlig talt ikke godt. Det går faktisk så skidt, at Danmark er det tredjemest ressourceforbrugende land i hele verden målt pr. indbygger, kun overgået af de olie- og gasproducerende mellemøststater Qatar og Forenede Arabiske Emirater. Selv amerikanerne er mere grønne, end vi er. Det står at læse i en dugfrisk rapport fra WWF International, Living Planet Report 2010, der gransker alle landes globale fodaftryk.
Opgørelsesmetoden er blevet anvendt siden 1998 og går ud på at identificere hvor store arealer produktiv landjord, der skal bruges til at producere de ressourcer, en gennemsnitsperson i en given nation forbruger, og tilsvarende hvor meget land, der skal til at opsuge den forurening og det affald, forbruget forårsager. F.eks. opgøres klimapåvirkningen som det skovareal, der skal til for at neutralisere en given indbyggers årlige CO2-udledning. Altså en 'kunstig' indikator, men én der gør det muligt at sammenligne lande og at anskue udviklingen over tid.
For kloden som sådan fortæller årets rapport, at en gennemsnitsperson alt lagt sammen lægger beslag på 2,7 'global-hektar' (gha). Det er en vækst på 70 pct. i forhold til fodaftrykket i 1975 og samtidig 50 pct. over de 1,8 gha, som repræsenterer klodens 'biokapacitet', den økologiske bæreevne pr. indbygger. Den gennemsnitlige verdensborger er altså for længst hinsides det bæredygtige, og tendensen går mod forværring.
At dykke ned i tallene for Danmark er ren masochisme. Danskeren har et økologisk fodaftryk på godt otte gha, dvs. ca. tre gange verdensborgeren og godt fire gange biokapaciteten. Som formuleret af WWF's danske generalsekretær Gitte Seeberg: »Hvis alle havde et forbrug som danskerne, ville verdens befolkning bruge for, hvad der svarer til over fire jordkloder.«
Tænker man siglidt om - eller læser rapporten - er det ikke så svært at forstå. For det første dækkes 80 pct. af Danmarks energiforbrug stadig - og trods mølleparken ved Lolland - af fossile brændsler. Danskeren bruger meget mere fossil energi end f.eks. kineseren eller svenskeren. Det giver danskeren en høj CO2-udledning. Dertil kommer, at en meget stor andel af Danmarks areal er beslaglagt af høj- effektivt landbrug med kunstgødnings- og pesticidforbrug, der belaster naturen. Og så spiser vi kød som ingen andre i verden. Ifølge FAO 145,9 kilo pr. dansker pr. år. Det er 20 kilo mere end amerikaneren, og det er næsten tre gange så meget, som vi nedsvælgede i 1970. Ikke alene går 80-85 pct. af landbrugsjorden ifølge Danmarks Naturfredningsforening til at dyrke husdyrfoder - vi importerer også masser af foder fra fjerne egne, hvor det f.eks. koster regnskovsfældning, som tæller med i den aktuelle opgørelse over danskerens økologiske fodaftryk.
Den sidste faktor er selve vor rigdom. Vores store forbrug af varer, som i betydelig grad importeres. Det er usynligt i de officielle opgørelser, som 'glemmer', at Danmark er ansvarlig for store CO2-udledninger i f.eks. Kina som følge af den kinesiske vareproduktion, der lander hos os. En tidligere opgørelse fra WWF når frem til, at den 'officielle' CO2-udledning pr. dansker på 10 ton om året skal suppleres med et bidrag fra importerede varer på 5,5 ton, som udledes i andre lande, men skyldes vores forbrug. Samtidig skal fratrækkes 3,5 ton CO2 fra vor eksport til andre lande. Facit bliver, at danskernes reelle CO2-udledning er 20 pct. større end de officielle angivelser.
Billedet er i tråd med andre undersøgelser, der fortæller, at op til en tredjedel af Kinas CO2-udledninger skyldes, at Kina er blevet 'verdens fabrik', landet der producerer vore varer og dermed tager en betydelig del af vore CO2-udledninger på sig i statistikken.
Alt taget i betragtningmå man sige, at vi danskere lever på nas. Vi nasser på klodens biokapacitet og dermed de naturressourcer, de næste generationer skal leve af. Og vi nasser på andre lande, der fælder regnskove eller lægger fabrikker og miljø til, at vi kan opretholde vores ekstraordinært høje forbrug af bøffer og andre varer.
Om alt går vel er Danmark nu på vej til en national strategi for udstigning af den fossile æra. At sikre det kræver såvel politisk mod og handlekraft på Christiansborg som bevægelse i samme retning i det EU, Danmark og dansk erhvervsliv er tæt forbundet med. Hvad det sidste angår, svigtede EU i går, da unionens miljø- og klimaministre ikke kunne enes om at anbefale en skærpelse af EU's klimamål fra 20 til 30 pct. CO2-reduktion i 2020, trods bl.a. en aktuel appel herom fra 30 af EU's store virksomheder.
Men foruden en national plan for omstilling til grøn energi fordres en omstilling af den enkeltes syn på forbrug. En omstilling der handler om at bruge mindre og at bruge noget andet. Og en omstilling der - som anført i en artikel i dagens avis - må hjælpes på vej af politiske signaler og reguleringer.

