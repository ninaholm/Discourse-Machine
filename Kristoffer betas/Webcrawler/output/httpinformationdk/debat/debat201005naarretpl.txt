Når 'ret' og 'pligt' bliver til 'barselstvang'
Vi har skattepligtig indkomst, og vi optjener dagpengeret. Men når der tales om at øremærke barselsorlov til mænd, spørges der, om vi virkelig skal tvinge fædrene til at passe børnene


 Hvis vi virkelig ønsker ligestilling på arbejdsmarkedet, er det oplagt at ændre på skævheden i barselslovgivningen. Og det kan være svært at forstå, hvorfor netop dette emne er så ømtåleligt, og hvorfor det frie valg i denne sammenhæng er så vigtigt.
Vi har jo lovgivning, der sikrer lighed på mange andre områder. F.eks. den progressive indkomstbeskatning. Den er jo netop også et politisk valg om, at højere indkomster beskattes hårdere end lave - for at sikre økonomisk lighed. Og det er jo også en slags 'tvang'.
I en velfærdsstat som den danske er stort set alle rettigheder 'universelle', det vil sige, at alle har samme rettigheder, og i langt de fleste tilfælde tildeles vi rettighederne på individuel basis. F.eks. er retten til udbetaling af arbejdsløshedsdagpenge individuel og afhænger ikke af en samlevers indkomst.
Men på barselsområdet er det anderledes. Kvinderne har pligt til at tage to ugers orlov i forbindelse med fødslen (hvilket historisk set skyldes, at kvinden skal beskyttes mod at arbejde lige efter fødslen på grund af den fysiologiske belastning ved fødslen), og derefter har moderen ret til 12 ugers barsel. Faderen har ret til at tage to ugers fædreorlov lige efter fødslen.
Derudover tildeles danske forældre 32 uger, som de så kan fordele mellem sig. Det individuelle princip gælder altså ikke for barselsorlov.
De nordiske frontløbere
I Sverige har fædrene ret til to måneders barsel og på Island har fædrene ret til tre måneders barsel.
Det bringer da også Island helt i top, når man sammenligner, hvor stor fædrenes faktiske andel af barslen er. De islandske fædre tager nemlig 33,3 pct. af barslen, i Sverige er det 22,3 pct., mens danske fædre kun tager 6,2 pct. af orloven.
I den forløbne uge er der kommet interessante forskningsresultater fra vore svenske naboer.
Disse viser, hvad effekten er af, at fædrene tager barselsorlov. Undersøgelsen viser, at det ikke har nogen konsekvenser for fædrenes egen løn at have været på orlov, mens der findes bevis på, at det har en positiv effekt på mødrenes løn, når fædrene har været på orlov.
Vi har længe vidst, at jo længere barsel mødre tager, jo større tab på lønnen - ofte mange år efter barslen (det tab, der i litteraturen kaldes 'børnestraffen').
Derfor har mange argumenteret for, at øremærket barsel til fædrene vil hjælpe på ligestillingen og ligelønnen, men vi har ikke haft dokumentation for, at det faktisk vil øge kvindernes løn. Men det har vi så nu. Det er også bemærkelsesværdigt, at undersøgelsen viser, at fædrene i Sverige ikke mister løn efter at have været på barsel. Men det skyldes sandsynligvis, at (stort set) alle fædre nu tager de to måneders barsel for at familien ikke mister dem. Og når alle gør det, så kan arbejdsgiverne ikke længere bruge mænds barsel til at sortere de 'mindre dedikerede' fra de 'mere dedikerede', altså kan mænds barsel ikke bruges som signal for deres produktivitet. Så der er god grund til at øremærke barselsorlov til mænd, og så synes jeg, vi skal lade være med at kalde det tvang - det er jo reelt bare en rettighed, som man kan benytte sig af - eller lade være!

