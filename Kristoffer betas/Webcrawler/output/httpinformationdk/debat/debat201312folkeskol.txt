Folkeskolen – en cocktail med høje procenter
Undervisningsministeren vil indføre krav om, at man skal bestå dansk og matematik for at starte på en erhvervsuddannelse. Men forskning viser, at de dårligste elever faktisk klarer den på erhvervsuddannelserne uanset karakteren


 
	Hver fjerde ung, der påbegynder en erhvervsuddannelse, har ikke de mest basale kundskaber i dansk eller matematik,« står der at læse i regeringens udspil til reform af erhvervsuddannelserne, Faglært til fremtiden, fra oktober. Læg dertil, at tal fra Undervisningsministeriet fra november viser, at stadig flere elever sendes i privatskole, faktisk gælder det nu hver sjette elev. Bekymrende, mener en professor, ærgerligt, mener en forælder og en enig formand for skolelederforeningen. Oven i disse nedslående kendsgerninger for folkeskolen tilsætter vi lidt syre med tal fra Københavns Kommune, der for en hel årgang på cirka 2.300 elever viser, at knap 20 pct. af eleverne ikke indstiller sig til 9. klasses afgangsprøve i faget dansk!

	Det hviskes i krogene, at det er lykkedes for folkeskolen at destillere sig frem til en gruppe elever i 9. klasse, som ikke har faglige muligheder for at gennemføre en erhvervsuddannelse og/eller er så ligeglade med det hele, at de end ikke gider at indstille sig til folkeskolens afsluttende 9. klasses prøve.

	Som forælder med omsorg for sine børn undgår man at blive del af dette offentlige destillat ved at sende barnet i privatskole – så bliver de fagligt meget bedre stillet, og de lærer at opføre sig ordentligt.

	Som undervisningsminister kikker man fremad og neutraliserer destillatet ved at kræve, at elever ved 9. klasses afgangsprøve skal bestå fagene dansk og matematik for at kunne starte på en erhvervsuddannelse.

	Er det en trøst?

	Som almindelig læser kunne man ty til at læse lidt på offentliggjort forskning på feltet, før man bliver svimmel af dette øjensynlige destillat. Så vil man f.eks. i den seneste internationale undersøgelse i fagene matematik og naturfag, TIMSS 2011, kunne læse, at eleverne i 4. klasse efter kontrol for socioøkonomisk baggrund klarer sig fuldstændig ens i private og offentlige skoler. Pyh, tænker man, så er det altså ikke bare de kvikke elever, der fra starten vælger privat skoleform. Men hvordan ser situationen så ud efter ni års skolegang? For de omtalte 2.300 københavnerelever gælder faktisk det samme, nemlig at matematik- og danskfærdigheder efter kontrol af socioøkonomisk baggrund er ens for elever i private og offentlige skoler. Fik du den, forælder? Der er altså ikke gratis præstationspoint at hente, bare fordi du sender dit barn i en privatskole! Men måske er der forskel på ordnung muss sein i timerne på private og offentlige skoler? Lærerne i 4. klasse dokumenterer f.eks., at støj er en betydende faktor bag elevpræstationer.

	Der er både gode og ikke-gode grunde til, at elever undlader at indstille sig til 9. klasses afgangsprøve. I publikationen Unges valg og fravalg i ungdomsuddannelserne – kvantitativt perspektiveret (Aarhus Universitet, 2013) kan man f.eks. se, at 42 pct. af de elever, der ikke har indstillet sig til 9. klasses afgangsprøve, efter fire og et halvt år er i gang med en erhvervsuddannelse, hvor tallet kun er 32 pct. for de elever, som faktisk har indstillet sig til 9. klasses-prøven. Hvis man kræver, at eleven har bestået prøven i fagene matematik og dansk for at komme videre med en erhvervsuddannelse, holder man omkring 30 pct. af de unge væk, som ellers ville være fint i gang med en erhvervsuddannelse direkte fra 9. klasse. Er det en trøst for undervisningsministeren, at for elever, der vælger gymnasial ungdomsuddannelse i halen på en manglende 9. klassesprøve, så har 40 pct. gennemført eller er i gang, mens tallet for de, der faktisk har indstillet sig til 9. klassesprøven, er højere, nemlig 63 procent?

Peter Allerup er professor i uddannelsesstatistik på Aarhus Universitet og desuden medforfatter til ’Unges valg og frafald i ungdomsuddannelserne’

