Hverken breaking news eller public service
Det er på tide at tale om en arbejdsdeling i statens medier. Hvorfor ikke overlade ’breaking news’ til TV 2 i stedet for at simulere en svag DR2-skygge af landets førende nyhedskanal?


 Min familie griner af mig. Da vi kun har et begrænset antal flow-tv-apparater, lyder råbet ofte fra tv-stuen: »Hvad vil du se?« Og jeg råber helt automatisk tilbage: »Noget med dyr!«
Dyre- og natur-tv er skøn afslapning. Jeg ved godt, at mange af programmerne i deres iver efter at menneskeliggøre selv pungrotter manipulerer vildt og voldsomt i tid, sted og medvirkende.
Øverst på listen står selvfølgelig BBC Bristols superproduktioner, der har verdensrekord i produktionsværdi, billedkvalitet og sammenhæng. Men også hundehviskeren Cesar Milán, der »rehabiliterer hunde og træner mennesker«, er på min favoritliste, som nu også tæller kattehviskeren Jackson Galaxy (!). Han forvandler aggressive katte til spindende kæledyr ved at give dem deres eget »zen-univers«.
Det foregår på Animal Planet, som er en ren kanal med klar identifikation. Her spindes, logres, dræbes, kæles, grines, gyses og grædes, og det går rent ind i det globale fællesskab af dyreinteresserede.
Animal Planet og lignende kanaler sætter dansk tv’s udfordringer i perspektiv. Med et marked på langt mere end en milliard mennesker, er det forholdsvist nemt at få en nichekanal til at blive en strålende forretning. I Danmark er der få penge, og markedet er på størrelse med en enkelt amerikansk storby. De få ressourcer – økonomisk og talentmæssigt – skal strækkes.
På kommercielt tv kan succesen måles i penge. På reklamefrit public service-tv er det svært. Omverdenen og ikke mindst de konkurrerende medier måler udelukkende succesen på seertal. Som ofte ikke fortæller hele historien. Et klassisk eksempel er DR2, der i disse dage for jeg-ved-ikke-hvilken-gang relanceres og brandes som en samfunds- og nyhedskanal. Da kanalen begyndte at sende døgnet rundt for halvandet år siden, steg seertallet, og det blev tolket som en succes, selv om seertal naturligvis påvirkes af sendevolumen.
Samfunds/nyhedskanalen DR2 har nu afskaffet timenyhederne, dens morgenflade skal nu være ’rene nyheder’, og som kanalchef Michael Thouber pointerer helst ’egne nyheder’. Mon ikke, seerne er fløjtende ligeglade med, om det er egne eller andres nyheder. Den prioritering er helt intern og seerne uvedkommende. Hvis egne nyheder prioriteres i forhold til vigtige nyheder, har kanalen et endnu større journalistisk problem, end den havde i forvejen, hvor den ikke specielt rige kanal med små midler ind imellem forsøgte at være breaking news-kanal. Nu skal den såkaldte tærskel for breaking news ændres. Vi skal tilsyneladende have lidt mere af det.
Her har DR2 så plantet et ben i hver lejr. Om morgenen, hvor alle indenlandske og udenlandske erfaringer dikterer korte nyheder og mange livsstilsindslag, skal DR2 være rene nyheder i konkurrence internt med P1 Morgen og eksternt med Go’ morgen Danmark på TV 2 og TV 2 NEWS, som tilsammen støvsuger morgenfladen for lyttere og seere.
Hvem er målgruppen? Hvad er nichen? Hvad er formålet?
I det kommercielle univers kæmper kanalerne om at tjene flest penge. Det er et marked. Men er det ikke på tide at tale om en arbejdsdeling i statens medier?
TV 2 NEWS og P1 Morgen er blevet standardkilde for de nyheds- og samfundsinteresserede. Hvorfor ikke overlade breaking news til TV 2 i stedet for at simulere en svag DR2-skygge af landets førende nyhedskanal?
Problemet er, at der hverken er råd til at lave breaking news eller at varetage den public service-opgave, det er at lave samfundsprogrammer af høj journalistisk kvalitet.
I stedet vælger DR2 snakke- og værtsmodellen. DR2’s relancering er en nedrustning, som selvfølgelig skal camoufleres som en oprustning. Blandt andet med de begavede borgerlige kritikere Anne Sophia Hermansen og Bent Dalsbæk – begge fra Berlingske – der får hver deres snakkeprogram. DR Nyheder kan efter en åreladning på 40-50 medarbejdere i den seneste spare-runde næppe bidrage.
Lasse Jensen er vært på P1-programmet ’Mennesker og Medier’.
Klummen er udtryk for skribentens egne holdninger

