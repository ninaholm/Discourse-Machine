Forskning og samfundsnytte

Private virksomheder investerede gerne mere i Danmark, hvis der var større volumen i de offentlige forskningsmiljøer inden for deres interesseområder. Derfor må det være et politisk ansvar at understøtte dansk konkurrenceevne.


 Per Øhrgaard skriver i en kronik i Information 11. november, at Dansk Industri (DI) afsporer den danske forskningspolitik ved at foreslå, at man politisk prioriterer forskningsmidler til særlige forskningsområder. Først vil jeg gerne gøre Øhrgaard og andre forskningsinteresserede opmærksomme på, at DI er en af de få samfundsaktører, der systematisk gennem flere år har arbejdet for øgede forskningsmidler. 
Privat forskning og udvikling udgør ca. 60 pct. af de samlede vidensinvesteringer i Danmark. Mere privat forskning er således afgørende for Danmark som videnssamfund. Politikerne - ikke virksomhederne - har forpligtet Danmark på at benytte flere midler til privat forskning. Det er på den baggrund, at DI har fremlagt delresultater af en undersøgelse, hvor respondenterne tilsammen repræsenter 60 - 70 pct. af de private forsknings- og udviklingsinvesteringer i Danmark. Undersøgelsen viser bl.a., at virksomhederne fortsat investerer mere i forskning og udvikling. Den største vækst finder bare sted uden for Danmark. Undersøgelsen viser videre, at virksomhederne gerne investerede mere i Danmark, hvis der var større volumen i de offentlige forskningsmiljøer inden for deres interesseområder. Nøglen til mere privat forskning, kære politikere, ligger således her. 
Tilliden er der
Det er rigtigt, som Øhrgaard påpeger, at der kan komme konkurrencerelevant forskning fra alle grene af forskningsmiljøerne, men det betyder jo ikke, at al forskning er lige konkurrencerelevant. Det er indiskutabelt, at der skal være forskning af højeste kvalitet inden for alle forskningsområder. Men når man politisk allokerer flere milliarder til at understøtte dansk konkurrencekraft, så bør man målrette en væsentlig del af pengene til de områder, hvor forsknings- og udviklingstunge virksomheder har størst interesse. Og her peger virksomhederne først og fremmest på teknisk forskning, herefter på naturvidenskab, sundhedsvidenskab og organisation og ledelse. 
Øhrgaard spørger, om jeg ikke har tillid til universitetsbestyrelsernes evne til at fremme den bedste forskning. Jo, jeg har stor tillid til at disse bestyrelser kan fremme netop dette, men de er kun sat i verden til at fremme den bedste forskning på det universitetet, de nu har det øverste ledelsesansvar for. Samfundets behov som helhed er politikernes ansvar, og det er derfor jeg appellerer til dem. Det må være et politisk ansvar at understøtte dansk konkurrenceevne.  

