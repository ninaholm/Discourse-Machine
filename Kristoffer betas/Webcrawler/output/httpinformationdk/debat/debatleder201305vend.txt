Vendekåber



 Ikke færre end tre nuværende ministre og en politisk ordfører henviste i december 2008 til en artikel, som Information havde skrevet på baggrund af aktindsigt i Integrationsministeriet, da Folketinget behandlede VK-regeringens omstridte forslag til tuneserlov. Det var den lov, der påbød alle udlændinge på tålt ophold en daglig meldepligt og natligt ophold i Center Sandholm i Nordsjælland.
Informations aktindsigt viste bl.a., at lovforslaget i en tidlig version kun havde omfattet tre udlændinge, som PET mistænkte for terrorvirksomhed, men at det senere uden nærmere begrundelse blev udviddet til at omfatte alle på tålt ophold. Det viste også, at Rigspolitiets ekspert inden for udlændingeområdet på flere punkter fandt stramningerne unødvendige.
Det var selvfølgelig viden, som modstanderne af lovforslaget kunne bruge. Morten Østergaard (R), Astrid Krag (SF), Henrik Dam Kristensen (S) og Karina Dehnhardt Lorentzen (SF) tog derfor afsæt i Informations aktindsigt, da Folketinget tredjebehandlede lovforslaget: »Så har vi Informations artikel i dag, som på meget fornem vis redegør for, hvor grelt det står til med forberedelsen af det her lovforslag,« som Morten Østergaard udtrykte sig.
Justitsminister Morten Bødskov har for nylig slået fast, at hvis forslaget til ny offentlighedslov havde været gældende i 2008, havde Information ikke kunnet få aktindsigt og dermed mulighed for at skrive den artikel, som de fire politikere flittigt brugte i deres argumentation. Med andre ord ville oppositionen mod lovforslaget ikke have haft så gode argumenter på hånden, hvis det havde været tilfældet.I dag er de fire politikere vendt rundt på en tallerken. Som ministre og som retsordfører støtter de nu uden synlig vaklen i geledderne, at offentligheden ikke kan få adgang til den slags oplysninger, når et omstridt lovforslag behandles af Folketinget. Men adspurgt af fagbladet Journalisten havde ingen af de fire lyst til at begrunde, hvorfor øget lukkethed vil give bedre love.
 

