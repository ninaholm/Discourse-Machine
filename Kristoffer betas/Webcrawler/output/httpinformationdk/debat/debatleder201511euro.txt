Europæisk nej?
LEDER


 Overbevist europæer. Kan man være det – og alligevel ikke stemme ja ved den kommende folkeafstemning? Det mener den tidligere landsformand for Europabevægelsen, Erik Boel. I indlæg i en række aviser skriver Boel: »Det er en nationalchauvinistisk, ansvarsforflygtigende og umoden ordning, vi skal tage stilling til 3. december.« Boel er fortørnet over, at ja-partierne omhyggeligt har udelukket, at et ja omfatter dansk deltagelse i EU’s asyl- og indvandringspolitik. De lover, at tilslutning først kan ske efter en ny folkeafstemning. En garanti, der med V-statsminister Lars Løkke Rasmussens ordvalg gælder, »indtil solen brænder ud«.
Boel mener, at Danmark dermed »fedtspiller«. Derfor stemmer Boel blankt.
Modsatrettet er argumentet på plakater fra SF’s medlem af Europa-Parlamentet Margrete Auken. Her står som en grund til et ja: »Sammen om hjælpen til flygtninge.« Det har fået Venstre til at beskylde Margrete Auken for at skabe forvirring.
I et interview i gårsdagens Information siger SF’s EU-ordfører, Holger K. Nielsen, at han er »enig« med Margrete Auken: »Men jeg er meget vel klar over, at asylsamarbejdet ikke er med. Men det skal man ikke reagere på ved at stemme nej.«
I samme avis agumenterer Margrete Auken i et indlæg: »Afstemningen er om omdannelse af hele retsforbeholdet til en tilvalgsordning. Det muliggør tilvalg af udlændingeområdet. I den politiske aftale er vilkårene for dette tilvalg gjort meget stramme, og det har SF accepteret. Men muligheden er der ...«
SF vil – lige som Radikale Venstre og Alternativet – hurtigst muligt have en folkeafstemning om et ja til asylsamarbejdet.
Hvad kan den svorne europæer lære af dette? Frem for alt at være nøjsom. Det er besk at erkende, men et afstemningstema, der omfattede flygtninge, ville blive mødt med en hæmningsløs agitation, der kunne føre til et dansk nej til mere europæisk samarbejde på andre områder. Afstemningstemaet er skåret til ud fra en illusionsløs erkendelse af Dansk Folkepartis magt. Er en nej-stemme eller en blank stemme med til at fremkalde et nej-flertal til det tilskårne tema, hæmmer det bl.a. dansk deltagelse i et europæisk politisamarbejde, der forekommer mere nødvendigt end nogensinde. Og et nej baner ikke vej for dansk deltagelse i asylsamarbejdet. Må den overbeviste europæer vist resigneret indse.

