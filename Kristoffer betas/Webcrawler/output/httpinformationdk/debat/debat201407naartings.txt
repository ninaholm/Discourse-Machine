Når ting skifter hænder
Når et liv skal sorteres og pakkes i kasser, når andre skal veje og vurdere det, man har skrabet sammen. Når man skal sige farvel til en epoke, et liv med autonomi og intellekt. Så er der så meget, der falder i kurs


 Hele mit voksenliv har min far boet i en lille, nedslidt toværelses lejelejlighed i Badstuestræde i København K. Så fik han en blodprop i hjernen, og nu bor han i en funktionel ældrebolig uden dørtrin på Christianshavn.
Vi pakkede hele hans lejlighed ned sidste efterår. Han kunne ikke selv, han boede på et genoptræningscenter ude i Brønshøj, så jeg gik inde i lejligheden, nogle gange alene, nogle gange sammen med min bror, nogle gange sammen med min faster.
Alt det, man kan nå at samle til huse. Alt det, man synes har værdi.
Når et liv skal sorteres og pakkes i kasser, når andre skal veje og vurdere det, man har skrabet sammen. Når man skal sige farvel til en epoke, et liv med autonomi og intellekt. Så er der så meget, der falder i kurs. Weekendtasker. Paraplyer. Bøger.
»Der er nogle af bøgerne, der er penge værd,« sagde min far. »Du må gå ned til et af antikvariaterne i Kompagnistræde med dem og høre, hvad de vil give for dem. Der er også nogle sjældne lp’er,« tilføjede han. Eller, rettere, det fik han forklaret; det tager ham meget længere at udtrykke noget, end det tager at gengive det her, for med blodproppen fulgte en middelsvær afasi, hvilket betyder, at han har mistet en del af evnen til at tale. Alle ordene er inde i hovedet, men de kan ikke finde vej ud. Så al kommunikation er langsom og besværlig.
Jeg lagde forsigtigt bøgerne i en plasticpose og traskede ned ad stentrappen og ind ad glasdøren til en antikvar i Kompagnistræde, lige rundt om hjørnet fra Badstuestræde.
»Det her er min fars bøger,« sagde jeg. »Han siger, at de er sjældne. Kan du se, om de er noget værd,« spurgte jeg spagt og en lille smule spændt. Min far kunne godt bruge en lille sum penge. Det er dyrt at flytte, selv om kommunen spæder til.
Antikvaren tog bøgerne op og kastede et enkelt, skråt blik på dem, før hun lod dem dumpe ned på disken igen.
»Den der er alt for slidt,« sagde hun surt. »Og den anden dér er jo bind ét ud af to. De er ingenting værd. Ingenting overhovedet. Jeg kan ikke give dig noget for dem. Du kan prøve at ringe til genbrugsbutikken inde i Borgergade. Måske vil de tage dem.«
»Tak,« mumlede jeg forlegent, selv om der egentlig ikke var noget at takke for. Så lagde jeg bøgerne ned i posen igen og traskede ud ad glasdøren og op ad stentrappen. Og så stod jeg der på Kompagnistræde og blomstrede lidt, med to lasede bøger i en plasticpose under armen. Og følte mig underligt fortabt.
Jeg har tænkt over den forlegenhed. Hvad den skyldtes. Måske fulgte den med den sårbarhed, som jeg stillede til skue, som jeg stod der, over for et vildt fremmed menneske og udstillede min sorg.
Sorgen over, at min far ikke længere havde noget at bruge tykke bøger til.
Sorgen over, at ting kan blive meningsløse, at de kan miste al værdi. At det, som det ene menneske betragter som værdifuldt, er ligegyldigt for andre.
Det, der har været vigtigt i et liv, bliver med et fingerknips til affald, til besvær.
Det er mærkeligt og paradoksalt, men uundgåeligt, går jeg ud fra. Ulykker sker, folk bliver syge, folk dør. Det er en sorg, men ikke nogen tragedie.
Forleden kom han ud til kaffe på den el-scooter, han har fået bevilget af kommunen. Med til os havde han fire majs, en elektrisk fnugrulle, et blåt glas-askebæger, en hullemaskine, en pakke med to musemåtter, en lille pose cedertræterninger til at undgå møl i tøjet og en sort velourhat fra Balkan. Ting, han ikke længere har brug for, og som vi måtte få.
»Tak,« sagde jeg entusiastisk. »Det er alle tiders. Vi skal nok finde noget at bruge det til.«
Han har altid foræret mig nogle underlige ting. Engang forærede han mig en pålægsmaskine i julegave. Den kunne skive alt muligt, måske især spegepølse og rullepølse og den slags. Mine to brødre fik det samme. Jeg kan huske min fars begejstring, han var rigtig glad for ideen. Jeg har nok været omkring 20 år, jeg var i hvert fald flyttet hjemmefra, på den måde var det relevant nok. Jeg havde den med mig en del år. Når jeg flyttede, flyttede pålægsmaskinen med.
En dag gav jeg den alligevel til genbrug. Jeg gad vide, hvor den er i dag, den maskine. Jeg håber, der er nogen, der skiver pålæg på den.
Julie Top-Nørgaard er pædagogstuderende og skribent
Klummen i morgen: Lasse Jensen

