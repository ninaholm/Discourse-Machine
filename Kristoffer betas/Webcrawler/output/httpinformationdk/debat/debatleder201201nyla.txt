Ny læreruddannelse



 Uddannelsesminister Morten Østergaard (R) har stilfærdigt lagt tankerne om en læreruddannelse på universitetet i graven. Det sker efter offentliggørelsen af følgegruppens evaluering af det omdiskuterede lærerstudium. Ganske vist går ministeren ind i debatten med »åbent sind«, men sagde samtidig til Information, at: » (...) det rigtige er at fastholde det (læreruddannelsen, red.) som en professionsuddannelse i regi af professionshøjskolerne med den meget tætte kobling til praksis.«
Dermed synes ministeren at have skubbet oppositionen lidt længere fra sig, når forligspartierne mødes i februar for at diskutere følgegruppens anbefalinger og en eventuel ny uddannelse for de kommende folkeskolelærere. De konservative ser blandt andet den akademisering af læreruddannelse som vejen til at hæve kvaliteten af lærergerningen og har som mange andre i debatten længe kigget mod Finland, hvor lærerstudiet giver prestige blandt unge og foregår på universiteterne med en høj grad af tilknytning til skoleforskningen — dvs. forskningsbaseret viden om, hvad der virker i undervisningen.
Det er fornuftigt af ministeren at melde ud i spørgsmålet om institutionel placering og dermed skabe nødvendigt rum til at diskutere selve kernen i, hvordan Danmark får en bedre læreruddannelse. Vi ved fra undersøgelser, at lærernes kompetencer er helt afgørende for elevernes udbytte. Men vi ved også fra undersøgelser, at danske lærere mener, de mangler viden og kompetencer inden for deres felt. Og at den forskningsbaserede viden ikke inddrages konsekvent i læreruddannelsen, som det er i dag. Forskningsbasering er ikke det samme som akademisering, for praksiserfaring i det at undervise er et must, når unge lærere skal rustes til mødet med skolen.
Alt skal ikke gøres til et spørgsmål om økonomi. Men mere forskningsbaseret undervisning vil være et slag i luften, medmindre timetallet, der mange steder er uhørt lavt, hæves. Dernæst kræver det et opgør med universiteterne, hvis professionshøjskolerne skal have en større del af de eftertragtede forskningsmidler. Det afgørende bliver, hvordan Østergaard vil stille sig i de to centrale spørgsmål. Det savner vi endnu svar på.

