Afghanistan - ingen lette løsninger
Kynisk set kan USA, Europa og dermed Danmark selvfølgelig godt leve med, at afghanerne kastes tilbage til 700-tallets mørke, så længe et islamistisk styre ikke truer verdensfreden, men hvordan ser det ud med samvittigheden?


 Jo længere vi bliver i Afghanistan, jo stærkere bliver Taleban. Derfor skal de danske og udenlandske styrker hjem nu.
Sådan lyder det hovedargument, som fire af landets fremmeste krigsmodstandere fremfører i gårsdagens Information. De udenlandske styrker er blevet så upopulære i Afghanistan, at Talebans rækker svulmer. Derfor gælder det om at få styrkerne ud hurtigst muligt, også selv om en tilbagetrækning i utide indebærer en stor risiko for, at Taleban overtager magten i store dele af landet.
Det er der ikke noget at gøre ved det er prisen for fred, mener krigsmodstanderne.
DER ER ingentvivl om, at afghanerne helst vil klare ærterne selv og gerne vil have, at de udenlandske styrker rejser hjem igen inden for en overskuelig fremtid, med samtidig er det tankevækkende, at alle nyere meningsmålinger viser, at et klart flertal af afghanerne mener, at udviklingen går den rigtige vej. To ud af tre mener, det er godt, at USA og NATO-styrkerne befinder sig i landet, kun to-tre procent anser vores tilstedeværelse for et stort problem, mens hele 90 procent foretrækker den nuværende regering frem for Taleban.
Når krigsmodstanderne hævder, at afghanerne ønsker de udenlandske styrker ud nu, er der med andre ord tale om enten ønsketænkning eller manipulation.
EN ANDEN grundlæggende præmis for krigsmodstanderne er, at tilbagetrækning af de danske og udenlandske styrker fra Afghanistan vil føre til fred.
Det ville jo være skønt, hvis det var så enkelt, men desværre er det næppe tilfældet. Talebans mål er at vælte regeringen i Kabul og genindføre det islamiske emirat, som eksisterede i Afghanistan fra 1995-2001. At tilbagetrækningen af de 150.000 udenlandske soldater skulle få Taleban til at opgive det mål, er i bedste fald naivt. En omfattende borgerkrig om, hvem der skal regere landet, er langt mere sandsynlig, dels fordi de afghanske sikkerhedsstyrker endnu ikke er parate til at tage udfordringen op, dels fordi Afghanistan stadig er et kludetæppe af etniske, politiske og økonomiske interesser, hvor velbevæbnede krigsherrer og narkobaroner er klar til udfylde ethvert magttomrum, som måtte opstå.
Og endelig er krigsmodstanderne nærmest forelsket i en forhandlingsløsning. At Taleban skal med ved forhandlingsbordet, er krigsmodstanderne enige om, og det samme gælder de regionale stormagter Indien og Pakistan.
Men vil Taleban overhovedet forhandle, og hvad er det egentligt, der skal forhandles om? Er det genindførelsen af et islamisk diktatur i Afghanistan minus den uheldige alliance med Osama bin Laden? Er det en udvidelse af det nuværende demokratiske eksperiment med et nyt Taleban-parti, der har lagt Kalashnikoven på hylden? Er det opsplitning af Afghanistan i et Taleban-styret Pashtunistan og et mere moderne Nordafghanistan, er det en føderation, hvor Taleban i praksis får frie hænder i de sydlige og østlige provinser? Er det en Balkanløsning, hvor landet deles langs dets etniske grænser?
UANSE T hvad udfaldetaf en forhandling med Taleban måtte ende med, bliver det ikke kønt, advarede SFs Holger K. Nielsen om i gårsdagens Information. Og det har han ret i.
Sådan er fredsløsninger i øvrigt som oftest. Uskønne, fordi det er nødvendigt at gå på kompromis med ekstreme kræfter. Selv Nazitysklands betingelsesløse kapitulation var uskøn med en langvarig allieret besættelse, hundredvis af topnazister, som undslap domfældelse, andre tusinder, hvis forbrydelse blev glemt, fordi det nye Tyskland havde brug for deres tjenester osv. Selv nyere fredsaftaler om opsplitningen af det tidligere Jugoslavien i etniske stater var en uskøn blanding af ultranationalister som fik magt, og krigsforbrydere, som gik fri.
DRØMME om de renelinjer, om den store fredskonference, der én gang for alle skal lægge låg på de regionale konflikter, som nærer det afghanske bål, og én gang for alle definere Afghanistans fremtid, er en smuk og rigtig tanke. Men enhver fredsproces kræver parter, der er villige til at gå på kompromis, og et resultat, som er til at leve med.
Måske har Taleban lært et og andet om det ufornuftige i at alliere sig med al-Qaeda, siden de sidst var ved magten, men Talebans mål er fortsat at underkaste 30 millioner afghanere et islamisk diktatur. Lad os ikke et øjeblik foregøgle os selv andet.
Kynisk set kan USA, Europa og dermed Danmark selvfølgelig godt leve med, at afghanerne kastes tilbage til 700-tallets mørke, så længe et islamistisk styre ikke truer verdensfreden, men hvordan ser det ud med samvittigheden?
Den vestlige verden har ført sin lange krig i Afghanistan, forsynet mujahedinerne med våben og dollars, som de senere brugte til at slås med hinanden mod om magten. Lad os ikke gentage den fejl. Den massive udviklingsbistand, som Afghanistan har fået de seneste ni år, har givet verdens næstfattigste land en enestående chance for en bedre fremtid. Listen over fejltagelser indtil nu er alenlang, men hvis vi trækker os ud af Afghanistan, inden afghanerne er klar til selv at tage kampen op mod islamismen, har vi ladt 30 millioner mennesker i stikken. Og det kan vi ikke være bekendt.

