Lad os droppe kønsdebattens drengene mod pigerne
Det er en dansk tradition at skændes om Kvindernes Internationale Kampdags relevans i medierne. I år bliver nok lidt anderledes


 For nogen tid siden kunne man læse i Berlingske, at Danmark har været ligestillet i 100 år. Ligestillingen og kønnenes frigørelse omtales tit som en gammel sag. Men man glemmer let, at kønnenes frigørelse historisk set er i sin vorden, også i Danmark.
Tag for eksempel min bedstemor, hun blev voldtaget af formanden på den fabrik, hvor hun arbejdede. Han voldtog også andre. Ingen meldte ham.
Dengang var der hverken åben modtagelse i Dannerhuset eller et Center for Voldtægtsofre på Rigshospitalet. At gå til politiet var utænkeligt. Hun søgte ikke hjælp eller retfærdighed, simpelthen fordi ingen af delene fandtes for hende. Siden er samfundet kommet et godt og vigtigt stykke vej. Men ikke langt nok.
Grundlæggende kulturforandringer tager tid, de sker over generationer. I Danmark har man formelt vedtaget kønnenes ligestilling og frigørelse, men reelt er tænkningen ikke slået lige godt igennem alle vegne. Politiet diskriminerer stadig i voldtægtssager. Kønsrelateret vold betragtes sjældent som et strukturelt eller politisk problem, men som noget individuelt og privat. Partnervold foregår i alle dele af samfundet, men påtales stort set kun som et samfundsproblem, når den sker i minoritetsmiljøer.
Det er i langt overvejende grad mænd, som slår, voldtager og dræber. Alligevel findes der endnu ikke den større offentlige organisation eller det politiske parti, der arbejder målrettet på at opdyrke og understøtte en ny, mindre voldelig mandskultur.
60 procent af alle kvinder, der dræbes i Danmark, dræbes af en partner eller ekspartner, og 33.000 kvinder udsættes årligt for vold i hjemmet. Alligevel er det svært at tale om partnervold og seksuelle overgreb som et samfundsproblem med rod i den herskende køns- og voldskultur. Kønsbetinget vold foregår fortsat i ly af normer og sociale konventioner, der holder voldsmaskineriet i gang.
Ikke på lystavlen
Ofte ender debatten i en oppisket omgang drengene mod pigerne. Imens overlades voldsramte, voldsudøvere og pårørende reelt til at sejle deres egen sø.
Dagpengereformen er et godt eksempel. Den lægger en konkret hindring i vejen for kvinder og mænd, der må kæmpe sig fri af vold og tvang i hjemmet. Fra årsskiftet kan det nemlig koste tre ugers karantæne i A-kassen som ’selvforskyldt ledig’, hvis man må opgive sit job for at flygte fra en voldelig samlever.
Det er blevet forbigået i larmende tavshed af ligestillingsordførere, fagforeninger og kommuner, hvis opgave det blandt andet er at tage hånd om de voldsramte. Årsagen er næppe ond vilje, men snarere, at problemet simpelthen ikke er inde på lystavlen. Tilgangen til partnervold er et eksempel på den vanetænkning, der fastholder både kvinder og mænd i et destruktivt mønster. Er det sådan, et kønsfrigjort samfund ser ud?
Så længe kønsbetinget vold og sexisme regnes for noget privat, en sag for feminister eller et særligt minoritetsproblem, fortsætter volden. For problemerne kan hverken løses privat, af feministerne alene eller med et enøjet fokus på minoriteter. Det kan ingen samfundsproblemer.
På tværs af partierne er den politiske indsats for slap. Visionsløs. Realpolitisk ringestilles voldsramte og udsatte kvinder gang på gang.
Hvor er respekten og samarbejdsviljen, alle voldsramte og deres pårørende har krav på?
Hvor er den ambitiøse indsats mod volden som en krænkelse af kvindernes frie og lige medborgerskab?
Hvad i alverden er det for en sølle kønnenes ’frigjorthed’, der ikke engang betyder alle borgeres frihed fra kønsbetinget vold?
Der sker noget nyt
På Kvindernes Internationale Kampdag er det blevet en dansk tradition at skændes om dagens relevans i medierne. I år bliver nok lidt anderledes. Der er kommet mere fokus på voldtægt og sexisme. Nogle politikere og traditionelle kvindeorganisationer har fået øjnene op for den kvindekamp, der foregår i landets minoritetsmiljøer. Det er vigtige fremskridt, som samtidig gør det svært at benægte de omfattende problemer, der stadig er på samfundsniveau. Også selv om nogle ihærdigt forsøger.
Modefænomenet med at bagatellisere vold og sexisme i majoritetssamfundet med henvisning til de ’virkelige’ problemer i minoriteten er de reaktionære vanetænkeres forudsigelige modtræk.
Hvis forandringen skal ske, må den ske bredt. Det kommer til at tage tid. Heldigvis sker der noget. Netværk og nye samarbejder vokser frem blandt kvinder og mænd, der på tværs af kulturforskelle og politiske uenigheder betragter sexisme og kønsbetinget vold som deres fælles problem. Et samfundsproblem. Et spørgsmål om social uretfærdighed. Og en hindring for kønnenes reelle frigørelse. Frihed for alle borgere fra kønsbetinget vold, frihed fra menneskeligt og socialt indskrænkende kønsnormer, frihed til at være kvinder og mænd sammen på ligeværdige, utvungne og socialt retfærdige vilkår.
Det er en stor vision. Den kræver mod og nytænkning. Men hvis vi vil kønnenes reelle frigørelse, må parolen være: intet mindre.
Siri Ranva Hjelm Jacobsen er cand.mag. i litteraturvidenskab og forfatter

