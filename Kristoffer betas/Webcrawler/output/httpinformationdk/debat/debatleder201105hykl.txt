Hyklerisk Cannes-festival



 At Lars von Trier dummede sig på pressemødet i Cannes efter visningen af sin nye film, Melancholia, er der ingen tvivl om. At der ville blive reageret stærkt forskellige steder i det internationale samfund på hans særprægede humor, og at hans udtalelser om Hitler og nazismen ville få konsekvenser, var der heller ikke tvivl om. Heller ikke om, at de ville få konsekvenser for filmens chancer for at vinde Den Gyldne Palme søndag. Men at bestyrelsen for filmfestivalen i Cannes har bandlyst Lars von Trier fra festivalen og for første gang i dens historie ligefrem gjort ham til persona non grata i Cannes, er en kraftig overreaktion og forkastelig. Ikke mindst, fordi Lars von Trier med det samme undskyldte sine udtalelser og dårlige danske humor, men også af andre grunde.
Selvfølgelig var det dumt sagt af Trier. Han rodede sig på den forkerte scene ud i et emne, som han ikke helt kunne overskue konsekvenserne af dér foran verdenspressens snurrende kameraer. Han har gjort det før, og man og han ved, at en ny udtalelse fra mesterens mund vil gå verden rundt. Ja, at pressen ligefrem venter på den. Men Lars von Trier er ikke jødehader eller antisemit, ligesom han ikke er nazist eller det, der ligner. Han har tidligere redegjort for sin historie og baggrund, så når han på pressemødet siger, at han er nazist, så kan det også bare betyde, at han selv har en tysk far, sådan som han sent i sit liv på moderens dødsleje fik det at vide; og betyde, at dermed blev han også del af den  tyske historie.
Man har en tendens til at glemme, at Lars von Trier på sådan et pressemøde også taler som filmkunstner med en æstetisk og ikke en politisk tilgang til verden. Når han eksempelvis siger, at han forstår Hitler en lille smule der i bunkeren, så er det ikke den moralske samfundsborger, der taler, men kunstneren. Kunstneren, der med sit kreative blik lever sig ind i andre personer og skæbner helt hævet over, om man taler om moralsk gode eller dårlige personer. Kunstneren, der forstår, at her har man også med et 'interessant' stof at gøre, som kan formes til et værk. Det er dybest set ikke anderledes end med filmen Der Untergang, der har været set med fascination af millioner af mennesker verden over. Dens måde at skildre Hitlers sidste dage i bunkeren i Berlin kan kun laves af en instruktør, der også kan leve sig ind i Hitlers verden, ligesom Bruno Ganz kun er vellykket som Hitler, fordi han som skuespiller også har en lyst til at forstå og leve sig ind i Hitler.
Ja, faktisk er det også os, publikum, der beder kunstneren om at være hæmningsløs i den primære udlevelse af et bestemt stof. Vi vil ikke have halvlunkne kunstprodukter, men den ægte vare. Når det kommer til stykket, vil vi have kunstnere, der brænder sig selv op i bestræbelsen på at skabe stor kunst for os. Og når den selvsamme kunstner derefter forveksler to scener med hinanden, pressemødets og kunstens scene, og taler kunstnersprog på Cannes' store scene, så er vi ikke længere så tolerante.
Man ved også godt, at Trier er fascineret af såkaldt nazistisk æstetik. Det gør ham heller ikke til nazist. Under hele Melancholia buldrer musikken fra Wagners Tristan og Isolde. Selv om Wagner blev elsket af Hitler, gør det heller ikke filmen nazistisk. Og fra interview på Filminstituttets hjemmeside med Trier op til Cannes ved man også, at Trier her lufter sin fascination af nazistisk æstetik og arkitektur. Det gør ham heller ikke til nazist.
Melancholia er ikke helt et mesterværk på niveau med Antichrist, men det er et helt radikalt nihilistisk kunstværk, som ikke lader nogen uberørt, fordi den er så stærkt et kunstnerisk udtryk for melankolien som sygdom.
Filmen er klaustrofobisk og frygtelig. Det er en film renset for enhver humor og menneskelig varme. Der er ingen menneskelig samtale i filmen, ingen sjove scener eller replikker, ingen mennesker, der kommer hinanden ved eller tæt på hinanden. Der er kun ensomhed. Dyb, dyb ensomhed lige før verdens undergang. Men det, der er, er, at Lars von Trier endnu en gang har blottet sit inderste og formet det til et kunstværk, ganske vist et yderst ubehageligt et af slagsen. Han har af sig selv øset til fælles gavn.
Gennem årene har Lars von Trier kunstnerisk givet Cannes så uendelig meget, han har stillet sig til rådighed og ladet os kigge ind i troldmandens beskidte værksted af neuroser, perversioner og nu senest melankoli. Og han har ved at bruge sig selv uhæmmet formet mesterlige kunstværker af dette beskidte stof.
Nu vil Cannes end ikke unde ham et øjebliks uheldig optræden på slap  line. I det regnskab er festivalbestyrelsens beslutning hyklerisk. Den vil gerne have hele kunstneren og så alligevel ikke. Hvad mere er, sagen viser også, at festivalen i Cannes slet ikke formår at værne om og beskytte deres kunstnere, når de for en stund træder lidt ved siden af.

