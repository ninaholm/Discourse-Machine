Hvornår gør den nedgjorte ungdom oprør?
LEDER


 At sætte politiet og ungdommen op mod hinanden – kan der komme noget godt ud af det? Det må den danske regering mene. I de igangværende forhandlinger om en flerårig aftale om politiets vilkår har den smalle Venstre-regering – med sine egne ord – gjort det til »en adgangsbillet« for alle partier, at de på forhånd accepterer, at nye penge til politiet tages fra ungdomsuddannelserne. Hele 500 millioner kr. årligt skal erhvervsskoler og gymnasier beskæres, for at politiet kan vokse.
I sit spindoktorsprog kalder regeringen denne overførsel for »normalisering af det statslige omprioriteringsbidrag, så det også omfatter ungdomsuddannelserne«. Gennemsku dét, hvem der kan! Men denne ordguirlande dækker altså over at lade ungdommen betale for en oprustning af politiet.
Dette forhåndskrav smækker døren i hovedet på Enhedslisten, SF og Alternativet. Indtil videre er Socialdemokraterne og Radikale Venstre blevet tilbage i forhandlingslokalet, men vånder sig.
Men de unge – hvad gør de? Lader de, som om de ikke opdager, at regeringens politik – generelt, demonstrativt og provokerende – er på deres bekostning?
Beskårne ungdomsuddannelser betyder lavere uddannelsesniveau, på trods af at det i årtier har været dansk konsensus, at hoveder er vores fremmeste råstof.
Viden og knowhow er Danmarks bedste eksportvare. Alligevel vil regeringen skære dybt i fremtidens forskning. Som påpeget her i avisen af DTU-rektor Anders Bjarklev, vil det koste dansk førerposition, at Venstre i sit finanslovforslag vil skære 1,4 milliarder kr. af forsknings- og udviklingsindsatsen frem mod 2020.
Ikke bare manglende viden, men også et forpestet fysisk miljø efterlader Venstre-regeringen som byrde på kommende slægtled. I et indlæg i Morgenavisen Jyllands-Posten skriver universitetslektor i ferskvandsbiologi ved Københavns Universitet Jens Borum: »Øget gødskning, nedlæggelse af randzoner og sprøjtning af beskyttede naturområder er en tilbagerulning af mange års miljøindsats.« Borum tilføjer: »Miljøindsatsen bliver derudover (bevidst?) svækket af opdeling og udflytning af de styrelser, der skal tage vare på miljøet.«
Fortrøstningsfuldt slutter Jens Borum sit indlæg med ordene: »Måske kan jeg håbe på, at de unge løfter blikket fra mobiltelefonen, opdager forsøget på generationstyveri og for en gangs skyld sætter sig til modværge.«
Men vil de unge løfte blikket og gøre modstand mod den fremtid, som de er ved at blive prakket på?
I dagens Information siger filosof og medstifter af Ungdomsbureauet Olav Hesseldahl, at det er konkurrencestaten, de unge er oppe imod. Den har fået sit råderum, efter kommunismen er hørt op som konkurrent til kapitalismen og ved indførelsen af EU’s indre marked. Olav Hesseldahl efterspørger »et civilsamfundsoprør, hvor de unge tager kritisk stilling til, hvad de vil«. Men Hesseldahl tilføjer: »Man er jo dum, hvis man tror, man kan stå imod konkurrencestaten.«
Et ungdomsoprør brød ud i Europa og USA for snart 50 år siden. Omstændighederne i 1968 var anderledes end i dag. Dengang havde samfundene i de forudgående år oplevet en økonomisk opblomstring, og universiteterne befandt sig i en omstilling væk fra et professorvælde. I dag er samfundene i en tilsyneladende uafrystelig krise, og middelklassen er truet med at styrte i en afgrund mellem rig og fattig. Universiteterne er politisk blevet påtvunget en afdemokratisering og kommercialisering, der overgår de groteske skræmmebilleder, som 1970’ernes marxister kunne fremmane.
Til et bredere perspektiv hører, at stadig flere unge i Europa må forudse et liv i armod. Det fremgår af en analyse, som den tyske tænketank Bertelsmann Stiftung netop har offentliggjort: De unge døjer med dårlig privatøkonomi, arbejdsløshed og skyggen fra den gældsbyrde, som staterne i disse år lader vokse.
Er det en situation, hvor de unge føler sig nødt til at bøje sig for konkurrencestaten og dens »nødvendighedens politik«? Skyldes et udeblevent ungdomsoprør, at ungdommen selv tvivler på, at det vil føre til noget bedre?
Det er nærliggende at tro, at det er frygten for at risikere en nok så skrøbelig fremtidsudsigt, der gør, at de unge sætter deres lid til, at alt nok skal ende godt.

