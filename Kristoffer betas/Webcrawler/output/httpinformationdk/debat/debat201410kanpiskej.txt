Kan man piske journalister til højere moral?
Vil det højne journalisters moral, hvis de selv skal punge ud med erstatninger til deres ofre? Eller vil det tværtimod føre til selvcensur, der gør det svært at få vigtige historier frem i lyset?


 Det skal gøre rigtigt ondt på journalisterne, før det bliver godt. De skal mærke konsekvensen af deres handlinger på krop og tegnebog. Det mener advokat og ekstern lektor i medieret på Københavns Universitet, Michael Christiani Havemann, som med jævne mellemrum skyder på journalister og medier – dog oftest med løst krudt.
Havemann har vundet et par sager, der har medført straf og erstatning – ikke mindst mod DR. Senest i sagen om forbrugermagasinet Kontant, hvor Landsretten i maj idømte fire journalister og redaktører bøder. Journalisterne blev fundet skyldige i at have overtrådt straffelovens injurieparagraffer i programmet Boligsnyd for millioner fra 2009 om, hvordan boligejere følte sig snydt af sagsøgerne.
Men Havemann er ikke tilfreds med sejren. Det er skattesvig, hvis dømte journalister får bøder og sagsomkostninger betalt af DR, uden at de betaler skat af beløbet, skriver han til journalisten.dk. Han har derfor klaget til Skatterådet, der fastslår, at der skal betales skat af sådanne beløb.
Nu er Skatterådet jo ikke en domstol, og advokat Havemann har i sin iver måske glemt, at bødeforlæggene ikke er udskrevet endnu, at erstatningerne endnu ikke er inddrevet. Anklagerne om skattesvig kan derfor af gode grunde ikke bevises. Eventuelle beviser kan først foreligge i sommeren 2015, når selvangivelser fra skatteåret 2014 er behandlet. Havemann glemmer også belejligt at tage Medieansvarslovens bestemmelser og Danske Lovs stadig gældende princip om arbejdsgiveransvar i betragtning. Men pyt, det kan jo smutte for en travl sagfører, ligesom det gjorde for ham, da han som advokat for Jyske Bank i januar truede tre skatteeksperter med et injuriesøgsmål i forbindelse med programserien ’Skattely’. Her gik han helt til grænsen – så meget, at Jyske Banks juridiske direktør »efter en vurdering« droppede truslerne.
Advokat Havemann glemte også belejligt Grundloven, da han i 2012 fandt det »skuffende, men ikke overraskende«, at Pressenævnet afviste et politisk forslag om, at nævnet skulle kunne idømme bøder for overtrædelse af de presseetiske regler. Det forslag blev skudt ned af Pressenævnets daværende formand, højesteretsdommer Jytte Scharling, der under den store politikerhøring om medieetik lukkede debatten med en tør henvisning til, at bøder uddelt af nævnet ville stride mod Grundloven.
Havemann har udtalt, at han »ingen respekt« har for Pressenævnet, og som en logisk konsekvens anbefaler han, at klagere ignorerer Nævnet og går direkte til domstolene. Det kan naturligvis ikke så meget som antydes, at der heri ligger en øget indtjeningsmulighed for advokatstanden. Havemann anlagde i 2013 på vegne af Farum Sten og Grus en sag imod TV 2 og produktionsselskabet Monday samt redaktører, journalister og en enkelt journalistpraktikant. Han krævede 7,2 millioner kroner i erstatning, fordi tv-programmet Operation X havde fremsat kritik af hans klient. Sagen endte for nylig med et forlig, hvor ingen penge tilsyneladende skiftede hænder. Et gæt er, at advokatsalæret dog nok kom i hus.
Advokatens udfald mod medier og journalister bygger på den formodning, at pressenævnskritik, bødestraffe, erstatninger eller store sagsomkostninger ikke har præventiv virkning. Næ, kun hvis den enkelte journalist (eller praktikant) direkte kan mærke det, bliver journalistikken pæn og ordentlig, synes advokaten at mene. Han overser, at journalistik – og specielt undersøgende tv-journalistik – er udpræget holdarbejde, der på TV 2 og DR er under konstant opsigt af redaktører og jurister. Det garanterer ikke kvaliteten, men det forhindrer som regel, at enkelte journalister skejer ud.
Her skal ikke gisnes om årsagerne til advokatens blodtørst. Men at han anklager journalister for skattesnyd på forventet efterbevilling, tyder ikke på rettidig juridisk omhu. Og hvis han tror, at alvorlig kritik fra Pressenævnet eller dom for injurier ved Landsretten er virkningsløs, tager han fejl. Lektoren i medieret har heller ikke opdaget, at andre medieorganisationer i årevis har betalt bøder og erstatninger for chefredaktører og medarbejdere, således at der betales fuld skat. Det betyder i realiteten, at medievirksomhedens omkostninger bliver stærkt forhøjede. Det gør også indtryk i disse tider. Men det er journalistikkens pligt at gå til grænsen. Og sommetider over den. Hvis Havemann får sin vilje, trues vigtige principper om redaktionel frihed.
Lasse Jensen er mediejournalist
Klummen er udtryk for skribenten egne holdninger

