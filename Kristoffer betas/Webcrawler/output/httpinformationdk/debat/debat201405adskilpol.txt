Adskil politik og nødhjælpsarbejde



 
	I Information den 5. maj fortæller udenrigsminister Martin Lidegaard (R), at den militære aktivisme skal nedtones. Den skal ikke blot defineres af militant udenrigspolitik, men også af humanitære og civile indsatser. Det kan synes sympatisk, men der er grund til at være på vagt.

	Ministeren kalder det for »Danmarks adelsmærke« at kombinere de militære, humanitære og civile indsatser for at sikre fred og stabilitet. Militære operationer kan endda være nødvendige for at sikre de humanitære.

	Problemet med at blande de humanitære indsatser med andre mål såsom fred og udvikling er, at nødhjælpen får en anden motivation.

	Hvis den bliver set som del af en militær eller politisk operation, mister den sin neutralitet og upartiskhed, og det bliver sværere at gennemskue motiverne bag.

	Vi har blandt andet i Afghanistan oplevet, hvordan politiseret nødhjælp begrænsede vores adgang.

	De konkrete behov for mad, medicin og lægehjælp må altid stå i første række, når humanitære indsatser iværksættes. Det skylder vi de mennesker, der lider størst nød i krig og konflikt.

	Nødhjælp uden bagtanker

	I september lancerede regeringen en ny politik for Danmarks indsatser i verdens brændpunkter. De militære, civile og humanitære indsatser præsenteres som instrumenter i værktøjskassen i det internationale engagement. Men det slås også fast, at den humanitære bistand ikke umiddelbart er forenelig med de sikkerhedspolitiske interesser, der ofte ligger bag indsatserne. Med ministerens udmelding kan man frygte, at den humanitære indsats ikke længere kun handler om at hjælpe mennesker i nød, men at den får et strategisk formål.

	Som verdens største medicinske nødhjælpsorganisation ved vi, hvor afgørende neutralitet og uafhængighed er for at få adgang til en trængt civilbefolkning. Derfor mener vi, at det er afgørende, at indsatserne holdes adskilt. Nødhjælp må og skal forblive akut hjælp til nødlidende uden hensyntagen til, hvem den gives til. Der må altid være et humanitært råderum uden bagvedliggende motiver. Alternativt går det i sidste ende ud over muligheden for at hjælpe de mennesker, der lider allermest.

Jesper Jørgensen, formand for Læger uden Grænser Danmark

