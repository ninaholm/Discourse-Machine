Prævention til alle



26 milliarder kroner til prævention og familieplanlægning i u-lande. Så meget lykkedes det verdens regeringer at indsamle under onsdagens topmøde om prævention og befolkning, London Summit on Family Planning. En konference, som den britiske regering i samarbejde med FN og verdens største private velgørenhedsfond, Bill &amp; Melinda Gates Foundation, havde hasteindkaldt.I 1994 underskrev 179 lande FN-målet om, at hele verdens befolkning i 2015 skal have adgang til prævention. Tre år før målet viser en rapport, at der er lang vej igen. Endnu 222 millioner kvinder mangler prævention, og i verdens 69 fattigste lande går udviklingen den gale vej. Her bliver stadig flere piger og kvinder uønsket gravide, fordi de hverken har adgang eller råd til prævention.Og der er ikke meget ’sød ventetid’ over at være gravid i disse lande. Bliver en ung pige gravid, betyder det ofte farvel til skolegang og uddannelse og goddag til rollen som forælder, før rollen som barn overhovedet er afsluttet.Samtidig er kvinden i overhængende fare for, at enten hun eller barnet dør under graviditeten eller fødslen. Målet med onsdagens topmøde i London var derfor at rejse penge til, at yderligere 120 millioner kvinder kan få adgang til prævention, seksualundervisning og viden om familieplanlægning.Siden 2015-målet blev vedtaget i 1994, har den internationale dagsorden ændret sig markant. Frygten for, at verden skal blive overbefolket, og at det vil true den økonomiske udvikling, er blevet afløst af andre mere akutte bekymringer. Det illustrerede det nyligt afholdte topmøde Rio+20. Ikke overraskende fyldte tanker om prævention og familieplanlægning her uendelig lidt.FN forventer, at kloden i 2050 vil tælle 9,3 milliarder mennesker. Det er en stigning på over to milliarder på blot 38 år. Spørgsmålet om overbefolkning er ikke bare et spørgsmål om antal, men også om, hvor meget vi hver især presser kloden. Selv om det vurderes, at 99 procent af befolkningsvæksten vil ske i u-landene, er det næppe herfra, der udledes mest forurening og tæres mest på ressourcerne. Men hvert minut fødes der 150 børn, og det gør problemer med fattigdom, mangel på uddannelse og sult i verdens fattigste lande større.Det positive budskab fra onsdagens topmøde er enigheden om, at løsningen ikke er at indføre tvangsforanstaltninger som i 70’erne, hvor lovgivning skulle bremse befolkningsvæksten. Étbarnspolitikken i Kina, tvangssterilisation i Indien og propagandaen i Thailand, Sydkorea og Singapore er eksempler på, hvordan befolkningsudviklingen har været anskuet som et problem, politikere kunne regulere. Heldigvis er det i dag det menneskeretlige synspunkt, der dominerer diskursen om befolkningsvækst: Kvinder skal have uddannelse og adgang til prævention, så de selv kan afgøre, hvornår de vil have børn, og hvor mange, de vil have.De største modstandere af det synspunkt er i dag Vatikanet og konservative kræfter i USA, som indædt kæmper mod abort og prævention. Det er aktører som disse, der bremser udviklingen med deres forsøg på at gøre prævention kontroversiel. Det burde være langt mere kontroversielt, når et barn ufrivilligt dropper ud af skolen for at være mor for sit barn. Det burde være kontroversielt, at 104 millioner kvinder hvert år dør af komplikationer i forbindelse med deres graviditet, abort eller fødsel, og det burde være kontroversielt, at kun 22 procent af kvinderne syd for Sahara har adgang til prævention.Man kan håbe, at onsdagens topmøde var den øjenåbner for nødvendigheden af prævention til alle, som topmødet i Rio ikke blev. Det lykkedes de deltagende landes regeringer at rejse 26 milliarder kroner til projektet, og det er nok til at sikre prævention og viden om familieplanlægning til 120 millioner kvinder inden 2020.Flere regeringer forpligtede sig på initiativer, der skal forbedre kvinders adgang til viden og seksualundervisning.Om verdens fattigste lande kan leve op til løfterne, må tiden vise. Forhåbentligt har topmødet markeret nødvendigheden af prævention til alle som et led i Den Store Omstilling til en mere bæredygtig verden.
