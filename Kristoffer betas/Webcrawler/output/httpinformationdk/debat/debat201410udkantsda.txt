Udkantsdanmark kan selv



 Debatten om forholdene i Udkantsdanmark er igen blusset op. Senest har en lang række medier beskrevet det såkaldte Oprør fra Udkanten, som for nylig fandt sted på Ærø, og de mange triste nyheder fra yderområderne har fået politikerne til at reagere. Men desværre bliver en meget vigtig pointe ofte overset: Udkantsdanmark har geografien med sig, ikke imod sig.
I udspillet til næste års finanslov foreslår regeringen blandt andet momsfradrag for hotelovernatninger og hjælp til at rive gamle og faldefærdige huse ned. Tidligere har man forsøgt at flytte dele af Skat til Ringkøbing, og Venstre opfordrer til at andre statslige styrelser skal følge efter. Men forestillingen om, at man skaber varig vækst og udvikling i landdistrikterne ved hjælp af kunstigt åndedræt fra København, er forkert.
Selvfølgelig skal Udkantsdanmark ikke lades i stikken, men succes i yderområderne skal ikke importeres fra andre dele af landet. Udgangspunktet skal i stedet være egnens lokale særpræg, som skal dyrkes og gøres til en god forretning. Yderområderne er mere end tab af arbejdspladser og generel elendighed. De rummer masser af muligheder for, at lokale ildsjæle selv kan skabe en positiv udvikling. Og de skal støttes.
Det lokale erhverv i fokus
På Mors har vi netop forsøgt at styrke det lokale skaldyrserhverv. Skaldyrserhvervet har været i krise, og endnu en trist erhvervshistorie fra landdistrikterne lurede i horisonden. Men i stedet for at lade branchen blive offer for de kendte udkantsproblematikker, satte projektet De Lokale Dyder fokus på, hvordan den lokale industri kunne blive bedre til at udnytte områdets naturlige ressourcer.
Med projektet, som består af en række offentlige og private partnere, har erhvervet fået hjælp til at udvikle produktionen, gøre fiskeriet mere bæredygtigt og introducere nye produkter, der har øget salget i Danmark samt styrket eksporten. Og ikke mindst er arbejdspladserne blevet fastholdt, og branchen er i vækst.
Hvis politikerne virkelig vil gøre noget godt for Udkantsdanmark, kan jeg derfor kun opfordre til at bruge erfaringerne fra Mors. Tag udgangspunkt i yderområdernes stedbundne ressourcer og brug støttekronerne på at tilføre viden og kompetencer, så de lokale erhvervsdrivende selv kan forløse potentialet. Og lad så bare de statslige styrelser blive i København.

