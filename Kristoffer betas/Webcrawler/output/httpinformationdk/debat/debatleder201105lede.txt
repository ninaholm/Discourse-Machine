LEDER: Indignerede sydeuropæere



 RIGTIGT DEMOKRATI NU, lyder kravet fra Spanien. Demonstranterne på pladser i en lang række spanske byer siger ikke blot nej til José Luis Zapateros socialistiske regeringsparti, PSOE, der led et svidende nederlag ved weekendens lokalvalg, men til det politiske system som sådan. Mindst 4,2 pct. af de spanske vælgere er radikale nej-sigere, som søndag valgte at afgive en blank eller ugyldig stemme. Foreløbig fortsætter mobiliseringen på Puerta del Sol, det første europæiske forsøg på at kopiere egypternes følgerige besættelse af Tahrir-pladsen i Kairo: »(At stemme) er ikke længere det vigtigste. Det har aldrig været vigtigt. Det vigtige er, at man ikke blot stiller sig tilfreds med, at regeringspartiet eller den politiske tendens skifter, men at man kan forsøge at ændre det politiske system. Bevægelsen kan ikke stoppes,« siger Olmo Gálvez fra Democracia Real Ya til El País. Impulsen kommer fra revolterne i Nordafrika, men protesterne har rødder i en udbredt utilfredshed med partiernes fortolkning af det repræsentative demokrati. Og med det politiske systems ydeevne. Det løser ganske enkelt ikke befolkningens problemer og derfor oplever borgerne ikke, at politikerne repræsenterer dem.
OGSÅ I ITALIEN er der politisk forår i luften. I forrige weekend blev Silvio Berlusconi og hans borgerlige frihedsparti den store taber ved lokalvalg i en række byer. Berlusconi stillede selv op i hjembyen Milano for at hjælpe sin borgmesterkandidat og samtidig bruge valgkampen til at polemisere mod retsvæsnet, men premierministeren måtte se sit personlige stemmetal halveret.
På søndag bliver borgmestrene i storbyerne Milano og Napoli valgt efter anden valgrunde. Det bemærkelsesværdige er ikke blot, at stadig flere borgerlige vælgere vender Berlusconi ryggen, men også at det store oppositionsparti, PD, ikke af den grund nyder øget tilslutning. Venstrefløjens kandidater, som har gode chancer for at vinde i begge byer, kommer fra mindre partier, der fremstår som alternativer til den politiske kaste. Samtidig repræsenterer komikeren Beppe Grillos Movimento Cinque Stelle, som arbejder for et radikalt, internetbaseret opgør med partivældet, omtrent den samme andel af den italienske vælgerbefolkning, som de protesterende
los indignadosudgør i Spanien.
I HELE SYDEUROPA, fra Portugals Atlanterhavskyst til Ægæerhavet, har de politiske partier lukket sig om sig selv. Partierne formår ikke længere at omdanne borgernes engagement i samfundet til politisk handling, men er selv blevet forvandlet til redskaber for særinteresser og klientsystemer. Finanskrisen, som medfører nedskæringer og stigende arbejdsløshed overalt, er også en demokratisk krise.
Der er gode grunde til, at den første vellykkede massemobilisering mod det forstenede politiske system finder sted i Spanien. Landet har den yngste befolkning i Sydeuropa og den største ungdomsarbejdsløshed. Spanien er samtidig Vesteuropas yngste demokrati, og de unge, som er vokset op efter general Francos død i 1975, har levet i et samfund præget af hastige forandringer og optimisme. Men så brast boligboblen, og de internationale finansmarkeder begyndte at skæve uroligt til den spanske stats budgetunderskud. Regningen for de nedskæringer, som EU har krævet, blev Zapatero præsenteret for ved weekendens lokalvalg, hvor det konservative PP blev landets største parti. Det sker på trods af, at de seneste års største korruptionsskandale i Spanien, den såkaldte Gürtel-sag, omhandler regionalregeringen i Comunidad Valenciana, hvor PP genvandt magten.
Om højrefløjens succes fortsætter, når der om senest 10 måneder skal afholdes parlamentsvalg i Spanien, afhænger ikke mindst af, om Zapateros efterfølger som leder for PSOE formår at inddrage de indignerede.
DER FINDES ØJEBLIKKE, hvor det at opgive politik er det rigtige politiske valg. Ved at sige nej med eftertryk fik befolkningerne i Nordafrika deres pseudodemokratiske magthavere til at smide masken. Det er på sin vis glædeligt, at sydeuropæerne lader sig inspirere. Finanskrisen risikerer for landene i regionen at medføre afviklingen af den socialstat, som gennem årtier i varierende grad er blevet opbygget som resultat af deltagelsen i det europæiske samarbejde. Den økonomiske krise går hånd i hånd med en krise, der vedrører forbindelsen mellem borgere og stat. Navnlig i Berlusconis Italien har den såkaldt demokratiske samtale udviklet sig til barokt skuespil:
»Vi kan først håbe på at kunne genopbygge vores forfaldne offentlige samtale, for ikke at tale om den ikke mindre smuldrende fysiske infrastruktur, når vi bliver tilstrækkeligt vrede over vores nuværende tilstand,« skriver den britiske historiker Tony Judt.
Måske er det ved at ske i Sydeuropa. For alle regionens lande gælder det dog, at hvis ikke den moralske indignation over korrupte partier og urørlige politikere bliver omdannet til handling, risikerer samfundet at forstene. Det er ifølge Tony Judt faren ved det store nej:
»Hvis aktive og engagerede borgere opgiver politik, overlader de dermed deres samfund til de mest middelmådige og korrupte funktionærer.«
frese

