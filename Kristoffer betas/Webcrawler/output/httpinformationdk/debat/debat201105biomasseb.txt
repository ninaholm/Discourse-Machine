Biomasse er bedre end sit rygte
Biomasse baseret på træpiller anklages for at forværre klimaproblemerne. Og så længe man henter træpillerne i naturskove eller omlægger skove til plantager, har kritikerne ret. Men hvis man øger produktiviteten i de skovbrug, vi allerede har, kan biomasse faktisk blive bæredygtigt
Hvis blot vi effektiviserer skovdriften, behøver vi ikke at tage regnskoven i brug for at mætte vores energibehov.


 80 pct. af den globale energiforsyning kan dækkes af vedvarende energi allerede om 40 år. Det fremgår af FN's klimapanels nye rapport om vedvarende energi som klimastrategi.
Biomasse spiller en ikke uvæsentlig rolle for at få det regnestykke til at gå op.
Også i Danmark er biomassen udråbt som en del af fremtidens klimavenlige energiløsning. Klimakommissionen regner med, at 30 pct. af vort nationale energibehov vil kunne dækkes af biomasse allerede i 2050, og i regeringens nyligt lancerede Energistrategi 2050 lægges op til at forfølge det mål, uden dog at kvalificere hvordan.
Men selv om der næres store forhåbninger til energiformen, er det svært at overhøre de kritiske røster, der fra tid til anden sætter spørgsmålstegn ved, om biomasse vitterligt er en CO2-neutral løsning på vores fremtidige energibehov.
Der er imidlertid ingen tvivl om, at bæredygtig biomasseproduktion rummer et underudnyttet potentiale. Men det vil kræve både mere viden og en målrettet politisk og praktisk indsats at omsætte dette potentiale til virkelighed. Den aktuelt førte skovpolitik tyder imidlertid ikke meget på, at regeringen ved, hvad der skal til.
Samtidig udtrykkes fra flere sider en betydelig skepsis over for en stigende anvendelse af biomasse. Der sættes spørgsmålstegn ved om brug af biomasse overhovedet er CO2-neutralt og bæredygtigt. Gavner det overhovedet klimaet, når man f.eks. bruger palmeolie til diesel og træpiller fra Sibiriens skove i danske kraftvarmeværker? spørger kritikerne.
Nøglen ligger i skoven
Biomasseskeptikerne har en pointe, men undlader som oftest at forholde sig til de potentielle muligheder for bæredygtig produktion.
Mange fortalere for biomasse gør på sin vis det samme, idet de ikke prøver at anvise, hvor de nødvendige mængder af bæredygtigt produceret biomasse skal komme fra. Forestillingerne er ret vage og begrænser sig i vidt omfang til uspecificeret import og i nogle tilfælde til endeløse marker af energiafgrøder, der måske truer fødevareproduktion og den tilbageværende natur.
Der er et udpræget behov for at kvalificere debatten. De centrale spørgsmål er egentlig ret enkle: Hvor meget kan man rent faktisk producere bæredygtigt, og hvor skal det foregå?
I den sammenhæng er træ særlig interessant. Af de 13 pct. af vor samlede energi, som i dag kommer fra biomasse, er mere end halvdelen træ. Træ kan produceres effektivt på jord, som er mindre egnet til landbrug og med et langt mindre forbrug af gødning og pesticider end andre jordbrugsafgrøder. Træ kan høstes, når som helst der er brug for det  i modsætning til enårige afgrøder, der skal høstet kontinuert på ganske bestemte tidspunkter. Træ er et fleksibelt råstof, der kan bruges til næsten alt. Træer er blandt de mest produktionseffektive planter målt i tørstof per arealenhed. Træ er endnu kun i beskedent omfang forædlet. Derfor rummer det et stort uforløst potentiale.
Energistyrelsen forudser da også, at næsten hele væksten i brug af biomasse til energiformål i Danmark vil komme fra træ, om end med en betydelig import. Derfor nytter det naturligvis ikke alene at se på Danmark. Det er også rigtigt, at man ikke blot kan hente træet i verdens naturskove eller omlægge de tilbageværende naturskove til plantagebrug. Det øger ikke bæredygtigheden. Derfor ligger muligheden i at øge produktiviteten i de mange skove og plantager, som drives med produktion for øje og i at dyrke nye højproduktive skove på en bæredygtig måde.
Plant mere skov
Skov dækker ca. en tredjedel af jordens landoverflade eller omkring fire milliarder ha. Mere end en fjerdedel heraf anses for at være produktiv, og der høstes i alt ca. 3,5 milliarder kubikmeter træ om året, hvoraf mere end halvdelen bruges til energiformål, især i form af brænde i udviklingslandene.
Biomasse bidrager med ca. 10 pct. af verdens energi, og tæt på 90 pct. af al biomasse er af træ eller træbaseret. Som Energistyrelsen i Danmark regner det Internationale Energi Agentur med at forbruget af biomasse til energi vil stige i de kommende år. I 2050 forventes det således at udgøre 30 pct. af det samlede globale energiforbrug.
Forbruget af træ er generelt stigende, dels fordi jordens befolkningstal stiger, dels fordi forbruget af træ per indbygger stiger med den økonomiske vækst. I den sammenhæng er det interessant, at plantet skov aktuelt udgør beskedne 7 pct. af det samlede skovareal (eller lidt mere end 2 pct. af jordens landoverflade), men dækker mere end halvdelen af det samlede forbrug af træ! Denne udvidelse af produktionen gennem etablering af plantet skov har altovervejende fundet sted inden for det sidste halve århundrede. Og den vil kunne øges meget betydeligt. Optimal skovdrift er nemlig en sjældenhed.
Danmark i front
Danmark kan karakteriseres som foregangsland på området. Her nøjes vi ikke med at proklamere, at vi vil være verdens bedste  sådan som det er blevet moderne i Dansk politik. Vi har rent faktisk udført et solidt velgennemtænkt stykke arbejde gennem et par hundrede år. Det har været drevet af stærke visionære politikere fra C.D.F. Reventlow til Svend Auken.
Skovarealet er udvidet fra 2 til 14 pct., produktiviteten er gradvist hævet markant, og Danmark har uddannet nogle af de dygtigste botanikere, biologer og jordbrugskandidater i verden.
Desværre må man konstatere, at den omhyggeligt opbyggede ressource og kompetence i det seneste årti har lidt under en udpræget mangel på politisk kløgt, og derfor er godt i gang med at blive udhulet. Det bliver mere og mere sjældent at finde den rette kombination af akademi og praktik, håndens og åndens arbejde hos de udøvende fagfolk. Derfor er der risiko for, at vi rammes af inkompetence på et tidspunkt, hvor der er lige så meget brug for kombinationen af politisk vilje, viden og kunnen, som for et par århundreder siden, da et stærkt truet dansk landskab skulle bringes på fode efter voldsom rovdrift.
Mellem Reventlow og Auken udøvedes en meget bevidst og langsigtet politik for opbygning af produktive, stabile skove i Danmark. Der er naturligvis lavet fejl undervejs, men man besad en internationalt højt profileret ekspertise, som også var drivende i internationalt udviklingsarbejde.
Det er den ekspertise, som er ved at tørre ud. Det er trist i en tid, hvor der bruges meget tid på at tale om behov for mere biomasse og beskyttelse af jordens skove.
Effektivisér skovdriften
Spørgsmålet er, hvad vi kan gøre for at sikre os den nødvendige biomasse på en bæredygtig måde.
Faktisk er det muligt at øge produktiviteten i de danske skove med 30 pct. eller mere, uden at de omdannes til 'skovørkner'. Udvider vi tillige skovarealet med beskedne områder dedikeret til biomasseproduktion, vil hjemligt produceret træ kunne dække i hvert fald halvdelen af de 30 pct. biomasse, som er Klimakommissionens mål i 2050. Det vil vel at mærke kunne lade sig gøre, uden at vi forarmer naturen.
Resten af vores behov for biomasse må vi nok regne med at skulle opfylde gennem import. Og her nytter det naturligvis ikke at basere sig på træpiller fra Sibiriens urskove eller olie fra palmer, der dyrkes, hvor der nu står kulstofrige og biologisk mangfoldige tropiske skove. Det vil blot resultere i, at man pumper mere CO2 ud i atmosfæren, og der vil gå halve eller hele århundreder, før man vil kunne have skabt nye skove, der vil kunne optage noget, der bare ligner de frigjorte mængder af kulstof.
Derfor er det vigtigt, at Danmark bruger sin botaniske, biologiske og jordbrugsmæssige ekspertise til at bistå vore partnere i udviklingslandene med at institutionalisere bæredygtig skovdrift og træplantning.
Kunne vi få et bud fra folkets øverste tjenere i ministerierne for miljø, klima, udviklingsbistand og videnskab på, hvad man har tænkt sig at gøre for at fastholde viden, øge produktionen i Danmark og sikre en bæredygtig global produktion af træ?

Lars Graudal og Vivian Kvist Johannsen er begge forstkandidater og forskningschefer ved Skov & Landskab på Det Biovidenskabelige Fakultet ved Københavns Universitet


