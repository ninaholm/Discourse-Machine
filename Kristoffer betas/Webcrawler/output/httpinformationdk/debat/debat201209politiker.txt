Politikerne appellerer til den indre hattedame
Politisk signalforvirring fører til nedværdigelse af sårbare mennesker. I stedet for at tale om ’dovne Robert’ burde man tale om ’ærlige Robert’ og ’dovne politikere’
Robert kan være en tryghedsskabende person, fordi han viser, at det ikke er en katastrofe at blive arbejdsløs, og at der er arbejdsforhold, man ikke bør acceptere.


 Alle kappes om at tage afstand fra Robert. Ingen sympatiserer med ham og det, han står for. Journalisterne kalder ham doven, og han bliver spurgt, om det kunne tænkes, at han har et attitudeproblem. Ingen hører efter, hvad han siger eller tager ham alvorligt. I stedet for at interessere sig for, om han måske virkelig er blevet behandlet uværdigt på sin tidligere arbejdsplads, latterliggøres han og hans slags, og forargelsen over, at han ikke yder sit til samfundet, erstatter omsorgen for det svage liv.
Robert er i hvert fald ikke svag nok til at blive genstand for nogen som helst sympati og medfølelse. Han ser jo også ud til at være i stand til at arbejde. Problemet er ikke, at han ikke gør det. Det gælder 160.000 danskere i øjeblikket. Problemet er, at han ikke udviser den rette vilje. Hermed underminerer han den neoliberale logik, at det skal kunne betale sig at arbejde. Det vil sige, at det skal være svært at være arbejdsløs.
Socialrådgivernes formand Bettina Post siger, at hun skam godt kender Robert og hans slags, men hun understreger, at langt de fleste arbejdsløse heldigvis er helt anderledes end han. Beskæftigelsesminister Mette Frederiksen (S) er enig og mener, at der bestemt er brug for sanktioner over for folk som Robert, men hun understreger samtidig, at han kun repræsenterer en lille minoritet af de arbejdsløse. Det mener Robert også selv. Han hævder ikke at repræsentere andre end sig selv. Hans brøde er, at han har sagt, hvad der er sandt for ham: At det er langt mere attraktivt at være på kontanthjælp end at blive nedværdiget på »et lortejob«.
Når nationen falder i svime over det, og når medlemmer af Liberal Alliance går i marken med rådgivning om, hvordan samfundets marginaliserede skal løse deres attitudeproblemer, er logikken, at hvis man modtager ydelser fra det offentlige, kan man ikke tillade sig at være kræsen. Så har man pligt til at tage, hvad man bliver tilbudt.
Argumenterne halter
I Hos Clement tirsdag aften var Mette Frederiksen nogenlunde klar i mælet, da Clement Kjærsgaard spurgte hende, om hun mente, at der i øjeblikket er tale om en dæmonisering af de ledige. »Ja,« svarede hun, »og det er trist, for langt de fleste ønsker sig ingenting højere end et arbejde.« Da Clement efterfølgende spurgte, om regeringen ikke selv bar ansvaret, og henviste til, at Karen Hækkerup (S) som sin allerførste handling som socialminister lancerede et opgør med krævementaliteten, og at den nye skattereform belønner dem, der holder samfundet i gang på de lediges bekostning var svaret »nej«. At tale om en krævementalitet er ifølge beskæftigelsesministeren ikke at dæmonisere. Det er udtryk for en ’ret og pligt’-tænkning og et princip om, at alle, der kan, skal bidrage til fællesskabet. Det gælder også velhavere, der snyder i skat, understregede hun.
Men argumentationen halter. At tale om en krævementalitet, der er gået for vidt, synes først og fremmest rettet mod ledige, der ikke udviser den rette vilje. Så det klinger en smule hult, når Mette Frederiksen senere i interviewet med Clement fortæller, at hun går ind for en beskæftigelsespolitik, der bygger mennesker op, frem for kontrol og sanktioner. Gud ved, hvad det er for en politik, hun har i tankerne? Hvordan bygges Robert ’og hans slags’ op? Er netop han måske uden for rækkevidde, så det kun er sanktioner, der virker i hans tilfælde?
Politisk dobbelthed
Den sociale indsats over for mennesker på overførselsindkomster har svinget mellem det, man kunne kalde et humanistisk princip og et arbejdsmarkedsrettet princip.
Ud fra det humanistiske princip er det primære mål for indsatsen, at mennesker ikke skal gå ned med flaget på grund af arbejdsløshed. Deres familierelationer, sociale status og selvrespekt skal så vidt muligt opretholdes. Da man typisk står med mange mennesker, for hvem det er et personligt nederlag og et statustab at blive arbejdsløse, og samtidig har begrænsede muligheder i form af ledige job (eventuelt med tilskud), prioriterer man de svageste frem for dem, der kan klare situationen og udfylde deres arbejdsløshedssituation med billedkunst, gadeteater, musik eller andre aktiviteter. Ud fra en rationel ressourcebetragtning kan man også sige, at man samler indsatsen om dem, der kan risikere at blive et endnu større problem, hvis de ender med at gå i hundene.
Anvender man det arbejdsmarkedsrettede princip, er formålet med indsatsen at bruge gruppen af arbejdsløse som en reservearbejdskraft, der gør det nemmere for arbejdsgiverne at besætte ledige stillinger. Her vil de vigtigste instrumenter typisk være jobformidling og efteruddannelse; i de senere år suppleret med lavere overførselsindkomster og større kontrol med visse grupper for at øge deres incitament til selv at finde løsninger. Man har dog ikke rigtigt nogen viden om, hvilke løsninger de finder, og mange politikere undlader at forholde sig til, hvordan det går dem, der ikke finder nogen løsning.
Nødvendige illusioner
I det konkrete sociale arbejde stilles sagsbehandleren ofte over for komplicerede valg. Dels kan politikere i de sociale udvalg svinge fra det ene perspektiv til det andet, når de kommer tæt på en lille familie, der er ved at gå i opløsning. Dels er sociale klienter lige så svære at gennemskue som alle andre. Vi kender sikkert alle kolleger, venner eller bekendte, der har en, efter vores mening, urealistisk forståelse af deres situation. Mennesker, som f.eks. lægger ansvaret for deres situation over på andre, og man fornemmer, at deres selvrespekt ville få et knæk, hvis de indrømmede deres eget ansvar.
Vi er alle sammen nødt til at opretholde nogle illusioner om os selv, indtil den dag løsningerne på vores problemer er inden for rækkevidde. Men hvor længe kan man som arbejdsløs opretholde det gå-på’-mod og den selvrespekt, som er nødvendig for at kunne sælge sig selv på et arbejdsmarked med mange arbejdsløse?
I den gamle ’hattedame-tankegang’ skulle de arbejdsløse på en og samme tid have gå-på-mod og orden i deres liv og samtidig se deres situation som uværdig og hattedamen som den store hjælper. I sådan en tankegang er folk som Robert et problem, fordi de ikke udviser den forventede taknemmelighed og ikke opfatter sig selv som uværdige.
Dovne politikere
For andre kan Robert derimod være en tryghedsskabende person, fordi han viser, at det ikke er en katastrofe at blive arbejdsløs, og at der er arbejdsforhold, man ikke bør acceptere.
For atter at vende blikket mod vores venner og kolleger kender vi nok alle nogen, vi synes brokker sig lidt for meget og stiller lidt for store krav. Og måske er vi også glade for dem engang imellem, når de får sagt det til ledelsen, vi ikke selv tør sige. Sådan er det med samfundets ærlige Robert’er.
Det er disse komplicerede spørgsmål om arbejdsløshed, identitet og prioriteringer i det sociale arbejde, som politikerne skøjter let hen over, når de appellerer til ’den indre hattedame’ i stedet for at træde i karakter og finde seriøse løsninger på komplicerede problemer. Derved svigter de både de sociale klienter og medarbejderne i det sociale arbejde. I stedet for at tale om ’dovne Robert’ burde man tale om ’ærlige Robert’ og ’dovne politikere’.
 
Kjeld Høgsbro er professor ved Institut for Sociologi og Socialt Arbejde, Aalborg Universitet
Søren Juul er lektor ved Institut for Samfund og Globalisering, Roskilde Universitet

