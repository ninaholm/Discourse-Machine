Miliband vinder debat uden modstand fra Cameron
Endnu engang blev premierminister David Cameron væk fra en tv-debat i den britiske valgkamp.


 Storbritanniens premierminister, David Cameron, glimrede ved sit fravær i torsdag aftens tv-debat mellem partiledere fra den britiske opposition.
Cameron har afvist at stille op til duel mod sin direkte udfordrer til posten som premierminister, Ed Miliband fra Labour. Og det blev bemærket.
- David Cameron nægter at komme og debattere i aften, men jeg har en besked til ham: David, hvis du mener, at dette valg handler om at vise lederskab, så tag en debat med mig ansigt til ansigt og lad briterne bestemme, sagde Ed Miliband.
Vicepremierminister Nick Clegg fra Liberaldemokraterne var heller ikke til stede, selv om han efter eget udsagn gerne ville.
Cameron har et forspring hos briterne, når de bliver spurgt om, hvem de helst ser som premierminister. Anderledes ser det ud, når de bliver spurgt, hvilken regering de gerne vil have. Her haler Labour og Miliband ind på Det Konservative Parti.
Seerne til torsdagens tv-debat synes ifølge en meningsmåling foretaget for Daily Mail, at netop Ed Miliband var den bedste af de tilstedeværende i debatten.
35 procent peger på ham som vinder, mens henholdsvis 31 og 27 procent peger på Nicola Sturgeon fra Skotlands Nationale Parti, SNP, og Nigel Farage fra United Kingdom Independence Party, Ukip.
I fraværet af David Cameron røg Ed Miliband og Nicola Sturgeon i totterne på hinanden. SNP, der kan blive tungen på vægtskålen ved valget, har luftet tanken om at støtte Miliband. Til gengæld vil partiet have øget skotsk selvstyre og muligvis selvstændighed.
Men Miliband afviste at lave en alliance med et parti, der søger et brud med Storbritannien.
- Det bliver et nej, lød det fra Miliband.
Der er valg til det britiske parlament 7. maj, og meget tyder på, at valget bliver det tætteste siden 1970'erne i britisk politik.
