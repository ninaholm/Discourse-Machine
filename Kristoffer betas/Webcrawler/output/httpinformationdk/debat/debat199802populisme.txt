Populisme fremmer forurening



 De indiske politikere er tomhjernede og uduelige. Og det går ud over luften i New Delhi
INDISK VALG
SIDST I 1960'erne beskrev den svenske økonom Gunnar Myrdal de sydøstasiatiske lande som 'bløde stater'. I løbet af de mellemliggende tre årtier er de blevet endnu blødere, og deres politikere er så føjelige som kit.
Hvem vil i den situation arbejde for en bæredygtig udvikling? Det kræver regulering og en fast politik at bringe harmoni mellem de to grundlæggende modsætninger: økonomisk udbytning og miljøbevarelse.
De sidste to år har der været en voksende bevidsthed om, at der  må gøres noget ved den voksende forurening af luften i storbyerne - især New Delhi, der er nummer fire på listen over verdens mest forurenede byer.
Men det indiske parlamentsvalg, som blev indledt mandag, har igangsat nogle demokratiske processer, som kan rokke ved de få stærke beslutninger, der trods alt er blevet taget. Det rejser - i hvert fald i mit sind - tvivl om, hvorvidt demokratiet kan tilvejebringe en bæredygtig udvikling i bløde stater.
BYSTYRET i New Delhi under ledelse af hindu-partiet Bharatiya Janata Party (BJP) har givet ordre til en gradvis udskiftning af stærkt forurenende køretøjer fra den 31. marts 1998.
Men nu har politikere fra Kongrespartiet benyttet valgkampen til at organisere autorickshaw-ejere i en protest mod BJP's forordning. Det viser, hvor dybt indiske politikere vil synke for at skaffe stemmer.
Lederen af Kongrespartiets afdeling i Delhi sagde på et offentligt møde i november 1966 arrangeret af Centret for Videnskab og Miljø, at forureningen er ved at være så omfattende, at indbyggerne er nødt til at flygte ud af byen. Som gammel tilflytter var han meget ked af disse fremtidsudsigter.
I dag går han i spidsen for autorickshaw-ejernes protest mod indgrebet over for de gamle biler. Han siger, at han ønsker forureningskontrol med et menneskeligt ansigt. Det betyder, at han for at redde nogle få tusind job vil sætte ti millioner menneskers helbred på spil.
Endnu værre er det, at BJP, der håber at danne regering efter valget, ikke har vist rygrad. Under pres fra såvel Kongrespartiet som partiets egne aktivister har ledelsen bøjet sig og forsøger nu at redde ansigt ved at sige, at gamle biler vil blive underkastet strenge kontrolsyn.
Hvis folk i Delhi har nogen interesse i at redde deres by, skal de altså hverken stemme på BJP eller Kongrespartiet. Det store problem er imidlertid, at vi ikke har meget andet at vælge imellem. Sådan er tilstanden i indisk politik i dag.
OFFENTLIGHEDEN ved udmærket godt, at korruptionen i byens administration vil sikre, at forurenerne får lov til at lade deres biler køre videre på Delhis forurenede gader.
Og selv om en autorick-shaw-ejer møder op til synet med et korrekt indstillet køretøj, er der intet, der forhindrer ham i bagefter at ændre forholdet mellem luft og benzin i karburatoren. Er blandingen tynd - hvilket er nødvendigt for at bestå synet - har bilen lettere ved at gå i stå. Så det er jo fristende at ændre indstillingen, når at-testen først er hjemme.
Resultatet er, at planerne om bilsyn har et indbygget incitament til at øge korruptionen i såvel kontrolorganet som offentligheden.
Ifølge en artikel i det autoritative magasin Automotive Environment Analyst har praktiske erfaringer med systemet selv i USA vist, at "korruption er en stor fristelse".
Der kan ikke være nogen tvivl om, at gamle biler forurener meget. BJP-styret i Delhi har ikke selv forsøgt at finde frem til, hvor meget forureningen stiger med alderen, men undersøgelser i udlandet har vist, at jo ældre bilerne er, jo mere forurener de.
En britisk undersøgelse afslørede, at 20 procent af alle biler producerer mere udslip end de resterende 80 procent, og at 10 procent producerer over 50 procent af den samlede forurening fra biler.
Den amerikanske miljøstyrelse har også fundet frem til, at mellem 10 og 30 procent af bilerne er årsag til det meste af forureningen.
Man kan forestille sig situationen i New Delhi, hvor hele 21 procent af de indregistrerede biler den 31. marts 1997 var 15 år eller derover. Da meget få mennesker skrotter deres biler i Indien, kører en stor del af disse gamle biler stadig rundt på gaderne.
Med erhvervskøretøjer ser det endnu værre ud: Over 42 procent af alle taxier, 28 procent af varevognene og 27 procent af byens autorick-shawer er mere end 15 år gamle.
HVIS BJP-politikerne havde været fornuftige, havde de foretaget en undersøgelse af, hvor mange gamle biler der stadig kører rundt i byen, hvor stor en andel af den samlede forurening de tegner sig for, og hvor meget forureningen ville blive reduceret, hvis ejere af erhvervskøretøjer blev tvunget til at skifte til nye modeller.
Og de ville have sørget for at få disse informationer ud, så folk blev mindre tilbøjelige til at lade sig påvirke af interessegrupper og snævertsynede politikere.
Det er muligt at hjælpe fattige bilejere som f.eks. dem, der ejer en autorickshaw. Ifølge den officielle statistik var der omkring 24.000 auto-rickshaw'er i 1983. Hvis bystyret ydede et tilskud på 50 procent til køb af en ny, ville det koste et beløb svarende til 12,6 millioner dollar.
I 1996-97 blev der i Delhi indregistreret 72.000 nye personbiler og omkring 135.000 nye scootere og motorcykler. Ejerne betaler et engangsbeløb i vejskat, og hvis denne skat blev hævet med 50 dollar for biler og 25 dollar for scootere - beskedne beløb sammenlignet med prisen på disse køretøjer - ville bystyret få 14 millioner dollar ind om året.
Hvis Delhis politikere havde sat sig ned og seriøst forsøgt at løse problemet, kunne de let have fundet en udvej, der ikke gjorde miljøbeskyttelse til en trussel mod folks levebrød.
MEN DET er netop problemet: De indiske politikere i dag er tomhjernede og uduelige; de indskrænker sig til at spille på følelserne og gør alt til et spørgsmål om rige mod fattige.
Som Indiens tidligere finansminister Madhu Dandavate for nylig sagde til mig: "Den største  hindring for en god politisk ledelse er, at vores politikere konkurrerer på populisme."
Historien om luftforureningen i Delhi fortæller verden, at demokrati i sig selv ikke er nok til at skabe en bæredygtig udvikling. Det skal også frembringe dygtige politiske ledere. 
Oversat af Birgit Ibsen.

