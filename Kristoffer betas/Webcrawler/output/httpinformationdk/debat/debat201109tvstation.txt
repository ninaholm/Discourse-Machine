Tv-stationernes nederlag
Sentimentalitet, mavefornemmelser og transportscener blev igen politisk parameter på valgaftenen
Tv-stationerne var mere optaget af stemningsinterviews frem for løbende analyser af relevante oplysninger, der kunne udlæses af resultaterne.


 Valget berettede blandt andet hvor misvisende og demagogisk det var, da Anders Fogh Rasmussen og Dansk Folkepartis præstefætre i sin tid misbrugte og vedblev med det et historisk og statsretsligt begreb og udråbte 2001 til et systemskifte. Men det var regeringsskiftet i 2001 ikke, lige så lidt som 2011 vil blive det. Det danske politiske system er det samme som før, parlamentarismens princip uændret i 2011 som i 2001. Men mandaterne er byttet igen, den politiske kurs bliver nu en anden, og det samarbejdende folkestyre får formentlig en ny liv- givende chance. At sejren ikke blev større over det VKO, der har gjort Danmark til et levende skræmmebillede på den foruroligende højreradikalisme i Europa, kan man alt efter temperament beklage. 5-10 mandater kunne gerne have været overvægten i andel af magten for S, SF, Enhedslisten og de radikale, så det ikke bliver alt for umuligt at regere. Men sejren, så snæver den end blev, er ikke desto mindre bemærkelsesværdig i betragtning af de midler der blev sat i omløb for at sikre VKO et magtmonopol i landet. Derfor er VKO's nederlag omvendt og trods Venstres lille fremgang så bemærkelsesværdigt. Nogle af procenterne af tabet hos Konservative blev ganske vist opsuget af Liberal Alliance. Men det fornyede ultraliberale segments annoncekampagne har jo næppe været gratis, men er til gengæld betalt af folk der har råd. Samuelsen glemte ligesom at nævne Saxo Bank i sin takketale. Og journalisterne glemte at spørge.
Formidlet viden
Det er i den forbindelse ikke nemt at sige hvem af formidlerne i tv'erne der tabte. Begge stationer var optaget af overvejende stemningsinterviews frem for løbende analyser af relevante oplysninger der bør udlæses af resultaterne, og som kunne gøre én klogere på konsekvensen af ens egen stemmeafgivning. I disse år undergår landet store forandringer, som blandt andet betyder at tiden for Dansk Folkeparti fra nu af og for alvor rinder ud, hvilket allerede viste sig i den begyndende tilbagegang. Bare som eksempel på at formidlet viden om disse forskydninger kunne være på deres plads. Og ulige mere interessante end de uendelige sejrs- og nederlagstaler af partilederne, der taler og taler og taler, fordi tv'ernes lys nu engang er på dem, og de ikke aner hvordan de skal knytte ende og heller ikke har lyst til det, fordi de er i tv foran hele nationen. Ellers skorter det jo ikke på valgkommentatorer og politiske analytikere i den daglige politiske dækning. Hvorfor så ikke på valgaftenen? Hvorfor havde stationerne ikke allieret sig med nogle af universiteternes sagkyndige i befolkningsudvikling og mobilitet og den slags. Eksperter som blandt andet kunne redegøre trods de mange uddannelsesnedskæringer for den højere oplysning i folket. Eller den foryngelse og internationale orientering, der efter ti års forsnævringer i mentaliteten forlanger en anden dagsorden end VK med ensidig støtte i det store O kunne honorere.
Tv'erne koncentrerer sig i påfaldende grad om at skildre og befordre mavefornemmelserne og sentimentaliteten som politisk parameter. »Jeg kunne se, Anders Samuelsen, at da du gik på talerstolen så kneb du en tåre?«
Dertil kommer den maniske begejstring for transportscener med politikere der ikke er på vej endnu, og som så er på vej, og som næsten er fremme, og som vistnok er fremme, og som så er fremme, jo, det er hun virkelig, men kan af en eller anden uforklarlig årsag ikke komme helt ind til målet for filmholdene, der fortæller at hun jo var på vej og nu er på trapperne, men altså ikke helt, men lige før passerede et eller andet gadekryds i en mørkelagt bydel med tv-holdet i hælene og en helikopter oppe mellem de rigtige stjerner.
Journalist på motorcykel
Redaktionerne synes at mene at den politiske interesse, der unægtelig viser sig klart i den store stemmeprocent, på valgaftenerne kan reduceres til mere eller mindre dumme spørgsmål stanget ud til politikere der kæmper sig frem med mikrofoner stukket op i snotten mellem horder af kameraslæbere og lysfolk.
Uden at svømme over af forargelse over den næsten demonstrative journalistiske tanketomhed, der efterhånden er et eksklusivt nationalt medievaremærke, kan man godt tillade sig at stille det modspørgsmål til redaktionerne, om de nogensinde sætter sig ned og analyserer deres spørgsmål eller rimeligheden i at stille dem eller om forstandigheden i de redaktionelle dispositioner på demokratiets festaften i det hele taget. Er det udtryk for udpræget journalistisk genius at sende en medarbejder ud på motorcykel for at finde ikke Holger men Helle der bor et velkendt sted i byen, hvor hun såmænd også sad og kukkelurede bag nedrullede gardiner, og hvor hun selvsagt ikke ville sige et muk, før landsresultatet forelå. Det skal man så vist ikke være professor i politik for at vide at hun ikke vil. Så hvorfor ikke vente til hun dukker op, hvor hun skal møde i stedet for at spilde mandskab og benzin på at jagte hende på motorcykel? Det lykkedes at stable en større forsamling af journalister op på adressen foran Østerbro-rækkehuset, en forsamling hvis eneste funktion var at gøre det vanskeligere for statsministerkandidat Thorning-Schmidt at komme ud til sin bil. Hvilken visdom finder nogen i den disposition?
Og hvad er det så for spørgsmål der jævnligt stilles? Her et hastigt nednoteret udpluk, nådigt uden navns nævnelse af de enkelte spørgere:
Hvor spændt er du? Hvor stor en dag er det for dig? Hvad er det for følelser der går gennem dig? Hvordan har du det lige nu? Hvilke følelser har du inde i maven? Hånden på hjertet, er du stadig lidt spændt? Hvordan er det at være radikal/socialdemokrat, venstremedlem, konservativ, enhedslistemedlem, kristendemokrat, SF'er? Hvordan er det at gå i regering og samtidig tabe mandater? Hvordan føles det at være her i dag? Hvad siger din mavefornemmelse? Hvad tror du Løkke har at sige om en time? Hvor stor en lettelse bliver det for dig? (underforstået at vinde). Hvordan har du det med at have tabt? Hvad vil du sige til dine medlemmer om lidt, når du skal tale til dem? Hvornår tror du, du kommer i seng i nat? Helle Thorning-Schmidt, statsminister, hvordan er det? Helle, Socialdemokratiet har det dårligste resultat i hundrede år, hvordan er det? Og så kører bilen langs søerne i København og inde bagved de tonede ruder sidder den kommende statsministerinde og ikke en sjæl kan se en kæft, men det gør hun altså, den kommende, på vej til Vega og den historiske fremadrettede udfordring.
Summen af disse spørgsmål og lignende, der minder om fjernsynets barndoms betagelse af overhovedet at kunne spørge folk og til og med få det op i æteren til videre afbenyttelse, kan udlægges som et livsbekræftende indtryk af naivitet helt ind i den professionelle marv. Hvordan er det at være dig, og andre spørgsmål som ingen sjæl kan besvare uden at det kommer til at lyde lige så banalt, som spørgeren ønsker. En kunstigt opelsket uskyldstilstand grænsende til den rene og pure sorgløse dårskab, der solidarisk stiller sig på linje med demonstrativ afsky for det oplyste og kritiske; alt det der har været fremhævet af borgerlige ideologer som udtryk for et elektronisk journalistisk medieideal. Her vandt de: begge tv-stationer konkurrerede om almindeligheder, fladtrådte floskler og fremadrettede udfordrende mavefornemmelser.

