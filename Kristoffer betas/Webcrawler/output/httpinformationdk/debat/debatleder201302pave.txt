Paverøgelse



 Kun ét er sikkert efter pavens historiske beslutning om at abdicere: Det forestående parlamentsvalg i Italien vil blive indhyllet i et slør af paverøgelse. Et af de uafklarede spørgsmål er, hvordan Roms kommende biskop, vil forholde sig til det omkringliggende samfund.
Hvis man skal beskrive den nuværende pave og hans forgængers embedsperioder med ét ord, er det postsekularisme. Under paverne fra Polen og Tyskland har Romerkirken bekæmpet de aftryk, som efterkrigstidens opgør med autoriteter og kampe for borgerrettigheder har efterladt i den civile lovgivning i Vesten.
Vatikanet spillede en væsentlig rolle i opgøret med totalitarismen i Østeuropa, men har siden forsøgt at få katolsk moral gjort til lov ved f.eks. at insistere på, at kristne værdier skulle optræde i EU’s forfatningsgrundlag. Når paven bekæmper »relativismens diktatur«, må man huske, at modsætningen – absolutisme – ikke er mindre diktatorisk.
Pavernes oplysningskritik er i konflikt med demokratiske samfunds grundlag, fordi kritikken af værdirelativisme også er en kritik af etisk pluralisme.
Kirken påstår, at der findes en naturgiven lov, men borgerne i verdslige samfund skal jo netop enes om at give sig selv love. Når lederen for en milliard katolikker hævder, at en påstået naturlov også er grundlaget for en universel morallov, er det en teologisk pointe, som medfører en konkret risiko for intolerance.
Paven formaner katolikkerne om, at abort er utilladeligt, men vil samtidig forhindre andre i at betragte det som et legitimt valg. Det samme ser man i diskussionerne om prævention, homoægteskaber, kunstig befrugtning og aktiv dødshjælp.
Kampen for at gøre kirkens principper gældende i samfundsdebatten indskrænker menneskers frihed. Forhåbentlig vil den næste pave huske Matthæusevangeliets verdslige formaning: »Så giv kejseren, hvad kejserens er, og Gud, hvad Guds er.« 

