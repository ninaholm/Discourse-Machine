CIA-flyvninger



 HAVDE MAN ventet artige afsløringer og amerikanske indrømmelser, da udenrigsminister Per Stig Møller i torsdags på et pressemøde præsenterede den regeringsnedsatte arbejdsgruppes rapport om de påståede hemmelige fangetransporter gennem dansk luftrum, må man være blevet slemt skuffet.
En rapport som denne om et så omdiskuteret emne som, hvorvidt amerikanske fly har brugt dansk luftrum til hemmelige fangetransporter i krigen mod terror, kræver naturligvis et pressemøde. Men det er ikke for meget at sige, at rapportens konklusioner er tæt på intetsigende, hvis man vel at mærke havde forventet svar på de spørgsmål, som blandt andet blev rejst efter DR-dokumentarudsendelsen 'CIA's danske forbindelse'. 
Anklagerne mod Danmark fra blandt andet Amnesty og Human Rights Watch har gået på, at den danske regering har vendt det blinde øje til USA's fangetransporter og dermed har medvirket til illegale kidnapninger, fængslinger og tortur. Kravet har været en uvildig undersøgelse, men det er blevet afvist af regeringen. I stedet nedsatte regeringen sit eget udvalg, hvis rapport nu foreligger.
DET PÆNESTE, der kan siges om den, er, at den i det mindste indeholder et lille skift i den amerikanske retorik, idet man i modsætning til tidligere hverken vil be- eller afkræfte, hvorvidt overflyvningerne har fundet sted, samt en amerikansk garanti om at det i hvert fald ikke vil finde sted i fremtiden.
Men i modsætning til, hvad bl.a. statsministeren tidligere har sagt, har amerikanerne ikke villet levere de nødvendige svar. Det er muligvis også naivt at forestille sig, men det understreger dels ubalancen i den danske alliance med USA, dels det tvivlsomme i hele kommissoriet for undersøgelsen. Samtidig understreger det behovet for en uvildig undersøgelse, hvis man for alvor ønsker svar på spørgsmålene om de amerikanske aktiviteter og ikke mindst den danske regerings og de danske myndigheders rolle.
BÅDE KOMMISSORIET for rapporten og ordlyden af den afspejler, at der er gjort store krumspring for at benægte fangetransporter og flyvninger. Tilbage står en mængde indicier og en halvkvædet vise om, at det ikke kan udelukkes, at det har fundet sted.
Danmark har som USA's allierede deltaget i en krig i Irak, der blev besluttet med det mindst mulige flertal i Folketinget, samt en krig i Afghanistan mod terror. I begge tilfælde har det ledende argument været, at krigen mod terror var nødvendig for at bekæmpe al-Qaedas terrornetværk og indføre demokrati og menneskerettigheder. 
Alene på den baggrund må en uafhængig undersøgelse være en nødvendighed for at afdække eventuel dansk skandalisering af de værdier, vi går i krig for at forsvare. Også selv om en sådan undersøgelse ikke bare ville være belastende for både den nuværende og tidligere S-ledede regering, men også for forholdet til USA, kan de mange spørgsmål ikke få lov at stå ubesvarede.

