Ugens netdebat: Orange stemning



 Årets Roskilde Festival har netop været afholdt under sædvanlig intens bevågenhed fra den samlede danske presse, og en betragtelig af de ansatte i mediehusene har da også opholdt sig på området. Information har igen i år dækket begivenheden, både med daglige anmeldelser af udvalgte koncerter og med stemningsbilleder på fotobloggen, og i mandags opsummerede musikredaktør Ralf Christensen så årets vigtigste indtryk fra 40-års jubilaren.
Hans største anke ved festivalen er, at der igen i år er blevet skåret ned på mangfoldigheden og det alternative udvalg til fordel for det monokulturelle og store. Det symboliseres, skriver han, af festivalledelsens intensiverede fokus på sloganet Orange Feeling, som han mener i for høj grad gør festivalen synonym med den store Orange scene, der i sagens natur er skueplads for de mest etablerede og 'sikre' navne. Det sker samtidig med, at man har fjernet flere scener de sidste par år, hvilket i år gik ud over Astoria-scenen, som ellers var garant for nogle oplevelser, man finder meget få af på lignende musikfestivaler rundt om i Europa.
»Der er i sandhed gået corporate branding i Roskilde«, skriver Jimmi Thøgersen og uddyber: »Fra en overflod af boder med generisk modetøj, over hvad der har udviklet sig til Tuborgland bag tribunerne ved Orange, til festivalens egne paradoksalt griske tiltag«.
Rasmus Knus er enig og mener, at musikudbuddet var magert og mere mindede ham om et overdimensioneret Skive Beachparty end en overflod af musikalske overraskelser, hvilket han mener bunder i arrangørernes forfejlede forventning til publikums ønsker. Men, som han siger, »så må jeg bare begynde at ryge pibe og gå til Jazzfestival i stedet.«
Jean Thierry foreslår, at festivalens hele fundament kunne demokratiseres for eksempel ved et parlament blandt beboerne på campingområdet, som kunne tages med på råd, når nye tiltag skulle afprøves. Han mener, at problemerne med det nye system bliver gjort skræmmende tydelige af, at den tidligere mangeårige leder, Leif Skov, havde fingeren langt mere på pulsen end de nye folk.
»På Jelling Musikfestival har der, alle de år jeg har været med, været nedlagt forbud mod at medbringe alkohol på festivalpladsen,« skriver Peter Andersen som svar på et andet kritikpunkt ved årets Roskilde Festival, nemlig at det er blevet forbudt at omhælde medbragte drikkevarer i åbne beholdere inden adgang til pladsen. Han fortæller, at det har fungeret fortræffeligt i Jelling. »Det behøver hverken blive farligt eller slå skår i regnbuefølelsen, en følelse der hænger langt mere over Jelling Musikfestival end Roskilde anno 2010.«
Information bringer hver fredag på denne plads et uddrag af ugens mest interessante kommentarer fra debatten på information.dk

