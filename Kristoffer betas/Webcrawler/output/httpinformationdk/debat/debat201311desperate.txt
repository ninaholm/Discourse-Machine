Desperate kampagner
Der bliver postet millioner af kroner i kampagner, der skal få specifikke grupper til at stemme ved kommunalvalget på tirsdag. Særligt de unge og socialt udsatte har politikerne sat sig for at hive hen til stemmeboksen. Men er kampagnerne ikke bare sympt


Det var med en vis frygt, jeg første gang gik ind i en stemmeboks. Den udleverede seddel føltes kilometerlang, og jeg læste omhyggeligt ’brugsanvisningen’. Min stemme skulle i hvert fald ikke gå til spilde på grund af en teknisk fejl, der gjorde den ugyldig. Og jeg var grundig. Selv om jeg ikke var i tvivl om, hvor mit kryds skulle sættes, var jeg så længe inde i boksen, at en af de valgtilforordnede ’bankede’ på forhænget for at sikre sig, at alt var i orden.Alt var i orden, men det lader ikke til, at demokratiet i Danmark er i orden. I hvert fald ikke hvis man skal tro de mange kampagner, som ved dette kommunalvalg forsøger at få flere til at stemme. Stort set hele den politiske elite har sat sig for, at der skal fokus på førstegangsvælgerne, de socialt udsatte og indvandrerne. Rundt regnet spenderer forskellige ministerier, Kommunernes Landsforening og Danske Regioner 10 millioner kroner på kampagner, der skal få specifikke vælgergrupper til at stemme.Særligt førstegangsvælgerne blev hjemme ved kommunal- og regionsvalget i 2009 – blandt de 19-29-årige var valgdeltagelsen kun på 47 procent. Kun 35 procent af de 17-24-årige er i dag helt sikre på, at de vil stemme til det kommende kommunalvalg, viser analyse fra KL’s nyhedsbrev Momentum. På tirsdag er der 294.192 unge, som for første gang skal stemme til et kommunalvalg. 159.180 unge er regulære førstegangsvælgere. Og 160 af dem bliver faktisk 18 år på valgdagen.Men spørger man Kasper Møller Hansen, professor i statskundskab ved Københavns Universitet, er der ingen sikkerhed for, at disse mange kampagner virker.»Der er nogle ting, som bliver gjort i blinde. Og der er nogle af tiltagene i den her kampagne, som desværre har en smule grad af symbolik over sig, fordi man ikke har forsøgt at lave dem på en måde, så man kan måle effekten af dem,« siger Kasper Møller Hansen om kampagnen ’Tænk dig om før, du ikke stemmer’, som Økonomi- og Indenrigsministeriet, KL og Danske Regioner står bag.Men det er ikke kun gennem kampagner, at politikerne forsøger at få stemmeprocenten i vejret. I et debatindlæg i fagbladet Socialrådgiveren skriver økonomi- og indenrigsminister Margrethe Vestager (R) direkte til landets socialrådgivere, at »det kan virke paradoksalt«, at »kun én ud af tre borgere på kontanthjælp stemte« ved kommunalvalget i 2009, når »borgere, som er socialt udsatte, ofte også er meget afhængige af de beslutninger, deres kommunalbestyrelser træffer i kommunen. De har om nogen brug for lokalpolitikere, der lytter.«I desperationen over at få flere unge til at stemme har politikerne også allieret sig med burgerkæden McDonald’s. Midt imellem friturekogere og milkshakes er de lokale kandidater blevet opfordret til at holde vælgermøder – de unge hænger jo ud i burgerbaren – og i Kolding er man gået skridtet endnu længere. I de sidste par weekender har kommunen stillet en fiktiv stemmeboks op foran det lokale Crazy Daisy. De unge skulle midt om natten gå igennem stemmeboksen for at komme ind på diskoteket. På grund af den høje sandsynlighed for, at de unge trods alt havde fået en smule alkohol i blodet, var det dog ikke muligt at klare stemmesedlen, mens man betalte for entréen og var på vej mod den første Bacardi Breezer.I kampagnerne virker det som om, at politikerne forudsætter, at de unge, socialt udsatte og indvandrerne ikke ved, hvordan de skal stemme og oprigtigt har et ønske om at stemme. Men hvad nu hvis de tager fejl? Hvad nu hvis det rent faktisk viser sig, at disse grupper aktivt fravælger demokratiet? I de seneste år har vi set, hvordan politikerleden er steget og steget, og i virkeligheden tror jeg, at problemet er politikerne snarere end vælgerne. Hvis politikerne gennem konkrete eksempler formåede at forklare disse grupper, hvorfor det er vigtigt at stemme – i stedet for blot at stemme – kan det jo være, at interessen for, hvem der bestemmer lokalt, regionalt og nationalt – kom helt af sig selv. I stedet bliver de talrige kampagner kun symptombehandling, der kun har et formål: At give politikerne god samvittighed.Casper Dall er leder af Informations Christiansborg-redaktion
