Modstandsbevægelser og frihedskampe
Før og siden. Og nu? Samt lidt om min fasters grønne tidsskrift: ’Frie Ord’


 Uden den næsten vilde beslutsomhed, som gadens børn viste det første døgn, var strejkeviljen næppe blevet udløst hos alle.
Martin A. Hansen om folkestrejken juli 1944 (Tidsskriftet Heretica nr. 2, 1953).
 
Og med den fuldkommen vilde nøgternhed, som skribenterne Theis Ørntoft og Ferdinand Ahm Krag viste her i Information i fredags, er der da håb om, at strejkeviljen over for os selv og vores ødelæggelse af vores eget naturgrundlag kan blive udløst. Som når de i artiklen »Fremtiden Direkte: Omstilling« skriver:
»I den nuværende fortælling om ’omstilling’ indtager det senmoderne operationelle menneske scenens forgrund. Med sit økonomiske blik, sit administrative sprog og opfindsomme teknologiske løsninger kæmper det for at holde den økologiske katastrofe tilbage, så den kan forblive en perifer og abstrakt begivenhed et sted derude, i de tropiske og arktiske kulisser. Mennesket og dets samfund i forgrunden, naturen og dens katastrofiske virkninger i baggrunden; sådan tager omstillingens drøm sig ud i hovedet på den sanseløse politiker.«
Så havde i øvrigt min faster oppe på loftet, når jeg for mere end 60 år siden besøgte hende, nogle grønne hæfter, der hed »Frie Ord«. Et tidsskrift, hvis første nummer fra 1946 er præget af atombomben over Hiroshima og historieforfalskningen efter befrielsen 4.–5. maj for 70 år siden, redigeret af idéhistorikeren Vilhelm Grønbech og kirkehistorikeren Hal Koch. Det kastede jeg mig over og fik siden i arv. Det er grunden til, at min klumme her fik sit navn. For, som redaktørerne dengang skrev: »Vi kan ikke love Dem, at det kommer til at se ud, som et tidsskrift efter hævdvunden skik bør se ud.« Da atombomben, som Grønbech behandlede, og historieforfalskningen, der var Kochs anfægtelse, tydeligvis krævede og kræver noget mere end det hævdvundne.
Hvem var værnemager?
Oplagt er, at atombomben med sin opfindsomme teknologiske løsning og økologiske katastrofe varsler den Ørntoft-Kragske omstillingsfortælling: Om det senmoderne operationelle menneske med sit økonomiske blik (der kræver uophørlig, ubegrænset vækst i for- og opbrug af naturgoder) og sit administrative sprog (om at alt og alle skal underlægges markedets tugt, konkurrencens nødvendighed offentligt såvel som privat og pengemålestokkens abstraktionsterror anvendt mod hvem- og hvad som helst). Dengang, i 1946 og årtiet efter, udløste det derfor for mig »håb om en ny kultur og en ny kraft i folkets liv«, som Koch slutter sin artikel med at bekende.
Foranlediget af at han, der i den grad havde forsvaret folkeflertallets og folketingsflertallets og regeringens samarbejde med den tyske besættelsesmagt, til sin forfærdelse måtte konstatere den uhyrlig historieforfalskning, at »man nu uden videre vil forlange alle værnemagere dømt, medens dog alle ved, at regeringen var landets egentlige værnemager, og at politikerne i mange tilfælde bestemt ønskede, at danske firmaer skulle udføre værnemagtsarbejde.«
Hvilket efter besættelsens ophør medførte et såkaldt retsopgør, der må betegnes som det sorteste kapitel i Danmarks Historie. Indtil 2003. Da det blev overgået af daværende statsminister Anders Fogh Rasmussens, folketingsflertallets og folkeflertallets begrundelser for og beslutning om at overfalde Irak med krigs-ødelæggelser af endnu ikke afsluttet omfang.
Hal Koch forsvarede til det sidste den samarbejdspolitik, som ifølge Børge Outze – grundlæggeren af den illegale (efter befrielsen legale) modstandsavis Information – »først – og i lange tider først og fremmest« netop var frihedskæmpernes angrebsmål: »Modstandsbevægelsen opstod i kvalmende afsky mod den politik, som gik ud på, at man bare skulle hytte sig.« Det vedkendte Hal Koch sig. Det fordømte han hårdt, næsten vildt beslutsomt, samarbejdspolitikerne, deres presse og deres folkeflertal for ikke også at vedkende sig.
Den fordømmelse kalder jeg frie ord. Som også den Ørntoft-Kragske omstillingsfortælling var og er.
Modstandsbevægelse?
Nu kan man efter en tætlæsning af den ganske vist spørge, om der egentlig lægges op til modstandsbevægelse? Eller om en evt. frihedskamp mod det økonomiske bliks besættelse af os alle med sit administrative sprog og sine opfindsomme teknologiske løsninger på forhånd må betragtes som tabt? Så kun mangfoldiggørelsen af livsformer hinsides vores egen biologi efterhånden synes mulig? Beslægtet med Michael Karlsson Pedersens fremstilling her i bladet 28. oktober 2014 af »den planetløse generation«, som lever »i en stemning af, at fremtiden er forsvundet i fortiden, og at klimakatastroferne vil sætte punktum«.
Tilsyneladende opstår da en modsætning til Informations håbefulde forside og ene leder i går. »Er vi, den enkelte dansker, klar til at lade hensynet til klimaet, samfundet og betingelserne for liv på jorden veje tungere end de ekstra pensionskroner, vi muligvis kunne få ved at sætte pengene i kul, olie og gas? Denne avis er ikke i tvivl om, at investeringer i fremtiden ikke bør bero på en industri, der i stigende grad hører fortiden til. Derfor sætter vi de kommende uger fokus på emnet. Men endnu vigtigere: Hvad mener du, kære pensionskunde?«
Dog, måske skal der vilde gadebørn som Ørntoft, Krag og Pedersen til. Før de kære pensionskunders strejkevilje over for fortidsindustriens naturkatastrofiske terror bliver udløst.

