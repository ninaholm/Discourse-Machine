Rusk i fødekæden
LEDER


 I torsdags holdt Roskilde Festival møde med KVINFO og forfatteren og musikeren Henrik Marstal, og her talte man blandt andet om den skæve kønsfordeling i festivalprogrammet. Det lyder som en god idé. I lørdagens Information kunne man så erfare, at musikchef Anders Wahrén ikke mener, at festivalen skal »tvinge flere kvinder ind på sine scener«. Næ, det skal de da ikke. Kvinder skal bare have lige så let adgang som mænd.
De argeste modstandere af en mere aktiv stillingtagen til køn i musik abonnerer på en forklaringsmodel, der hævder, at kønsfordelingen repræsenterer et fuldt realiseret kulturelt potentiale i vores samfund. De hævder, at musik ikke har noget med køn at gøre. Selv om det netop har utrolig meget med køn at gøre – ét køn vel at mærke – hvis man undlader at diskutere det. For så handler musikudbuddet stadig alt for meget om mænd – for eksempel dem, der er blandt de 73,3 procent af de optrædende på årets Roskilde Festival.
Overalt i den musikalske fødekæde er der mekanismer, vaner, venner, gatekeepere, traditioner og blinde vinkler, der modarbejder kvinders videre færd frem til det højeste, der kan ske for en dansk musiker på dansk grund, om det så er at blive Ugens Uundgåelige på P3 eller få en plads på en stor festivals program. Roskilde er altså på sæt og vis målet. Sagen er bare, at en sund fødekæde bider sig selv i halen. Og det er for eksempel en kendt sag, at det for mange mennesker er rollemodeller, der inspirerer til et langt liv i musik. Altså aktiverer Roskilde Festival talenter helt tilbage i de tidligste år af den musikalske udvikling.
»Problemet starter allerede på musikskolerne og nede i vækstlagene,« forklarede Wahrén til Information i lørdags. Nej, problemet starter alle steder i dansk musikliv, eftersom de er indbyrdes forbundne og afhængige af hinanden. Det er en fødekæde – ikke et drivhus – der er en passende metafor for vores musikkultur. Og det er på høje tid, at alle led i fødekæden tager ansvar og rusker op i vanetænkningen.

