Købesexforbud hjælper faktisk
Information har de seneste dage stået i spidsen for en kampagne mod regeringens planer om at kriminalisere sexkøb med henvisning til en rapport fra Pro Sentret i Oslo. Information fortæller dog ikke hele historien om rapporten


 Information har de seneste dage stået i spidsen for en kampagne mod regeringens planer om at kriminalisere sexkøb med henvisning til en rapport fra Pro Sentret i Oslo, der ifølge avisens leder 25. juli skulle vise, at forholdene for norske sexarbejdere kun er blevet værre efter Norges kriminalisering i 2009.
Det er en sandhed med modifikationer.
Rapporten viser ganske rigtigt, at antallet af prostituerede i Oslo, der har været udsat for overgreb angiveligt, er steget fra 52 procent i 2008 til 59 i dag.
Information glemmer at fortælle, at det ifølge samme rapport langt fra er alle voldsformer, der er steget. Der er en klar tendens til, at den grovere vold er reduceret. Således er f.eks. antallet af voldtægter gået ned fra 29 procent til 15, slag med knytnæve er faldet fra 29 procent til 18, og i antallet af tilfælde, hvor kvinder er blevet holdt fast, er procentdelen gået ned fra 49 procent til 25.
Der er også færre tilfælde, hvor en kvinde er blevet tvunget til sex, som ikke var aftalt, blevet bestjålet/forsøgt bestjålet, været indespærret eller kastet ud fra en bil. Til gengæld er der en tendens til en stigning i verbal vold og trusler.
Udsatte afrikanere
Således er antallet af kvinder, der er blevet kaldt skældsord, steget fra 41 procent til 48, og antallet af tilfælde, hvor en kvinde er blevet spyttet på, er steget fra 12 procent til 19. Ifølge rapporten er det især de nigerianske kvinder, der udsættes for den form for vold og chikane. I mange tilfælde udføres den af forbipasserende.
Rapporten dokumenterer således klart, at det er farligt at sælge sex, hvad enten kvinderne arbejder ude eller inde, og kvinderne fortæller, at vold eller truslen om vold har givet alvorlige fysiske og psykiske skadevirkninger. Det svarer til den viden, som KFUK’s Sociale Arbejde har opbygget fra det socialfaglige arbejde i Rederne. I rapporten kan der således også findes argumenter for en kriminalisering!
Information spørger i sin leder (25 juli), hvor meget vi vil have staten til at blande sig i det enkelte menneskes valg?
Vi spørger, om vi ikke som medmennesker har pligt til at gribe ind for at forhindre, at mennesker tingsliggøres og udnyttes på en måde, der kan medføre alvorlige fysiske og psykiske skadevirkninger?

