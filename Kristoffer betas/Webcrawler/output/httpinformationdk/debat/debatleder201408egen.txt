Det egentlige svigt
LEDER


 Verden er blevet et bedre sted at leve, nu Saddam Husseins diktatoriske regime er fjernet
Anders Fogh Rasmussen i sin afslutningstale i Folketinget, den. 3 juni 2003
Der er langt fra forhenværende statsminister Anders Fogh Rasmussens konklusion umiddelbart efter invasionen af Irak i 2003 til Dansk Folkepartis udenrigsordfører, Søren Espersens, udsagn i gårsdagens avis om, at det ville være »så langt at foretrække, at Saddam Hussein sad i Bagdad i dag«.
DF-politikeren skal have ros for at sige sin mening og for at være parat til at revurdere fortidens beslutninger i lyset af den aktuelle udvikling i Irak. En befriende oprigtighed sammenholdt med Anders Fogh Rasmussens forsikringer om, at han i dag intet fortryder i forhold til invasionen af Irak.
Man må også medgive, at Søren Espersen har en pointe. Den stabilitet, de diktatoriske regimer i bl.a. Irak, Syrien, Egypten og Libyen opretholdt, er nu afløst af borgerkrig, opbrud og ikke mindst fremkomsten af Islamisk Stat, der med sin brutalitet nærmest får de gamle diktaturer til at fremstå som mønsterlande. Søren Espersen sætter ord på det hykleri, der har omgærdet Vestens Mellemøst-politik de seneste to årtier. I praksis forfægter Vesten kun de demokratiske idealer, så længe det er opportunt, hvad den stiltiende accept af al-Sisis militærkup i Egypten sidste år var bevis på.
Alligevel må Søren Espersens argumentation affejes. En præmis for DF’erens konklusion om, at Vesten har »svigtet« diktatorerne i kampen mod islamismen, er, at befolkningen i Mellemøsten ikke er moden til demokrati som styreform. Det er noget vås, hvad udviklingen i bl.a. Tunesien og Irakisk Kurdistan vidner om. Det virkelig svigt består i, at Vesten gentagne gange har interveneret i regionen uden at have en gennemtænkt strategi for at sikre varig stabilitet og for at demokratiets rodfæstes.

