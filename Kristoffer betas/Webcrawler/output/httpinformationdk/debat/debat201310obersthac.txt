Oberst Hackel-journalistik
Hvad mon man får ud af at spørge den konservative major, Helge Adam Møller, om den socialdemokratiske eks-forsvarsminister, Nick Hækkerup, har ret i, at der findes Oberst Hackel-typer i hæren? Forudsigelig journalistik


 
	Den samvittighedsfulde og hårdtarbejdende danske journaliststand falder ind imellem over en nyhed, der ikke er nogen konkret, dokumenteret historie, men det, der er meget bedre: En hurtig og letsindig udtalelse fra en minister, som starter tsunamilignende aktivitet på redaktionerne, fordi den vækker jagtinstinktet: Der er konflikt og drama i luften.

	Det var den tidligere forsvarsminister Nick Hækkerup, der i et interview med Berlingske sagde, at »der er nogle Oberst Hackel-typer, som kører deres egne politiske dagsordener. De er meget besværlige, meget snæversynede og er efter min bedste overbevisning bestemt ikke nogen gevinst for det danske forsvar.«

	Det var selvfølgelig en hverken diplomatisk eller politisk velovervejet bemærkning. Men forfriskende, fordi det er så sjældent, at ministre eller eksministre siger, hvad de mener og ikke floromvundent antyder, hvad de mener, så de ikke senere kan blive hængt op på det.

	Den politiske reaktion var forudsigelig. Han fik en lige højre (eller var det venstre?) af sin chef, statsministeren. Forsvarschefen kunne »slet ikke genkende« billedet. Partifæller og modstandere faldt over ham med større eller mindre ynde.

	Der var to historier i sagen. Den ene var en konkret og betydende historie, nemlig at Hækkerup eftertrykkeligt blev banket på plads af Thorning, og at hans udtalelser endnu en gang afslørede de livstruende brydninger hos Socialdemokraterne. Den anden var selve udtalelsens substans: Findes der illoyale Oberst Hackel-typer i forsvaret?

	I mangel af bedre, må medierne ty til ’eksperterne’. Jyllands-Posten konstaterede i en overskrift, at »Hækkerup står alene med Hackel-oplevelse«. Men at stå alene afhænger jo af, hvilket selskab man står i. Og i dette tilfælde havde JP’s årvågne reportere spurgte hele tre tidligere forsvarsministre (alle borgerlige), om de kunne genkende Hækkerups karakteristik. Hans borgerlige forgænger Gitte Lillelund Bech – der var minister for Venstre, men nu er lobbyist og skal holde sig gode venner med alle, specielt forsvaret – kan slet ikke genkende noget som helst. Knud Enggaard, tidligere Venstreminister, er »stærkt forundret«. Det kan måske skyldes, at han blev forsvarsminister for et kvart århundred siden, hvor eventuelle nuværende Oberst Hackel-typer knap havde forladt rekrutskolen.

	Den tredje adspurgte ekspert Hans Engell, der blev forsvarsminister for de konservative for 31 år siden, kan heller ikke helt genkende billedet, men afviser det dog ikke helt. Han er så fair, at han understreger forskellen mellem af være borgerlig forsvarsminister under Den Kolde Krig og være socialdemokratisk ditto i en voldsom nedskæringstid.

	BT tyer til eksperten over dem alle, nemlig opfinderen af Oberst Hackel, Matadors forfatter Lise Nørgaard, der spændstig som altid griner højlydt og gør opmærksom på, at tv-seriens oberst døde af et hjertetilfælde, da en yngre og mere moderne officer blev udnævnt til øverstbefalende efter en socialdemokratisk ledet regering havde skåret ned på forsvaret. Endelig en sand ekspert!

	Ekstra Bladet havde lagt sig i selen for at finde en rigtig ekspert, og hvem er bedre end det nærmeste, man kan komme Oberst Hackel i dansk politik, den konservative tidligere forsvarsordfører, major Helge Adam Møller, der helt overraskende mener, at Hækkerups udtalelse er uhørte og rammer langt forbi skiven.

	Mere tankevækkende end tre forhenværende forsvarsministre og en forhenværende forsvarsordfører er imidlertid udtalelsen fra formanden for Hærens Konstabel- og Korporalforening, Flemming Winther, der faktisk bekræfter, at der findes officerer, som kører solo og ikke bakker op om den politiske linje.

	Hækkerup står altså alligevel ikke helt alene. Den samlede mediedækning efterlader ganske vist et billede af en politiker, der i den grad dummede sig. Det gjorde han formentlig også, men blev der gjort noget helhjertet forsøg på for alvor at undersøge, om der bare var lidt om snakken? Et sådant forsøg kræver gravende journalister, der bruger lang tid på at interviewe snesevis af kilder i forsvaret – hvoraf mange vil kræve total anonymitet, endnu flere vil nægte at udtale sig. Det er der hverken tid eller råd til, så efterprøvningen af Nick Hækkerups måske tankeløse bemærkning består i, at man hurtigt indhenter kommentarer fra folk med forudsigelige egne dagsordener, politiske såvel som organisatoriske. Bortset fra Lise Nørgaard. Hurra for hende.

	 

Lasse Jensen er vært på P1-programmet ’Mennesker og Medier

