Uafhængig medicinforskning
LEDER


 
	Hver gang det offentlige bruger en million kroner på klinisk forskning, bruger medicinalindustrien 30 millioner. At vi så godt som har overladt finansieringen af den kliniske forskning til industrien har den klare konsekvens, at det er svært for forskere at få penge til forsøg, som kan resultere i mindre salg af medicin. Det kan være forsøg, der påviser bivirkninger eller forsøg som på anden måde kan have negativ indvirkning på salget af medicinen, men som i høj grad er i det offentliges interesse.

	I weekendens Information kom det frem, at selv om man i årtier har haft en begrundet mistanke om, at kvinder og mænd reagerer vidt forskelligt på mange typer medicin, så ved man i dag stadig ikke ret meget konkret om forskellen – og ikke nok til at ændre på de anbefalede doser. Det betyder, at kvinder på nogle områder er overmedicinerede.

	Industriens manglende lyst til at forske på området er indlysende: Man kan miste store dele af markedet, hvis man finder ud af, at kvinder skal have en lavere dosis, og man vil naturligvis hellere fokusere forskningspengene på at påvise nye effekter af medicin eller at sammenligne egne præparater med konkurrentens. Set ud fra en økonomisk betragtning er det en indlysende logik, og selv om der er medicinalvirksomheder, der bryster sig af også at have en ’moralsk bundlinje’, så har denne ofte vist sig at være af begrænset prioritet, når regnskabet gøres op.

	Derfor er der brug for flere offentlige midler til medicinsk forskning. Det er et samfundsanliggende, som burde prioriteres langt højere, end tilfældet er i dag. Industrien bruger svimlende summer på forskning, og det kan derfor synes som en uoverkommelig opgave, men selv små, uafhængige studier kan være til gavn for sundheden. Og når man tager de stigende udgifter til medicin i betragtning, behøver det ikke at være en dårlig forretning. Ud over at sikre borgerne en bedre behandling er der mange penge at spare for samfundet, hvis man kunne komme eksempelvis overmedicineringen af kvinder til livs.

