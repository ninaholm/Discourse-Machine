Pårørende bliver overset
Undersøgelsen viser, at de pårørende ofte er endnu mere psykisk påvirkede af sygdommen end patienterne selv, og at hver tredje pårørende savner psykisk støtte
Hjernekræftpatienter er meget krævende, og de pårørendes vilkår bør få mere fokus.


 Læger og sygeplejersker gør et stort arbejde for at give hjernekræftpatienterne den bedst mulige behandling. Men det er vigtigt, at de bliver bedre til også at tage hånd om de pårørende, og ikke blot ser dem som et påhæng til patienten.
Hjernekræft er en uhelbredelig sygdom. Svulsten sidder i hjernen, og flere patienter oplever at få epileptiske anfald, problemer med at tale, hukommelsesproblemer, forskellige lammelser og kan have påvirket adfærd.
Disse svækkelser må den pårørende selv håndtere i hjemmet med patienten, hvilket kan være utrolig hårdt.
En ny undersøgelse udført af YouGov for Initiativgruppen bag Hjernetumordagen viser med al tydelighed, at der er et stort behov for mere fokus på, hvordan sygdommen påvirker de pårørende, for at sikre at de får den hjælp og støtte, de har behov for.
Faktisk viser undersøgelsen, at de pårørende ofte er endnu mere psykisk påvirkede af sygdommen end patienterne selv, og at hver tredje pårørende savner psykisk støtte.
To ud af tre føler sig deprimerede og stressede, og hver tredje har svært ved at sove om natten.
Hver tredje har mindre kontakt med venner og andre sociale relationer og føler sig begrænset i at dyrke sine fritidsaktiviteter, og hver fjerde arbejder på nedsat tid. Det er meget forskelligt, hvordan hjernekræft rammer patienten og påvirker den pårørendes liv.
Der er derfor brug for, at læger og sygeplejersker i hvert enkelt tilfælde laver en vurdering af, hvordan man bedst hjælper netop denne patient og hans eller hendes pårørende med at tackle sygdommen.
Skader ligeværdighed
Undersøgelsen viser også, at sygdommen går hårdt ud over ligeværdigheden i kærlighedsforholdet. Vi ved fra tidligere undersøgelser, at nogle oplever en ubalance i det indbyrdes forhold på grund af de ændringer, som sygdommen medfører.
Patienten kan blive påvirket af sygdommen på en måde, så vedkommende bliver apatisk, får svært ved at vise empati over for andre eller slet ikke kan overskue at gennemføre dagligdagen.
Det kan være umenneskeligt hårdt for den pårørende. Derfor er det vigtigt, at lægerne og sygeplejerskerne bliver mere opmærksomme på at tage hånd om de pårørende og rådgive dem om, hvor de kan få hjælp og støtte  for eksempel i form af neuropsykolog, socialrådgiver, hjemmehjælp mv. - for det er ofte svært for den pårørende selv at bede om hjælp.
Bitten Næsted Hansen er datter til en hjernetumorpatient og drivkraften bag et nyt netværk for hjernetumorpatienter og deres pårørende.

