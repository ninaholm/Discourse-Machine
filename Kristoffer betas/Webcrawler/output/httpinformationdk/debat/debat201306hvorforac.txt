Hvorfor accepterer vi underbehandling af alkoholafhængighed?
Mens samfundet sætter aktivt ind mod sygdomme som hjertesvigt og diabetes, er alkoholafhængighed stadig omgærdet af misforståelser og forbundet med et vist tabu, som gør, at vi holder os tilbage fra at tale om det. Men alkohol er noget af det, der dræber flest mennesker i Danmark hvert år, og afhængighed af det skal – ligesom enhver anden sygdom – behandles


 
	I den seneste tid har der været fokus på lidelser, hvor danskerne er underbehandlet. Det gælder f.eks. hjertesvigt og diabetes. Eksempelvis viser nye tal, at 110.000 danskere lever med hjertesvigt, men kun 50.000 bliver behandlet for det. Samtidig går 200.000 danskere rundt med diabetes uden at vide det. Men der bliver i det mindste sat fokus på disse underbehandlede sygdomme i medierne og fra sundhedsmyndighedernes side, så danskerne bliver opmærksomme på det.

	Men når det kommer til underbehandlingen af alkoholafhængighed, er der foruroligende stille. Over 140.000 danskere lever med lidelsen alkoholafhængighed, men kun 12.000 af disse er i behandling. Det er under 10 procent. Hvorfor accepterer vi stiltiende denne enorme underbehandling af alkoholafhængighed, når det ikke er tilfældet med andre livstruende sygdomme?

	Sygdommen er ikke anerkendt

	Svaret er ikke entydigt. Men da vi lever i en kultur, hvor opfattelsen af, at alkohol – og dermed alkoholafhængighed – er en privat sag, er dét formentlig en af årsagerne. Vi skal ikke blande os. Det må folk selv styre. Samtidig er alkoholafhængighed en stærkt tabuiseret og misfortolket lidelse, som befolkningen mangler viden om. Og derfor er holdningen til alkoholafhængige ofte, at ’de kan jo bare stoppe med at drikke’. Men vi siger jo heller ikke til folk med hjertesvigt, at ’de bare kan holde deres hjertemuskel ved lige’, eller ’de kan bare producere insulin’ til folk med diabetes. Sygdomme kan man ikke sådan lige kontrollere. I dag anerkender vi simpelthen ikke, at folk, der lider af alkoholafhængighed, kan have lige så meget brug for behandling som dem, der lider af f.eks. hjertesvigt eller diabetes – og kan lige så lidt gøre for, at netop de er blevet ramt af en livstruende lidelse.

	Der bliver simpelthen ikke gjort nok for at afhjælpe og skabe opmærksomhed omkring alkoholafhængighed. Og det er paradoksalt, eftersom det er en af de sygdomme, som koster flest menneskeliv i dag. Hvert år dør 6.300 danskere på grund af alkohol. Det er mere end otte mennesker om dagen. Mange af disse dødsfald kunne undgås, hvis alkoholafhængighed mødte større opmærksomhed og forståelse. Hertil kommer, at alkoholrelaterede problemer alene koster samfundet cirka 10 milliarder kroner hvert år. Det svarer til 27 millioner kroner om dagen.

	Ukompliceret behandling

	Der bør derfor være langt mere fokus på, hvordan vi får flere i behandling. På andre områder inden for social- og sundhedsområdet taler man om screening, inddragelse af sundhedspersonale mv. Det bør man også gøre, når det kommer til alkoholafhængighed – både af sundhedsmæssige, sociale og økonomiske årsager. Derudover ved vi, at det har stor betydning, at det er enkelt og ukompliceret at komme i behandling; behandlingsstederne skal ligge lokalt og have lange åbningstider, ingen ventetid og uddannet sundhedspersonale. De faktorer er helt afgørende for, at vi overhovedet får folk i behandling. Men derudover skal befolkningen oplyses om, at alkoholbehandling kan foregå ambulant, så man har mulighed for at passe arbejds- og familieliv, samtidig med at man er i behandling, samt at det er gratis og anonymt. Alt for få er klar over dette, og det afholder rigtig mange alkoholafhængige fra at komme i behandling.

	Sæt afgiften op – ikke ned

	Når vi ser på, hvad der ikke virker, hvis man ønsker flere alkoholafhængige i behandling, er afgiftsnedsættelse på øl som den, der blev indført med vækstplanen, én af tingene. Det er nemlig påvist, at der er en sammenhæng mellem pris og forbrug. Så en afgiftsnedsættelse på øl vil – alt andet lige – betyde et større ølforbrug. Og i et land med hele 140.000 alkoholafhængige vil lavere ølpriser derfor medføre et større forbrug.

	I stedet for at puste til ilden ved at sænke afgiften på øl – med endnu større samfundsmæssige omkostninger til følge – bør man i stedet gå den stik modsatte vej og lægge en afgift på f.eks. 10 øre på hver genstand. Eftersom vi i Danmark drikker omkring 3,5 milliarder genstande om året, vil det give 350 millioner kroner ekstra i statskassen pr. år. De ekstra penge kan man passende bruge på at sætte fokus på og oplyse om det store problem, det er, at så mange alkoholafhængige går ubehandlet rundt. På den måde vil man ligeledes kunne spare på de voldsomme samfundsmæssige omkostninger, der er ved alkoholafhængighed.

	 

Mikael Jakshøj er direktør i Fonden Lænke-ambulatorierne

