Mig og Marie Antoinette
Den franske revolution var de royale og adelens fald. Nu hersker den demokratiske forbrugselite


 Marie Antoinette spiller en hovedrolle som skurk i den moderne populærkultur. Som dronning op til den franske revolution inkarnerer hun demokratiets modbillede.
Hendes privilegerede liv i den absolutte overklasse præget af lige dele naivitet og kynisme er mesterligt fanget i den kommentar, der klæber til hendes navn i den kollektive bevidsthed: Hvis folket mangler brød, så lad dem få kage. Hun er en grum figur fra vores før-demokratiske fortid, som vi kan overøse med moralsk fordømmelse og måle eftertidens sociale fremskridt ud fra. Eller?
Sofia Coppolas seneste film Marie Antoinette fortæller en anden og langt mere foruroligende historie. Marie Antoinette er i Coppolas film ikke en dekadent skurk, men en tidlig repræsentant for ungdomskultur og forbrugerisme som oprør mod stive konventioner og sociale rollespil. Den moderne rockmusik i filmen bygger bro over den historiske afstand og den tilsyneladende anakronisme gør på samme tid filmen til et tidløst portræt af en teenager, der fester og forbruger sig til en identitet.
Marie Antoinette er altså ikke en ond heks, som vi bør foragte i vores egen selvbehagelighed. Hun er et spejlbillede af vores egen dekadence og overklassementalitet i det globale forbrugssamfund, hvor den evige teenager er normen.
Hun er ikke revolutionens fortid, men dens fremtid. Hermed er filmen en subtil problematisering af vores kulturelle selvforståelse og en kritisk granskning af den almene ungdomskult og den globale forbrugselites selvretfærdighed og ansvarsforflygtigelse. Vores mekaniske fordømmelse undermineres i filmen.
Den moralske foragt bliver kastet tilbage som en boomerang og lander let og elegant på vores egne skuldre.
Vores eget liv minder nemlig meget om den livsstil, vi ellers tager højlydt afstand fra.
Demokratisk elite
Den franske revolution var de royale og adelens fald. Vi ser på tiden før revolutionen som præget af grotesk ulighed, uretfærdige privilegier og almen undertrykkelse. I forlængelse heraf ses revolutionen som bibringer af lighed, frihed og demokrati. På mange måder er det en korrekt fremstilling, men der mangler nogle afgørende elementer i ligningen. Rammen for de demokratiske regimer er nemlig nationalstaterne. Der er grænser for demokratiet og disse grænser bliver stadig mere tydelige i den globale tidsalder.
Nutidens demokratiske adel er den globale forbrugselite. Internt i denne elite er der en høj grad af lighed og frihed. Forbrugselitens livsstil bygger ligeledes på demokratiske normer i de rige lande. Et stort flertal af danskerne tilhører forbrugseliten. Men det der er en legitim majoritet i de rige lande bliver til et illegitimt minoritetsherredømme i det globale samfund. Forbrugssamfundets rette målestok er global, og på dette niveau er der stadig groteske uligheder, uretfærdige privilegier og almen undertrykkelse. En milliard mennesker sulter og mange flere lever i absolut fattigdom. Nu også truet af klimaforandringer på grund af forbrugselitens livsstil.
Velgørenhed
Mange af vores helt normale aktiviteter er demokratiske variationer over før-demokratiske elitemanerer. Vi har godt nok ikke slotte, men huse, sommerhuse og hoteller. Vi har ikke talrige imposante køretøjer, men biler og fly. Vi bygger også høje mure omkring vores velstand for at holde de fattige ude. Vi kasserer mad i et omfang, som mange millioner kunne leve af. Og så er vi selvfølgelig velgørende.
Den franske adel havde tjenestefolk og gik spadsereture i de lokale landsbyer for at give lidt håndører til de mest trængende. Vi rejser verden rundt som turister og sørger for at få mest muligt for pengene, når vi lader os opvarte af de lokale og lader også nogle mønter falde til tiggerne. Samtidig er velgørenheden sat i system og levebrød for en del af forbrugseliten. Der er tilbagevendende nationale indsamlingsshows og bliver sendt penge til katastrofeområder som Haiti. Der kommer millioner i kassen samtidig med, at den globale ulighed vokser.
Marie Antoinette slutter med, at hun må flygte fra slottet på grund af den franske revolution. Slottet bliver raseret. En epoke er slut. Men så alligevel ikke. Historien har gentaget sig under andre omstændigheder med en ny elite i den globale, demokratiske tidsalder. Måske kommer vi også til at opleve en opdateret version af den franske revolution. Men hvem skal gøre oprør mod den hastigt voksende globale forbrugselite, der har patent på oprørskultur og alle de andre gode idealer fra den franske revolution?

Peter Nielsen er ph.d. og lektor i politisk økonomi på RUC

