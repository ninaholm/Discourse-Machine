Den bekvemme fejlslutning om psykologiens rolle i finanskrisen
Økonomers omgang med psykologiske termer er effektivt med til at holde de forkerte personer ansvarlige for den finansielle krise
Årsagerne til den nuværende krise siges ofte at være psykologiske. Men det er i en række henseender en nem måde at fralægge sig ansvaret.


 »Finanskrisen er et psykologisk fænomen«, lyder overskriften på en artikel fra Finansforbundets nyhedsbrev (nr. 7/2009). Artiklen er en af de mange artikler, der er skrevet om den igangværende økonomiske krise, hvor økonomer og andre finansielle aktører refererer til den psykologiske effekt som et meget centralt parameter i forståelsen af den finansielle krises udvikling. Vi hører eksperter udtale sig i sentenser, der får psykologi til at fremstå som noget nær det vigtigste for samfundet at holde styr på - f. eks: »Det er ikke faldet i boligpriserne, der i sig selv er farligt ... >men mere den psykologiske effekt, det har«. Underforstået: fald udløser flere fald. Det er psykologi.
Men hvad er egentlig 'den psykologiske effekt'?
'Den psykologiske effekt' er ikke en fagterm - men en tilnærmelse til et fænomen. Det refererer til den helt fundamentale tvang, mennesker har, til at sætte oplevelser, budskaber og handlinger ind i kontekster for at gøre dem meningsfulde. Når vi sætter nyheder og begivenheder ind i kontekster, giver det et rationale at forstå verden igennem, men det åbner samtidig også for det irrationelle: Den affektive handling, som mange økonomer frygter i krisetider - og rider højt på i velstandstider. I gode tider forstærkes en bevægelse, der kan forklares rationelt og økonomisk, mens det i dårlige tider går lige modsat; her forstærkes den nedadgående spiral udover det, den egentlig burde, hvis man alene så på tal og handlede fornuftigt.
'Den psykologiske effekt' bliver derfor set af økonomer som en dynamik, der forstærker de allerede eksisterende tendenser. Den er blevet en lægmandsterm, indlejret i både økonomi og investering, og den spiller på to stærke følelser hos mennesker: Frygt og grådighed. Både frygt og grådighed næres af medieomtale. Dystre økonomiske forudsigelser i medierne prikker til vores frygt for at miste det, vi har, mens positive nyheder får os til at gnide os i hænderne af fryd. Investeringer er at spekulere sig til penge. Og er høj grad baseret på forestillinger om, hvor meget udsving, der indtræder på det givne marked - f.eks. aktie- eller boligmarkedet. Derfor bliver 'billedet af markedet' et vitalt punkt, som der kæmpes om.
Økonomisk spin
Investeringseksperter har egne tv-show i primetime på de store amerikanske tv-networks - som f.eks. Mad Money med Jim Cramer på CNBC, under sloganet »we have the financial expertise you need«. Problemet er så bare, at Jim Cramer er inhabil. Han indrømmer f.eks. i 2006, at han manipulerede markedet med sine hedgefonde ved at udføre forskellige tricks.
Han beskyldes af sin forhenværende partner, Nicholas W. Maier, for at udføre 'pump and dump'. Det handler i al sin enkelthed om at købe aktier til en meget lav pris og pumpe værdien op via nyhedsbreve om, at aktien eksploderer i pris. Vores moderne liv har på den måde udskiftet realitet og mening med et medieforfalsket 'billede af virkeligheden'. Den økonomiske virkelighed er i dag mere en simulation end egentlig realitet. Samfundet og de finansielle aktører er blevet fanget ind i - og afhængige af - mediernes forvredne, sensationslystne fortolkninger af virkeligheden. De har mistet kontakten til den reelle virkelighed, som fortolkningerne er baseret på. Når realiteten så endelig bryder igennem mediebillede, sker det med en uhæmmet, voldsom kraft. En perfekt storm kræver, at den i ubemærkethed får lov til at tage til i styrke og krisen kommer bag på os, fordi økonomerne helt enkelt kiggede væk.
Ansvarsforflygtigelse
Økonomers fortællinger om 'den psykologiske effekt' kan forstås som en slags fortolkningsskema, der skaber sammenhæng i vores redningsaktiviteter. Problemet er bare, at den psykologiske indgangsvinkel overdrives og negligerer alvoren i de reelle problemstillinger ved at flytte krisen hen i et psykologisk univers, hvor den streng taget ikke hører hjemme. Krisen er opstået i den økonomiske sfære.
Når finanskrisen reduceres til et psykologisk fænomen, kan de involverede aktører hurtigt afskrive sig deres ansvar og pålægge modtagerne af ydelserne ansvaret. I den optik er aktørerne i det økonomiske system ved at påtvinge brugerne ansvaret. »Borgerne skal ikke reagere i affekt - lad ikke psykologien vinde,« er det bagvedliggende rationale, når ejendomsmæglere, bankøkonomer og realkreditselskabernes talspersoner forsøger at tale markedet op. En bekvem psykologisk fejlslutning, der effektivt fastholder et uholdbart grundlag for samfundsøkonomi. For måske er der ubalance i systemet, der ikke kan forklares med psykologi. Måske er der faktisk brug for nulvækst lige nu for at få de overophedede kedler til at køle lidt af. Måske er det tid til, at flere penge tjenes som 'dagløn for et dagsværk' - eller ved almindelig virksomhedsdrift - og færre som afkast af investeringer. Det ville flytte fokus fra psykologi til økonomi, fordi psykologien som hjælperedskab og forklaringsmodel er stort set er unødvendig ved disse mere simple former. Her rækker økonomien som forklaringsmodel så rigeligt.
Tag aktivt ansvar
I kriser er der to sideløbende dagsordner eller opgaver, man skal tage højde for i et terapeutisk perspektiv. Den helt fundamentale handler om at reagere hurtigt på den situation, man befinder sig i. Når chokket indtræder, lammes man. Derfor handler det om at lindre på kort sigt. I den finansielle krise gjaldt det f.eks. om at dæmpe skadens omfang gennem redningspakker, statsgarantier osv. Bagefter kommer de voldsomme reaktioner og de store udsving. Men langsomt begynder man at behandle de svære oplevelser ved at gennemskue de forudsætninger, dynamikker, der gjorde, at krisen indtraf. For kun en aktiv ansvarstagen overfor et fremtidigt liv skaber en nyorientering for aktøren. Det er en nødvendig del af processen med af komme ud af en krise. Et vellykket kriseforløb ændrer de antagelser, som man tidligere tog for givet. Men hokuspokus-forklaringer af psykologisk tilsnit gør det ikke alene, og man kan spørge, hvor og hvordan finanskrisens hovedaktører - spekulanterne, fondene, bankerne, realkreditinstitutionerne etc. - har gjort sig de nødvendige overvejelser? Hvor er processen, der behandler de svære overvejelser? Hvor er den gennemtænkte og holdbare forklaringsmodel? Og hvor i det politiske system kommer den til udtryk? 'Forbrug mere', lød det politisk i forlængelse af frigivelsen af de ellers indefrosne SP-penge. 'Og husk, at skattelettelserne giver jer bedre økonomi næste år', blev det tilføjet. Igen et udtryk for en psykologi, der skulle vendes; der skulle dæmmes op for den affektive frygthandling.
Ikke mere spekulation
Men den vindende dagsorden er en proaktiv vision, der skal kunne svare på spørgsmålet: Hvad er meningen? Hvordan skal livet se ud fremover - og hvad kan man realistisk gøre? I forhold til den økonomiske krise er spørgsmålene: Hvordan skal fremtidens samfund se ud? Og hvordan indretter vi det finansielle marked, så det understøtter os i denne bevægelse? Den vindende dagsorden er en visionær meningsdagsorden, der skal give den fundamentale dagsorden retning, mens der rettes op på en uholdbar situation. Ellers tænkes der kun kortsigtet. En god psykologisk tommelfingerregel er, at de redskaber, der bragte dig i ind i krisen, ikke kan få dig ud igen. Så hvis økonomer og andet godtfolk virkelig tror på psykologi i økonomi, var det måske her, de skulle starte. Yderligere spekulation hjælper næppe i forhold til finanskrisen. Tværtimod.
I virkeligheden er den primære årsagsforklaringen bag finanskrisen måske blot, at ting var overvurderede i forhold til deres reelle værdi. Og at sikkerhedskontrollen og vurderingssystemet endte i hat og briller, drevet af den føromtalte grådighed. Vi kan ikke sige det med sikkerhed, for vi er ikke økonomer - og økonomerne siger det ikke selv (ikke ret mange af dem, ihvertfald).
Farzin Farahmand og Thomas Geuken er statsautoriserede psykologer og partnere i egen virksomhed. Thomas Geuken er desuden associeret forskningschef på Instituttet for Fremtidsforskning

