Automatreaktioner
LEDER


Sidste uges passiar for den globale politiske og økonomiske elite, det årligt tilbagevendende World Economic Forum (WEF), stod i ulighedens tegn.Forud for mødet havde WEF med sin World Risk Report 2014 peget på den voksende kløft mellem rig og fattig som den p.t. største trussel mod stabiliteten i verdens lande. En anden rapport, som udkom op til WEF, lavet af ngo’en Oxfam, konkluderede, at fordelingen af verdens rigdom bliver stadig mere skæv: Verdens 85 rigeste personer besidder nu lige så store værdier som halvdelen af jordens befolkning tilsammen. Og en tredje rapport fra FN-agenturet ILO advarede om, at virksomheder hellere udbetaler aktieudbytte end investerer deres overskud i jobskabelse.I de seneste årtier har deregulering af finanssektoren, handelsliberalisering, skattesænkelse og nedbringelse af offentlige udgifter været bærende principper i den førte økonomiske politik. Det er sket ud fra en tankegang om, at hvis blot man lempede reguleringen af de frie markedskræfter, ville det skabe øget velstand, som så ville ’sive ned’ og komme det store flertal til gode.Men som rapporterne viser, er det en sandhed med modifikationer.Det bør man have sig for øje i den aktuelle debat om salget af DONG og om en transatlantisk frihandelsaftale. I tilfældet DONG er der udsigt til, at investorernes gevinst vil havne i skattely og antagelig gøre rige personer rigere. Hvad frihandelsaftalen angår, er der fare for, at virksomheder og investorer får gunstigere vilkår på bekostning af bl.a. fødevaresikkerhed, arbejdstagerrettigheder og miljø. En mulig velfærdsforringelse for de mange.Kritikken af DONG-salget og frihandelsaftalen kan derfor ikke affejes som en automatreaktion fra en kapitalismeforskrækket venstrefløj. Tværtimod. I lyset af den voksende ulighed og fraværet af ’velstandsnedsivning’ synes automatreaktionen at være forbeholdt de, som blindt fastholder, at enhver deregulering af markedet på sigt kommer flertallet til gavn.
