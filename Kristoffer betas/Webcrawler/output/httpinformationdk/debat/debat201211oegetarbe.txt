Skal øget arbejdsbelastning betale for folkeskolereform?
»Lærerne skal have deres arbejdsbelastning øget for at finansiere en folkeskolereform. Det er nemt at give en gratis omgang, hvis man kan få andre til at betale, men hvis det går ud over forberedelsen, ender regningen hos eleverne«, skriver lærer Mogens Møller, der kritiserer Information for at ikke at få alle mellemregninger med i en leder.


 At der udover læsning også er en matematikkrise i skolen, bliver man klar over, når man læser bagsidelederen den 16. oktober. Der står, at lærere underviser 25 lektioner eller 20 klokketimer om ugen og at det skulle svare til 40% af arbejdstiden. Årsnormen på det danske arbejdsmarked er 1678 timer. Det er det også for lærere, og når det er tilfældet, svarer 800 klokketimers undervisning til 47,6% af arbejdstiden. Men det er ikke hele historien.
Lærere har også tilsyn med eleverne i disses pauser og skal i øvrigt stå til rådighed for ledelsen. Det betyder, at en lærer, der underviser 5 lektioner om dagen, hvilket giver de 1000 lektioner om året, har elevtid fra 10 minutter før eleverne møder ind til 10 minutter efter undervisningens ophør. Det svarer til 5 timer og 5 minutter om dagen, hvor læreren ikke må forlade arbejdspladsen uden ledelsens accept. Det giver 1017 timer pr år og dermed en elevtid på 61% af arbejdstiden. Det er et noget andet tal end de 40%.
Så er der en lang række andre ledelsespålagte opgaver, og da den nuværende arbejdstidsaftale bygger på aftalen fra 2005, kan den individuelle tid, en lærer har til forberedelse af undervisning og andre aktiviteter (møder med kolleger, skole-hjemsamarbejde, udviklingsaktiviteter på skolen mv.) opgøres til 405 timer om året, hvor man ikke har pligt til at være på skolen. Sætter vi forsigtigt forberedelsen af disse andre aktiviteter til ca. 55 timer, er der 350 timer til forberedelse og efterbehandling (rettearbejde mv.) af 1000 lektioners undervisning.
Det giver 21 minutter pr. lektion. Det er ikke fråds. Når der er krav om inklusion af mange forskellige elevgrupper, kræver det forberedelse, og jeg kan selv som lærer i udskolingen skrive under på, at der er en hel del rettearbejde. Forestiller man sig, at vi skal lave dette arbejde, mens vi underviser eller passer eleverne? Det vil bare betyde, at vi skal lave det, når vi kommer hjem, for det kan ikke lade sig gøre. Samtidig er 25 lektioners ugentlig undervisning nogenlunde, hvad man kan holde til et lærerliv igennem.
Men lad os føre tanken videre. De ældre får ikke hjemmehjælp nok. Hvorfor kan hjemmehjælperne ikke bare tage ½ time mere? De hænger fast i stive arbejdstidsregler, når de holder fast i 37 timer om ugen. Ikke for timetallet, men for de ældre. Hvorfor kan de butiksansatte ikke snuppe et par timer mere, så der kan være samme service, selv om åbningstiden forøges? De tænker ikke på kunderne, men bare på at holde fri.
Hvorfor skynder håndværkere sig hjem, når det er fyraften? Kan de ikke se, at kunderne vil have glæde af, at de lige snupper en time til (uden betaling). Hvorfor betragter samme håndværkere planlægning af en opgave, bestilling og indsamling af materialer, telefonkontakt med kunder og køretid som arbejdstid? Er arbejdstid ikke den tid, hvor man skruer på rør eller slår søm i?
Hvorfor er den tid, sygeplejersker bruger på patientkonferencer, arbejdstid? Det er jo ikke egentlig patientpleje. Kan I selv høre, hvor åndssvagt det lyder?
Vi har som lærere mulighed for selv at tilrettelægge op til 24% af vores arbejdstid. Resten kan ledelsen planlægge. Vi kan vælge, hvad mange allerede gør, at forberede os på skolen, eller vi kan have en hjemmearbejdsplads. Det svarer til, at lærere kan arbejde hjemme, hvad der svarer til knap 9 timer om ugen. Der er mange på det øvrige arbejdsmarked, der udfører lige så meget eller mere arbejde hjemmefra.
Hele ideen i dette projekt er båret af én tanke. Lærerne skal have deres arbejdsbelastning øget for at finansiere en folkeskolereform. Det er nemt at give en gratis omgang, hvis man kan få andre til at betale, men hvis det går ud over forberedelsen, ender regningen hos eleverne.
Der er en vis mangel på viden om virkeligheden i folkeskolen hos lederskribenten. Små klasser findes kun på små skoler. Hvor jeg arbejder er gennemsnittet over 24, og der er én holddelingstime i gennemsnit pr. uge pr. klasse. Det vil sige, at der er én lektion hver uge, hvor man har mulighed for at være mere end en lærer om disse mere end 24 elever, hvis holdlæreren da ikke er taget som vikar.
Forberedelse er ikke det faglige; det formodes man at kunne. Forberedelse og efterbehandling drejer sig om at sikre, at undervisningen er tilrettelagt netop til den elevgruppe, man underviser, og det skifter fra gang til gang. I øvrigt kræver god idrætsundervisning lige så meget forberedelse som al anden undervisning.
Jeg har tit spurgt de, der har så travlt med lærerjobbet, om de vil bytte. Ingen har takket ja. Hvorfor mon? Og er der nogen ved deres fulde fem der tror, at undervisningen forbedres ved, at man forringer arbejdsvilkårene? Så skal de sandelig have deres skolepenge tilbage!
Mogens Møller er lærer

