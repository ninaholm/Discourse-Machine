Pavens mappe
Reformer af religionen som påskud


 Den katolske kirkes fremstilling af sit overhoved, Sankt Peters efterkommer, har ifølge sagens natur altid haft karakter helgenkåring pr. efterkrav. Paven er stedfortræder for Gud og agerer traditionelt med ophøjet ikonografisk magt og vælde fjernt fra hoben.
Paven taler mumlende til folket fra en fjern balkon og lyser velsignelse over masserne. Lejlighedsvis nedstegen vasker paven symbolsk den fattiges tæer i iscenesat selvydmygelse i Menneskesønnens navn og følger handlingen op med ritualer ad lib. Kritikere af katolicismen, eksempelvis protestanter, opfatter denne adfærd som falsk lære og kætteri. Intet menneske bør ophøjes som paven, hvis obligate hvide skrud med kalot og krone kun understreger legenden. Anderledes ydmygt går lutheranske præster til værks i sort ulden kjole og pibekrave som en understregning af kroppens unævnelige status i forhold til det isolerede hoved, der prædiker evangeliet, rent og purt, som man siger.
Nu rejses spørgsmålet atter, som det unægtelig er rejst mange gange i kristenhedens historie: Hvad betyder ’rent og purt’, hvor trækkes grænserne, hvilke krav kan man i kontrakt og i loven tro og bekendelse stille til præsten og dennes ytringer? Og hvad nu hvis præsten ikke tror på rette måde? Eller på Gud? Ja, så får den vantro en biskoppelig coach og tre måneder til at genfinde troen.
I radioen, 24syv, forkyndte en veltalende teolog ellers, at man skal være varsom med at tage kristendommen for pålydende og opfatte myterne konkret. Jesus stod ikke op af graven – hvilket de fleste, viser det sig, heller ikke tror.
Åndeligt, ikke bogstaveligt
Jesus unddrog sig som åndelig gestalt dødens tilintetgørelse og lever nu i den kirke, han indstiftede. Han er kirken, hvori hans blod og kød i form af vin og oblat indtages af menigheden som manifestation af den levende Gud og det levende ord i kirke og kristendom. Graven var tom, hvordan det så gik til, men opstandelse i kødelig forstand? Nej – ikke ifølge denne mere forstandsprægede udgave af kristenlæren.
Lige netop hvad åbenbart en del præster også mener, ligesom de heller ikke forestiller sig, at Jesus vadede rundt oven på Geneserat sø i bølgegang. No way. At Jesus bespiste folkemængden i ørkenen og gjorde brød og fisk af stene, skal man heller ikke tage bogstaveligt, ej heller da vand blev gjort til vin (NB: israelsk kvalitet).
Det hele skal opfattes åndeligt som en overordnet struktur i en storslået fortælling om den paradoksalt tredelte eneste ene gud, den sande – alle andre overmægtig.
Moderne religiøsitet må nødvendigvis tage stilling til historisk betingede urimeligheder, medmindre den pågældende udgave af menneskenes trang til at tro bevidst og stædigt langer bagud, fastholder krampagtigt udtjente forestillinger og skræmmer folk med omløb i hovedet langt væk.
Processen er imidlertid farlig for alle religioner. Afmonteres for mange enheder i konstruktionen eller erstattes centrale dele med andre, er risikoen for krise og sammenbrud nærliggende. Ikke desto mindre må troens baldakiner til tider baldyres igen og rebes påny.
Firmaets fornyer, Frans
Forleden var pave Frans i Manilla. På vejen fra messe blev Hans Hellighed fotograferet med sin mappe i hånden. En brun mappe. Pavens egen. Sådan tager en reformator sig ud. Han bærer sin egen mappe. Straks ændres ramme og indhold – eller er det begyndelsen til noget, som da Frans uden større armbevægelser foretrak en lille lejlighed i Vatikanet og solgte pavemobilen. Paven siger, at det er på tide, at bøsser bliver behandlet ordentligt, og at cølibatet kan diskuteres. Da Frans var blevet valgt for et par år siden, vinkede han til romerne på pladsen og sagde, at de skulle gå pænt hjem i seng og sove og passe på over gaden.
Der er opbrud i firmaet, som betyder fasthed, hvad firmaet så ikke er i den forstand, det var før.
Fanatikere holder fast. Ofte på det, der aldrig har været, og som de ikke kan tåle heller aldrig bliver – som regel i mørkelagt enøjet selvbedrag eller i dyb uvidenhed.
De mest fanatiske i troen er dem, der vil dø for sagen og gerne lade andre dø med. Det er folk, der ikke tvivler på deres anliggendes sandhed, uden at de for alvor er klar over anliggendets relativitet, men inderst inde martres af den tvivl, de ikke vil vedgå, hvorfor forhærder sig. »Allahu Akbar,« råber de og skyder folk, der står i vejen. Men den religion, de hævder at forsvare til døden, forudsætter ikke, som de mener, grænseløs vold mod anderledes tænkende.
De anråber Gud midt i gerningens gru, men både gerning og gru har andre årsager og udløses af andre og dunklere drivkræfter. Det står ikke skrevet, at den muslimske gud gerne ser franske tegnere eller for den sags skyld danske tilintetgjort af maskingeværkugler. Lige så lidt som det står skrevet, at kristendommens forudsætning for succes er Luthers krav om afbrænding af hekse, bønder og jøder, eller at katolicismens gudsopfattelse kun trives, hvis paven lader andre bære sin mappe og lever i sus og dus, mens folket sulter.
Her i bladet fortalte den australske forsker i terrorbekæmpelse Anne Aly, at islam knap nok er motivet bag islamisternes hærgen rundtomkring i disse år og forleden i Paris, men at flere og helt afgørende impulser bag udåden skal søges i sociale, personlige og historiske forhold.
I modsætning til hvad statsministeren og DF’s formand mente under partilederrunden efter Charlie Hebdo, findes der forklaringer bag terroristernes handlinger forklaringer, der ovenikøbet betyder, at man kan gøre mere for at bekæmpe og forhindre dem.
Religion er ikke hovedmotivet, var det i øvrigt heller ikke i religionskrigene! Men frisættelsen af dogmer og erkendelsen af guds relativitet kan som pavens reformer, (relative) frisind og hans befriende selvbefordrede mappe måske hjælpe det hele lidt på gled.

