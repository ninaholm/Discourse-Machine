Stress hæmmer indlæring



 Hvorfor fokuserer undervisningsordførerne på karakterkrav og innovation, når det er stress, koncentrationsbesvær og selvskade, der er det vigtigste i debatten om gymnasierne og dets elever?
Flere undersøgelser har vist, at gymnasieeleverne er en udsat gruppe. Vi mangler i den grad løsninger fra politikerne og gymnasielederne, de gør nemlig ikke noget ved gymnasiernes reelle problemer.
Færre studieretninger og adgangskrav gør os ikke til bedre studerende, når halvdelen af os, fortsat føler os stressede og hver fjerde oplever søvnløshed, som resultat af en presset hverdag. Ifølge Det Nationale Forskningscenter for Velfærd har 17 procent af pigerne i gymnasiet skadet sig selv mindst en gang. En undersøgelse fra Danske Gymnasieelevers Sammenslutning viser, at en ud af fire overvejer at droppe ud af gymnasiet på grund af stress. Derudover er der flere af mine medstuderende, der lider af ensomhed.
Siden jeg var barn, har jeg fået fortalt, at gymnasieårene er »de tre bedste år af ens liv«. Sådan er det ikke længere, og der er lang vej endnu, før gymnasiet igen kan leve op til de ord.
Innovation ville sikkert være et udbytterigt, men hvad nytter det, hvis størstedelen af de danske gymnasieelever oplever koncentrationsbesvær? Færre studieretninger og strengere adgangskrav kommer ikke til forbedre elevernes præstationer. For at gøre noget ved deres præstationer skal man kigge på elevernes trivsel. Jo bedre de har det, desto bedre kan de præstere. Stress hæmmer ikke kun trivsel, det hæmmer også indlæring og udvikling.
Nærværende
Jeg tror, at alle – både politikere og gymnasieelever – har højere ambitioner for gymnasiet. Men det er ambitioner, der kræver mere nærvær fra ordførernes side. Flere undersøgelser har vist alarmerende tal, som burde have skabt et ramaskrig blandt den danske befolkning. Stress er ikke for sjov. Det forhøjer risikoen for depression og angst. Hvis der ikke bliver taget hånd om problemet snart, kan jeg godt blive stærkt bekymret for min omgangskreds, mig selv og de kommende gymnasieelever, som bliver lovet de tre bedste år af deres liv.
Louise Lind, Ballerup

