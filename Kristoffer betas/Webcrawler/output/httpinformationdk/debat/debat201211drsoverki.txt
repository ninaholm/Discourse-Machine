DR’s overkill på ’Forbrydelsen’
’Forbrydelsen’ optog de fleste – i særdeleshed DR selv, som brugte en fjerdedel af 21 Søndags sendetid på netop ’Forbrydelsen’. En anden fjerdedel gik til DR’s dækning af fattigdom på denne ’DR om DR’-aften


 En ’segmentknuser’ er et sjældent forekommende fænomen i Danmark. Den enestående nyhed, den bredt samlende begivenhed eller totalfænomenet, som bliver nationalt samtaleemne på tværs af sociale, økonomiske, politiske og regionale skel.
Forbrydelsen var en segmentknuser. Den »lagde gaderne øde« – selv om 2,3 millioner danskere ikke så tv søndag. Det skriver man altid, når seertal kommer over 2 millioner.
Sofie Gråbøls henrettelse af Stig Hoffmeyer blev danskernes samtaleemne nummer et. Den optrådte i 1.133 artikler og nyhedsindslag i alle danske medier, undtagen naturligvis TV 2, som slet ikke omtalte den. Her tilføjede TV 2 konkurrencetænkning som et nyt nyhedskriterium.
Til gengæld anvendte DR’s 21 Søndag samme nyhedskriterium bare med omvendt fortegn. Forbrydelsens slutning var en af nationens bedst bevarede hemmeligheder. Men allerede i august fik 21 Søndag adgang til hemmeligheden, som man naturligvis holdt for sig selv, indtil gerningsmanden var afsløret. Og redaktionen kvitterede ved at bruge lidt mere end en fjerdedel af hele nyhedsudsendelsen på et indslag, der snildt kunne konkurrere med tabloidaviser og Se & Hør: 10 minutter og 35 sekunder handlede om Forbrydelsen. Udover den uhæmmede reklame for egen kanal var der måske også taknemmelighed med i overvejelserne? 21 Søndags succes som nationens mest sete nyhedsudsendelse ligger i fortsættelse af DR Dramas seersucceser. Det kaldes flow. Forbrydelsen leverer hundredetusinder af seere videre til den efterfølgende 21 Søndag.
Men Forbrydelsen slog (næsten) alle andre segmentknusere. Royale familiebegivenheder og afgørende fodboldlandskampe, hvor mange kvinder pludselig ser fodbold. Og medierne elsker segmentknuserne, fordi vi ikke behøver at vride vores målrettede journalisthjerner for at finde den vinkel, der tilgodeser ’vores’ målgruppe. Politiken behøver ikke målrette historien til skolelærere og offentligt ansatte, Berlingske skal ikke vride historien, så den interesserer selvstændige erhvervsdrivende i whiskybæltet, Jyllands-Posten skal ikke finde de elementer, som interesserer de mange jyske læsere, der stemmer på Venstre, og Dagbladet Information skal ikke intellektualisere nyheden, så den kan tiltrække læsere med et højt og klimabekymret lixtal. BT’s overvejende kvindelige læsere og Ekstra Bladets overvejende mandlige netundertrøjer ser alle sammen tv ofte og længe, så også dér er de sjældne segmentknusere indlysende nemme at gå til.
Søndag aften på DR stod ikke bare i Forbrydelsens tegn. Senere på aftenen kom starten på en uges global tv-indsats (med DR i spidsen), hvor en perlerække af tv-dokumen tarer og debatprogrammer stiller det relevante og aktuelle spørgsmål: ’Hvorfor fattigdom?’. Efter 21 Søndag var der premiere på Christoffer Guldbrandsens dokumentar om Zambia, hvor fattigdommen også er et resultat af et multinationalt selskabs grove udnyttelse af det afrikanske lands ressourcer. Det gik heller ikke upåagtet hen i landets mest sete nyhedsudsendelse. 21 Søndag brugte endnu en fjerdel af udsendelsen til et indslag, der handlede om DR’s egen tema ’Hvorfor fattigdom?’. Tidsforbrug i en nyhedsudsendelse er også en målestok for væsentlighed, så Forbrydelsen var altså lige så væsentlig som fattigdommen.
I alt tog halvdelen af 21 Søndags sendetid udgangspunkt i DR’s egne programmer. Det var imidlertid for lidt, for redaktionen kunne også have valgt at lave et brag af en politisk nyhed, som kom fra DR. I flere spots havde kanalen reklameret for et DR-dokumentaren Sikke en fest, der indeholdt nyheden om, at Nordea og Danske Bank tilsyneladende havde overtalt den daværende regering til at ændre på bankpakken, så samfundet gik glip af en indtægt på 24 milliarder kroner. Politikens redaktion havde i modsætning til 21 Søndag set trailerne og havde derfor historien mandag morgen. Den blev citeret vidt og bredt. Hvis den havde været bragt i DR søndag aften, kunne 21 Søndag have indeholdt næsten 100 procent rent DR-stof. Det var da vist en fejl.
Lasse Jensen er mediejournalist og vært på P1-programmet ’Mennesker og medier’

