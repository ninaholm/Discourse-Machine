Grønland er ikke et u-land
Der er ingen tvivl om, at det er en udfordring for Kongeriget at finde løsninger, der tilgodeser både udviklingsbehov og klimahensyn i Grønland


 »Klimasafari med Connie Hedegaard« gjalder det fra Informations forside den 14. september. Overskriften er illustreret med fire postkort fra alverdens menneskers besøg i Grønland, herunder den svenske kronprinsesse Victoria og EU-Kommissionens formand Barroso fra hver deres besøg. Altså bare for den gode ordens skyld: Jeg har hverken lod eller del i disse mange interessante menneskers Grønlandsbesøg. Faktisk har kun været involveret i den ene af de fire ture, og da kun som en del af statsministerens delegation, da Anders Fogh Rasmussen havde inviteret den tyske kansler Angela Merkel til Grønland.
Et tiltrængt skub
På de godt fem år, jeg har været klimaansvarlig minister, har jeg derudover været i Grønland fem gange. Én gang med daværende præsidentkandidat John McCain samt fire amerikanske senatorer, én gang med 10 amerikanske senatorer, to gange med den såkaldte Grønlandsdialog og én gang med en gruppe af forskere og internationale journalister. Vi indledte Grønlandsdialogen i 2005, og det gav et tiltrængt skub til de internationale klimaforhandlinger. Siden har den uformelle dialog fundet sted i andre lande: I 2006, 2007 og 2008 holdt vi Grønlandsdialogen i henholdsvis Sydafrika, Sverige og Argentina. Men vi synes, at det var passende at lade Grønlandsdialogen vende tilbage til sit udgangspunkt forud for klimakonferencen i København. I den kommende uge i New York samler vi atter gruppen til to dages drøftelser.
Til hvert af besøgene har vi i øvrigt haft nogle af Danmarks fremmeste klimaforskere med til at give grundige briefinger for de gæster, vi sammen med det grønlandske landsstyre har inviteret, og hvad Information godt ved, har der været tale om væsentlige og meget substantielle møder, der faktisk har rykket ved holdninger til klimaproblematikken. > Det er derfor ikke helt enkelt at se, hvad Information vil opnå ved at tale om Grønlandssafari.
Det er heller ikke helt let at forstå, hvorfor Information helt ukritisk gør sig til advokat for synspunkter, som bl.a. den grønlandske arbejdsgiverforening har benyttet fokus på Arktis til at fremføre. Det fremføres bl.a., at Grønland har krav på retten til at 14-doble sine CO2-emissioner inden 2020 så internationale mineselskaber kan operere i Grønland uafhængigt af CO2-kvotemarkedet, og at Danmark har pligt til at sikre Grønland denne ret inden for rammerne af en > kommende klimaaftale. Information taler om 'de andre udviklingslande' > og 'de fattige landes krav'.
Højtudviklet samfund
Grønland er ikke et uland. Grønland har et bruttonationaprodukt pr. indbygger på 187.000 kr (i 2006) altså ca. 14 gange højere end bruttonationalproduktet pr. indbygger i Sudan, som for tiden er formand for gruppen af ulande, G77. Grønland har i dag et CO2-udslip pr. indbygger, der svarer nogenlunde til Danmarks. > > Grønland er på mange måder et højtudviklet samfund og valgte selv i sin tid at være en del af Kyoto-aftalen og dermed påtage sig forpligtelse til at reducere sit CO2-udslip. At Grønland har behov for erhvervsudvikling, og at Grønland som arktisk samfund på mange måder er i en særlig situation, er der ingen tvivl om. Der er heller ingen tvivl om, at det er en udfordring for Kongeriget at finde løsninger, der tilgodeser både udviklingsbehov og klimahensyn.
Derfor har vi også igennem længere tid haft en fornuftig dialog mellem Danmark og Grønland om, hvordan disse udfordringer bedst kan håndteres.
Connie Hedegaard er klimaminister (K)

