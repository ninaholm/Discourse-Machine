Snup de store fisk



Det er pragmatik i sin yderste konsekvens. Mandag afkriminaliserede den mexicanske regering besiddelse af små mængder heroin, kokain, hash og andre ulovlige stoffer. »Dette er ikke legalisering, kun regulering,« sagde den mexicanske statsadvokat. Men det er naturligvis bare ord; en mexicaner kan nu have et halvt gram kokain, 50 milligram heroin eller fem gram marihuana i lommen uden at frygte hverken fængsel, bøder eller afpresning fra politiet. Og Mexico er ikke alene. Colombia har også legaliseret marihuana til privat forbrug, tirsdag fulgte Argentina efter, og både i Brasilien og i Ecuador er lignende love på vej. Latinamerika rundt syntes erkendelsen klar: fokus på smugleren, ikke brugeren. For hvor den sidste måske stikker en kæp i hjulet for sig selv ved et overforbrug, kan den første gøre det for samfundet.Og intet sted har det kunnet mærkes mere end i Mexico. Her har kampen mod narko kostet over 11.000 menneskeliv i de seneste to og et halvt år og har ført til diplomatiske rystelser i forholdet til USA. Noget måtte der ske. Og påfaldende er det, at det kontroversielle skridt stort set ikke har affødt protester – heller ikke fra USA, som under Bush har blokeret for ethvert tiltag, der kunne opfattes som den mindste eftergivenhed, i hvad der – i de glade krigsretorik-dage – fik navnet ’krigen mod narkotika’.Og det er ikke kun et spørgsmål om mindre vold og gode naborelationer. Også de hårdt trængte kriseøkonomier i Latinamerika kan få gavn af den nye kurs. Skal man ikke ind og ruske for et par joints, bliver der én mindre at hive igennem retsmaskinen. Og kan gadebetjentene ikke tjene bestikkelsespenge på folk med stoffer til eget forbrug, kan de koncentrere sig om at gøre deres arbejde – herunder at fange de store fisk.Obama har indrømmet, at USA bærer en del af skylden for Mexicos problemer. Det kræver handling. USA bør lytte til Mexico og alvorligt genoverveje den restriktive marihuanalovgivning – et produkt, der udgør ca. to tredjedele af narkokartellernes fortjenester. Det ville tage en del af presset på Latinamerika, for ikke at tale om fordelene for det amerikanske retsvæsen, der sidste år måtte trækkes med rekordmange anholdelser for besiddelse af hash og pot: 800.000 (!) Følger FN med og adskiller marihuanaprodukter fra de hårdere stoffer, er vi et stykke af vejen.For spørg i Los Angeles, spørg i Mexico City, spørg på Istedgade. Stresstrategier mod efterspørgselssiden har aldrig hjulpet. Staten skal i et vis omfang beskytte folk mod sig selv. Også i Mexico tilbydes folk afvænning. Men for de lande, der er ved at bukke under for vægten af narkohandlens virkelig store fisk, bliver det individuelle sociale aspekt naturligvis sekundært. At Mexico går linen ud, er forståeligt. Og lad det land, der ikke trækker efterspørgslen, smide den første sten.
