Hvorfor er rygning stadig et fyord, når vi taler om social ulighed i sundhed?
Man stikker borgere med korte uddannelser, der bekymrer sig om deres helbred, blår i øjnene ved at tilbyde dem tilskud til massage i stedet for rygestopstøtte. Folketingspolitikerne må erkende, at vi ikke kan mindske den sociale ulighed i sundhed uden en stærk, nationalt koordineret tobakskontrol


 Politikerne kan nærmest ikke trække vejret uden at sige noget om social ulighed i sundhed. Men det ender ofte ud i wellnessagtige tiltag, der måske lindrer, men ikke forandrer noget som helst. Der er stor berøringsangst for at tale om dér, hvor skoen virkelig trykker, nemlig rygning.
Eksperterne er fuldstændig enige om, at rygning og alkohol er de vigtigste faktorer, når vi skal forklare den sociale ulighed i sundhed. Fem sygdomme udgør næsten halvdelen af uligheden i sundhed: KOL, lungekræft, blodprop i hjertet, blodprop i hjerne og sukkersyge – alle disse sygdomme er rygerelaterede.
Mange veluddannede mennesker møder nærmest ikke en ryger længere, men der er fortsat tykke tåger blandt borgere med grundskoleuddannelse, på revalidering, på væresteder og lignende. Når en borger med kort uddannelse bekymrer sig om sit helbred, så stikker man ham blår i øjnene ved at tilbyde tilskud til massage, når han i stedet skulle have haft tilbud om rygestopstøtte.
Nyeste tal fra Rygestopbasen viser, at det står katastrofalt til med rygestopbehandlingen i Danmark. I de seneste fire år har halvt så mange borgere fået hjælp til at holde op med at ryge. Mange dybt fortvivlede rygere kæmper alene og ofte forgæves for at komme ud af deres tobaksafhængighed. Specielt foruroligende er det, at 40 procent færre borgere uden for arbejdsmarkedet har fået professionel rygestopstøtte i de seneste fire år.
National tobakskontrol
Det er det rene ’bullshit-bingo’, når politikere taler om social ulighed i sundhed uden at nævne rygning med ét ord. Sundhedsminister Nick Hækkerup (S) vil »væk fra de løftede pegefingre« og sniger sig udenom, når snakken falder på rygning. Men dermed svigter han de socialt udsatte. Rygere med lav socioøkonomisk status, hjemløse, misbrugere og psykisk syge rygere er også bekymrede for deres helbred, de vil lige så gerne holde op med at ryge som veluddannede mennesker, og de ønsker hjælp til rygestop. De forsøger at holde op, men det lykkes oftest ikke, for deres afhængighed er meget stor. Disse borgere opsøger ikke selv kommunen og beder om hjælp, de surfer ikke på nettet efter private udbydere af rygestopkurser, men hvis man opsøger dem og tilbyder dem støtte til rygestop, så siger de ja tak. Spørg bare værestederne i Haderslev, hvor man på et år reducerede andelen af rygere fra 98 til 58 procent.
Der findes altså steder i Danmark, hvor der udføres fantastisk rygestoparbejde. Men folketingspolitikerne må erkende, at vi ikke kan mindske den sociale ulighed i sundhed uden en stærk, nationalt koordineret tobakskontrol. Politikerne sværger til oplysning, men der er evidens for, at mediekampagner ofte øger den sociale ulighed i rygning.
Der er ligeledes evidens for, at en stor prisstigning på tobak medfører et fald i forbrug, og effekten er størst hos de helt unge og hos de fattigste. Men politikerne er mere bekymret for grænsehandel end for de 14.000 danskere, der årligt dør alt for tidligt på grund af tobakken.
Vandtætte skodder
Staten bør stille krav til både regioner og kommuner og sikre sig, at der er penge til at intensivere rygestopindsatsen. Kommunerne, der har fået ansvaret for rygestopbehandlingen, har i de seneste fire år haft et fald på næsten 40 procent i deres rygestopaktiviteter. Kommunernes Landsforening siger, at det er borgernes skyld, at de ikke melder sig til de tilbud, der findes. Men hvorfor kan nogle kommuner udføre et fremragende rygestoparbejde med lange ventelister til følge, mens andre kommuner får lov til at sidde med hænderne i skødet?
Der er behov for langt mere opsøgende og fleksibelt rygestoparbejde end hidtil for at nå dem, der har det største behov. Regionerne bør få genåbnet de mange rygestoptiltag, der blev lukket ned efter kommunalreformen, og de bør samarbejde endnu tættere med kommunen. Udgifterne vil hurtigt betale sig selv hjem.
Vandtætte skodder mellem tobaksindustrien og beslutningstagere er afgørende. Der er evidens for, at statslige beslutninger som røgfri skoletid, håndfast håndhævelse af forbud mod salg af tobak til børn samt tilskud til lægeordineret rygestopmedicin til specielt sårbare grupper har effekt.
Pligt til at yde støtte
For første gang i 50 år er antallet af rygere ikke faldende. Næsten en million danskere ryger stadig. Vi har i Danmark udviklet et af verdens bedste rygeafvænningsprogrammer. Alligevel fik kun tre promiller af rygerne professionel støtte til rygestop sidste år. Det skriger jo til himlen, når undersøgelser viser, at tre ud af fire rygere ønsker at holde op med at ryge.
Når samfundet tillader salg af et så skadeligt og afhængighedsskabende produkt, må det også være vores pligt at yde optimal støtte til, at man kan slippe smøgerne igen – specielt må vi hjælpe de borgere, der ikke har så mange ressourcer og er mest afhængige. Vi har redskaberne; vi ved, at vi kan spare samfundet for enorme udgifter til førtidspensioner, sygedage og sundhedsudgifter; vi ved, at vi kan spare borgere for store lidelser; vi ved, at rygning er det, der skaber den største sociale ulighed i sundhed. Hvad venter vi egentlig på?
Charlotta H. Pisinger er overlæge ved Forskningscenter for Forebyggelse og Sundhed hos Region Hovedstaden

