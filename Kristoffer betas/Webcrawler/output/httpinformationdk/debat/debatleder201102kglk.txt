Kgl. klynk



 Direktøren for Det Kongelige Teater, Erik Jacobsen, oplever ofte at blive mødt med beskyldninger om klynk, når han beder om flere penge, som han gør det i gårsdagens kronik i Politiken. Men det er en beskyldning, man må leve med, når man tildeles mere end 500 millioner kroner i statsstøtte årligt. Det skal man være beredt på at legitimere. Det gør han til gengæld ikke. Han konstaterer blot, at Det Kongelige Teaters status er unik i dansk kulturliv, som om det skulle være en indiskutabel sandhed.
Som også tidligere direktører har gjort det, afviser han, at man kan sammenligne, hvad Det Kongelige Teater får ud af statsstøtten med, hvad andre teatre får ud af langt færre penge. Det Kongelige Teater har jo også både opera og ballet at tage sig af - der ganske givet er dyre at opretholde. Men hvad så hvis vi tager de to kunstarter ud af regnestykket?
Københavns Teater, der er en paraplyorganisation for seks store københavnske teatre som for eksempel Betty Nansen og Nørrebros Teater får 116 millioner kroner årligt i statsstøtte. Så selv hvis Det Kongelige Teater bruger mellem 75 og 80 pct. af deres statsstøtte på opera og ballet, så kan de stadig lave teater for, hvad der svarer til det, der gives til seks af de største konkurrenter i københavnsområdet tilsammen. Og er det teater, der laves på Det Kongelige Teater virkelig seks gange så godt, så banebrydende, så vigtigt, så kompromisløst, så nationalt og internationalt orienteret som det, de laver på Betty Nansen?
Erik Jacobsen taler ind i en virkelighed, der ikke længere eksisterer. Det Kongelige Teater er ikke hjørnestenen i dansk kulturliv. Se på Kulturministeriets budget og en helt anden virkelighed tegner sig. En virkelighed, som Det Kongelige Teaters ledelse og publikum måske ikke kan lide, men som ikke har problemer med legitimiteten, hvis man ser på undersøgelser af danskernes kulturvaner generelt. Den virkelighed er, at der er en kulturinstitution, der alene tildeles en tredjedel af statens samlede kulturstøtte: Danmarks Radio.

