Merkels opklaring
LEDER


 Det var ikke noget, der blev talt om, da Angela Merkel besøgte København i går. Men faktum er, at kansleren hjemme i Tyskland står midt i en skandalesag, som på flere måder er overordentlig relevant for Danmark. Sagen handler om den amerikanske efterretningstjeneste NSA’s aktiviteter i Tyskland, og den er i de seneste dage eskaleret i en sådan grad, at den truer med at fælde den tyske efterretningschef og måske endda medlemmer af Merkels regering.
Centralt i sagen står NSA-programmet RAMPART-A, hvis eksistens Information sidste år kunne afsløre på baggrund af fortrolige papirer fra Edward Snowden.
Programmet er et vigtigt led i NSA’s globale overvågning og går ud på, at den amerikanske tjeneste i samarbejde med en række efterretningstjenester i allierede lande tapper fiberkabler, der transporterer international og national telefon- og internettrafik gennem de pågældende lande.
Både den tyske Bundesnachrichtendienst (BND) og den danske Forsvarets Efterretningstjeneste (FE) er tilsyneladende partnere i dette program og bistår således NSA med at leve op til den amerikanske tjenestes ambition om altid at kunne opfange en hvilken som helst elektronisk kommunikation et hvilket som helst sted i verden.
Da medier verden over på baggrund af dokumenterne fra Edward Snowden begyndte at afdække NSA’s verdensomspændende overvågningsregime, blev både Danmark og Tyskland afsløret i at arbejde tæt sammen med den amerikanske efterretningstjeneste om at tappe fiberkabler. Samtidig kom det frem, at amerikanerne havde aflyttet kansler Merkels telefon, og at de havde spioneret mod deltagere i COP15-topmødet i København i 2009. Blandt andet havde NSA opsnappet et fortroligt dansk aftaleudkast, der skulle lægges på bordet af det danske værtskab under topmødet og hemmeligholdes for amerikanerne indtil kort før mødet.
Reaktionerne på afsløringerne var vidt forskellige i København og Berlin. I Danmark lukkede regeringen ned for debatten ved at afvise at forholde sig til substansen og i stedet besvare alle spørgsmål om sagen med en frase om, at der ikke er »grundlag for at antage, at amerikanske efterretningsaktiviteter på ulovlig vis er rettet mod Danmark«.
I Tyskland blev der derimod nedsat en hurtigtarbejdende undersøgelseskommission, der skal endevende NSA’s aktiviteter i landet. En kommission, der har ret til at gennemgå fortrolige papirer fra BND og regeringen og afhøre medarbejdere i efterretningstjenesten og andre relevante vidner.
Den er denne undersøgelseskommission, hvis arbejde nu har ført til afsløringen af skandalen om det tyske samarbejde med NSA. Det er kommet frem, at NSA i tusindvis af tilfælde har benyttet samarbejdet med BND om tapning af fiberkabler til at få foretaget overvågninger, der strider imod retningslinjerne for den tyske efterretningstjeneste. Blandt andet har BND assisteret NSA med at overvåge europæiske virksomheder, hvor tyske interesser i flere tilfælde er involveret. Muligvis har NSA også kunnet spionere mod udenlandske politikere via den tyske adgang til fiberkabler, og meget tyder på, at også tyske statsborgeres data ved BND’s mellemkomst i vidt omfang er havnet hos NSA. Alt sammen er det yderst pinagtigt for Merkels regering, fordi blandt andre hendes nuværende indenrigsminister med stor sandsynlighed har kendt til det systematiske regelbrud i årevis uden at stoppe det. Selv har kansleren lovet en »fuldstændig opklaring« af sagen, og der synes at være bred enighed i tyske medier om, at denne opklaring med en vis sandsynlighed vil føre til en fyring af chefen for BND, og at også indenrigsministeren kan ende med at komme i alvorlige problemer.
I Danmark, hvor FE altså indgår i den samme type samarbejde med NSA som BND, må vi spørge, om der er foregået samme misbrug af adgangen til fiberkabler, som den tyske undersøgelseskommission har afdækket. Indtil videre ved vi desværre meget lidt om samarbejdet, fordi regeringen har lagt låg på sagen i stedet for at undersøge den som i Tyskland.
Intet tyder på, at Helle Thorning-Schmidt under de to statslederes møde har drøftet de tyske erfaringer med Angela Merkel. Men hvor ville det dog være velgørende, hvis hun lod sig inspirere af kanslerens krav om en »en fuldstændig opklaring.«

