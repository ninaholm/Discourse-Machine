De kyssede ikke, de solgte bukser
Men de virale reklamefolk skal passe på at de ikke tramper for hårdt rundt i forbrugernes dybeste længsler


Kun takket være et overjeg af putinske dimensioner undgik jeg i sidste uge at afsløre, at jeg er et menneske.Ja, kære læser, du gyser, og det med god grund. For jeg var et pubeshår fra at råbte ud over hele internettet, at jeg er et tæske taktilt og særdeles skrøbeligt hylster fyldt med skvulpende følelser.Og havde jeg ikke trukket pegefingeren til mig i tide, ville jeg efterfølgende også være endt på den forkerte side af hegnet, da de sociale medier blev kastet ud i et udskillelsesløb, hvor de nøgternt kritisk-analytiske bukke (godt) blev skilt fra de fjollede forårsdumme får (dårligt).Det hele startede med et kort videoklip, der hurtigt fik fart på på de sociale medier.I flatterende sort-hvid så man en række ’almindelige’ mennesker, beskrevet som totalt fremmede for hinanden, kysse for første gang. Og det var sært rørende.Jo vist, tænkte jeg da over, at de var noget mere appetitvækkende end en onsdag på posthuset. Og selvfølgelig kunne jeg se, at der var et par stykker, der gav den lige rigeligt gas, men samtidig virkede alt for bevidste om, hvordan de så liderlige ud i profil.Men jeg gav mig alligevel hen. For Vestvolden blomstrede og solen var banal, og vi overlevede endnu en vinter, og det begyndte at ligne en tendens, folkens!Det samme gjorde mange andre. Og modsat mig delte de deres begejstring med deres venner, som gode folk jo gør.En del af dem med medfølgende kåde kommentarer.Nogle handlede om, at vi i en hyperseksualiteret tid har glemt, hvor erotisk et simpelt kys er.Andre gik den geopolitiske vej, for sådan kunne de jo også gøre på Krim.Og så var der de modige, der droppede alle fortænkte forsvarsværker og bare skrev, at de dæleme godt gad at kysse.Men så skete der noget. Videoen viste sig at være en reklame for et tøjfirma. Og de fremmede viste sig at være skuespillere og fotomodeller og en enkelt spændende undergrundsmusiker, der kendte instruktøren. Og så begyndte mobningen. Alle os, der ikke havde delt den, kunne nu pege fingre ad dem, der havde, for de havde vist, at de manglede evner til at navigere i en moderne virkelighed, hvor alle antenner skal være ude, hvis man ikke vil snydes. Hvor den bedste indikator for, at der er noget lusket på færde, er, at det får dig til at føle dig alt for godt tilpas.Det var træls for de delende typer. De kommer nok over det.Men bag ved det hele rejser sig et spørgsmål om denne form for viral markedsføring – ’guerillamarketing’ kalder de det selv, fordi det lyder progressivt. For ét er, at vi deler reklamer, hvor Claude van Damme står i sejt i spagat på en Volvo bil, fordi det ser awsome ud, eller kølige Christoffer Walken syer skjorter, fordi han er cool, men hvad sker der, når vi gør det, fordi vi gerne vil bevæges og berøres af andre mennesker?Lad mig foregribe en kulturoptimistisk kritik: Jeg mener ikke, at noget automatisk bliver dårligt fordi der skal tjenes penge på det. Og alting var ikke bedre i gamle dage, hvor der stod en dame og smilede til en pakke vaskepulver og sagde køb en havetraktor og få mindre acne under et produktnavn i mandshøje typer.Man kunne faktisk sagtens løbe et argument hjem om, at når vi nu alligevel skal udsættes for reklamer, hvorfor så ikke byde dem, der gør det smukt og anderledes, velkommen.Men kysseepisoden vidner alligevel om, at markedsføringen spiller et spil, der potentielt kan gå for langt. For mens reklamer altid har handlet om længsler, går den nye markedsføring skridtet videre ved lader forbrugerens længsler drive distributionen. Og det til skue. Undergraver de ikke deres eget projekt, hvis forbrugerne bliver så brændte børn, at vi ikke længere vil dele reklamer ud i vores fritid?
