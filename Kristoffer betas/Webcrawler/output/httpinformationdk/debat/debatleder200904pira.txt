Piraterne



 PIRATPARTIET HEDDER et relativt nyt dansk parti, som lørdag holdt landsmøde i Assens. Hvis De ikke har hørt om det, er det ikke Deres skyld, for mediedækningen har ikke været stor. Der er da også tale om et (endnu) ganske diminutivt parti - i modsætning til den svenske pendant, som er blevet sit lands fjerdestørste parti, målt efter partimedlemmer, og som det danske har 'piratkopieret' sit program fra, som Kristeligt Dagblad så vittigt skrev.
Piratpartiet har som et hovedmål at afskaffe piratkopieringen. Den skal lovliggøres, hvorefter det ikke kan kaldes pirateri mere. Derved vil partiets navn være forældet, men ikke partiet som sådan, for det har også andre hensigter: beskyttelse af informationsfriheden, ytringsfriheden, privatlivet og den personlige integritet. Partiet vil også patentsystemet til livs. Alt i alt dog et ensidigt grundlag for en partidannelse.
Men her og nu handler det om fildeling, altså det, at man kan hente film, bøger og musik gratis ind fra nettet. Hvilket da også vil være et paradis for den, der ønsker kulturoplevelser, ligesom det ideelt set er i kulturfolkets interesse: Man får sine værker udbredt i et frit flow af kultur. I praksis fungerer det allerede sådan, og en ny generation ønsker det afkriminaliseret. Ung Pirat er den største ungdomsafdeling i et parti i Sverige. 
DET, SOM HAR GIVET det svenske piratparti vindi sejlene, er dommen for nylig over fire unge, der organiserede en lettere adgang til herlighederne via netstedet Pirate Bay. De fik et års fængsel hver, og de skal betale 30 millioner kroner i erstatning. En slem en at løbe rundt med resten af livet, men det sidste ord er heller ikke nødvendigvis sagt, idet dommeren muligvis var inhabil.
Også i Danmark verserer der sager om ulovlige download, hvor 'pirater' har fået store bøder. Der er også sket frifindelser, som da myndighederne ikke kunne påvise præcis hvem i en husstand, der havde foretaget pirateriet. Man kan jo bare holde sin kæft- ligesom dem i Blekingegadebanden - uden sammenligning i øvrigt.
PIRATPARTIET HAR OGSÅ lidt et andet nederlag, idet Europa-Parlamentet netop har forlænget beskyttelsen af ophavsretten til musik fra 50 til 70 år. Men også dette kan give yderligere vind i sejlene, og partiet håber at få nogen valgt ind ved valget til EP den 7. juni. Imidlertid har partiet ikke et kvalificeret bud på det grundlæggende problem: Hvordan kompenseres kunstnerne for den udvidede brug af deres værker? For som eksbeatlen Paul McCartney siger: Man betaler jo også for at køre med bussen. Kunstnernes fagforeninger er glade for Stockholm-dommen, om end den kan synes for hård. Var det blevet frifindelse, kunne de rent ud pakke sammen. Nu kan de fortsat klamre sig til det eneste aktiv, de har: ophavsretten, som er kunstnernes levegrundlag. Piratpartiet skylder et acceptabelt løsningsforslag til det tilsyneladende uløselige. Bjørk

