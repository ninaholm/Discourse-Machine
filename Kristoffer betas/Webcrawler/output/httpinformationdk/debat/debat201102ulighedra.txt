Ulighed rammer alle
Ulighed går ikke kun ud over samfundets fattigste. Også dem på toppen må se deres livskvalitet forringet af sociale dårligdomme, viser ny forskning. I Danmark har tiltag som starthjælp, lavere topskat og kontanthjælpsloft forstærket det sociale hierarki. Det går i sidste ende ud over alle danskeres livskvalitet
Det ser ikke ud som om, livet er voldsomt hårdt for de velstillede. Men er samfundet ulige, rammer sociale dårligdomme også dem.


 Den stigende ulighed i Danmark savner politisk fokus og særligt politisk forståelse. Den forrige statsminister indledte ligefrem sin embedsperiode med at beskrive sin valgsejr med følgende ord: »Det var et opgør med den gammeldags opdeling af mennesker, alt efter hvilken erhvervsgruppe, uddannelsesgruppe eller socialgruppe de tilhører. Det var et opgør med opdelingen i: Der er dem, og der er os.«
Et par år senere stemte en ledende oppositionspolitiker i med ordene: »Bistandsklienten i den anden ende af Køge bliver ikke fattigere af, at prisen på min bolig stiger.«
Begge udtrykker, at den relative ulighed ikke er noget, som vi skal tage alt for alvorligt. Vi er på samme niveau, og de sociale forskelle er udelukkende perifere.
Men denne nedprioritering af uligheden er faktisk dybt tvivlsom, hvis vi anlægger en mere analytisk tilgang. I lige samfund, hvor indkomstuligheden er begrænset, vil næsten alle problemer i forbindelse med den relative fattigdom være reduceret: der er færre i fængslerne, færre teenagefødsler, færre børn, der klarer sig dårligt i skolerne og mindre fedme.
Ulighed er selvfølgelig langt fra den eneste årsag til sociale dårligdomme. Det bekræftes bl.a. af de høje selvmordsrater i Danmark. Men det interessante er, at omfanget af ulighed ser ud til at være den vigtigste forklaring på, at sundhedsmæssige og sociale problemer er mere almindelige i nogle lande fremfor andre.
Man kunne umiddelbart tro, at disse mønstre opstår, fordi mere ulige samfund har flere fattige, blandt hvem problemerne ophober sig. Men det er faktisk kun en lille del af forklaringen. Langt vigtigere er, at større ulighed skaber problemer på tværs af befolkningen. I mere ulige samfund vil både middelklasse og overklasse opleve større risiko for at blive udsat for fedme, vold og reduceret socialt engagement, ligesom deres børn har større risiko for teenagefødsler, dårlig indlæring og stofmisbrug.
Når USA f.eks. har de højeste mordrater, det højeste antal teenagegraviditeter, det højeste antal fængslinger og en placering som nummer 28 i den internationale liga over forventet levetid, så er det fordi, landet også byder på de største indkomstforskelle. I modsætning hertil står lande som Japan, Sverige, Norge og til dels Danmark, der ikke alle er helt så rige som USA, men til gengæld har langt lavere indkomstforskellene og klarer sig bedre på alle de ovennævnte parametre.
Ulighed skaber mistillid
Forskningsresultaterne fra bogen The Spirit Level efterlader ingen tvivl: Folk i mere ulige samfund har mindre tillid til hinanden. Alt tyder således på, at ulighed skader kvaliteten af de sociale relationer. I de mest ulige stater i USA føler 35-40 procent af befolkningen, at de ikke kan stole på andre. Til sammenligning er tallet kun 10 procent i de mest lige stater. De internationale forskelle er mindst lige så store.
Stor indkomstulighed og lav tillid har i høj grad betydning for, hvordan samfundet er indrettet i forhold til socialt hierarki og afstanden mellem de sociale klasser. De relativt begrænsede sammenlignelige data om social mobilitet i de forskellige lande viser, at mere ulige lande har mindre social mobilitet. Snarere end at være 'mulighedernes land', har USA en usædvanligt lav social mobilitet - der synes at matche de usædvanligt store indkomstforskelle. I USA er sandsynligheden for, at sønnerne af de fattigste fædre også ender  i den laveste indkomstgruppe 42 pct., mens den i Danmark og Sverige er henholdsvis 25 og 26 pct.
Det sociale hierarki
Det sociale hierarki er helt afgørende for at kunne diskutere og analysere den stigende ulighed i moderne samfund. For et stærkt hierarki og et stærkt fokus på social status kan være en kilde til stor usikkerhed i velstående samfund.
Det sociale hierarki skaber en let gennemskuelig orden, hvor de mest værdsatte placeres i toppen og de mindst værdsatte i bunden. På den måde bliver det let at se, hvilken status man selv har, og hvem man skal konkurrere med for at forbedre denne position.
Følelsen af ikke at være værdsat - en følelse, som kan tages med fra en vanskelig barndom - har stort set samme betydning som denne lave sociale status. Det lave selvværd skyldes i begge tilfælde social usikkerhed, som kommer fra manglende bekræftelse, manglende selvtillid og kronisk pessimisme over for egne fremtidsudsigter. Manglende påskønnelse kan således virke stærkt socialt stigmatiserende.
Det sociale hierarki kan være med til at forklare, hvorfor vold stiger med større ulighed. Vold bliver ofte udløst af spørgsmål om respekt, tab af ansigt og ydmygelse.
Vold er generelt mere udbredt, når der opleves mere ulighed. Ikke kun fordi ulighed øger berigelseskriminaliteten eller den sociale status i visse undergrundsmiljøer, men også fordi folk fratages vigtige markører for status (indkomst, beskæftigelse, huse, biler osv.). Mennesker, der mister social status, bliver særligt følsomme over for, hvordan de bliver set.
En aktuel undersøgelse fra Verdensbanken bekræfter dette billede. Så længe børn fra højere og lavere kaster i Indiens landområder var uvidende om de forskelle, som kastesystemet skabte mellem dem, kunne de løse en række gåder lige godt. Men da de blev gjort opmærksomme på forskellene, blev præstationerne fra børnene fra de lavere kaster væsentligt dårligere.
Øget socialt hierarki og øget ulighed hæver de sociale omkostninger - og bekymringerne - om personligt selvværd overalt i samfundet. Vi ønsker alle at føle os værdsat og påskønnet, men et samfund, der medvirker til, at mange mennesker føler, at de bliver set ned på, betragtes som mindreværdige, dumme og fiaskoer, forårsager lidelse, bitterhed og dumping af menneskelige ressourcer.
Dansk tillid under pres
Vi danskere er normalt stolte og priser os lykkelige over, at internationale undersøgelser gang på gang kårer os som det land i verden med størst social tillid og mindst korruption. Denne berømmede tillid bygger i høj grad på vores sociale stabilitet og begrænsede indkomstforskelle.
Men de fornemme priser bliver i den grad udfordret af politik, der bygger på, at øgede indkomstforskelle vil skabe dynamik og incitamenter til at rejse sig fra underklassen. De senere års udvikling med starthjælp, kontanthjælpsloft, 300-timers-regel og fastfrysning af ejendomsværdibeskatning kan bidrage til at skabe et stærkere socialt hierarki.
Forvarslerne er allerede blevet godt belyst af Center for Alternativ Samfundsanalyse (CASA), der f.eks. har vist, at ca. 65 pct. af modtagerne af de laveste sociale ydelser har undladt at gå til tandlæge af økonomiske årsager, mens tilsvarende er 8 pct. blandt de arbejdsløse og 6 pct. blandt de beskæftigede. I gruppen, som har undladt at købe lægeordineret medicin, er 32 pct. på nedsatte ydelser, mens blot 2 pct. er i beskæftigelse.
Forestillingen om, at lavere sociale ydelser skulle få folk til at rejse sig, har i hvert fald ikke nogen umiddelbar empirisk evidens. Denne type politiske løsninger må tværtimod anses for at være ulighedsskabende og destruktive for et samfund som det danske.
Det grundlæggende budskab er således, at ulighed i langt større omfang, end vi normalt har opfattet det, rammer os alle. Når køen til julehjælp bliver længere, når flere tvangsauktioner sætter folk på gaden, når ghettodannelse tager til og når færre får en uddannelse, er den sociale tillid i Danmark under pres. Vi vil alle - fattig som rig blive påvirket af den stigende ulighed.
Derfor er opgøret med uligheden også afgørende for at skabe rammer for det samfund, som vi mennesker ønsker at leve i. Uligheden er ikke en forudsætning, men en hindring for fremtidig vækst og social sikkerhed.

Richard Wilkinson er Professor og forfatter til bogen The Spirit Level. Den udkommer på dansk på Informations Forlag til maj.  Jens Jonatan Steen er direktør hos Cevea Richard Wilkinson deltager i dag i Ulighedens Topmøde 2011, som arrangeres af Cevea.

