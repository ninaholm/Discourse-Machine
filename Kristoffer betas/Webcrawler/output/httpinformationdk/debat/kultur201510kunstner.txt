’Kunstnere skal tage ansvar for debatten’
»Jeg mener, at man som intellektuel – og dermed også som kunstner – har et ansvar og en rolle i samfundsdebatten«
 Holger K. Nielsen, Politiker (SF) Foto: Sofia Busk


 Samtidens kunstnere engagerer sig ikke nok i det politiske. De bør tage større ansvar for samfundsdebatten. Det mener Holger K. Nielsen, kultur- og medieordfører i SF. Udmeldingen har vakt stor debat og rejst spørgsmål om, hvornår kunstnere er politisk engagerede: Er det ikke nok, at den kunst man laver er politisk? Holger K. Nielsen giver svar på tiltale.
– Hvorfor mener du, at samtidens kunstnere skal deltage mere direkte i samfundsdebatten?
»Jeg vil ikke formulere et decideret krav om, at kunstnere i højere grad skal tage del i samfundsdebatten. Men det undrer mig, at de ikke gør det. Når man som eksempelvis Tobias Lindholm (instruktør bag den biografaktuelle film Krigen, red.) har været så dybt nede i en politisk substans som dansk krigsførelse i Afghanistan, så begrænser det debatten, at han efterfølgende afviser at udtale sig konkret i forhold til den politiske diskussion, der jo handler om dansk krigsførelse. Han har jo netop forudsætninger for at tilføre debatten nogle nye, brugbare og nødvendige perspektiver.«
– Men er det ikke netop kunstnerens mulighed og rolle at udtrykke sig politisk i et anderledes kunstnerisk sprog og ikke i det gængse politikersprog?
»Jo, man kan sagtens argumentere for, at selve filmen Krigen er Tobias Lindholms politiske bidrag, og et kunstnerisk sprog er naturligvis anderledes end det politiske. Men derfor kan kunstneren jo alligevel godt forholde sig direkte til den politiske diskurs og debat. Det undrer og ærgrer mig, at mange kunstnere fraskriver sig den del af arbejdet. Men kritikken er også henvendt til medier og politikere, der ikke er gode nok til at integrere kunst og kunstnere i deres politiske arbejde – og hermed i samfundsdebatten.«
– Så som kunstner skal man tage aktivt del i samfundsdebatten – og ikke ’bare’ lave kunst?
»Jeg mener, at man som intellektuel – og dermed også som kunstner – har et ansvar og en rolle i samfundsdebatten. Og ja, det ville være klædeligt at man brugte den platform, man har skabt, i den politiske og samfundsmæssige diskussion også.«

