Brevkassen: Svigter vi som forældre – eller netop ikke?



Ravneforældrene, MidtjyllandEr vi ravneforældre, når vi aldrig har overvejet at købe bolig til vores voksne børn, selv om vi økonomisk set godt kunne? I de senere år har vi oplevet i omgangskredsen, at det er noget, andre forældre gør, men også, at det aldrig er til diskussion – sådan moralsk. Det er klart, at både Nykredit og ejendomsmæglerne synes, at forældrekøb er herligt og gerne bringer lange og total ukritiske lister over alt det, vi forældre lige skal huske, når vi køber bolig til vores ’børn’.Men de er jo netop ikke børn. De er jo voksne, og i vores optik må de selv ud og skabe sig en tilværelse, herunder finde sig en bolig. Et forældrekøb kan efter vores mening skabe en usund, økonomisk binding – en navlestreng, der aldrig kappes, men vi fornemmer, at det er lidt tabu at berøre dette emne, når vi snakker med forældre, der har investeret i boliger til deres børn. Det er lidt som at blande sig i folks opdragelse af deres poder eller hunde. Der må også være unge, som måske ender med at føle det omklamrende og fortryder? Men det hører man aldrig om.Så måske er det bare os, der er gammeldags?Svar I:Det er jo nærmest lidt chokerende at høre, at det at nægte fortsat at forældrefinasiere er blevet tabu at diskutere moralsk. Lige så chokerende som det er, at der nu reklameres på bybusserne for brystoperationer, som om den naturligste ting i verden er unaturligt store bryster på en 18-årig.Men jeg er måske bare lige så gammeldags som jer. Er man en dårlig forælder, fordi man ikke køber en lejlighed på det mondæne Vesterbro eller i Aarhus C? Tværtimod.Jeg deler absolut jeres opfattelse af, at man netop er en god forældrer, hvis man insisterer på, at barndommen stopper et godt stykke tid før de 20 år. Forældre bliver først rigtigt voksne, når de er i stand til at modstå det evige pres for, at det, andre giver deres børn, bliver retningsgivende for deres egne prioriteringer. Det tragiske er vel, at forældrene svigter deres eget afkom med forsat kontrol, bekymring og curlingadfærd.Mette-Line ThorupSvar II:Hvis børn giver penge til deres forældre, er det udtryk for omsorg. Tænk blot på, hvor smukt det var, at Elvis kunne løfte far Vernon ud af fattigdom. Den slags historier efterlader ikke et øje tørt. Hvis forældre derimod giver penge til deres børn, er det udtryk for forkælelse. Slet og ret.Som samfund ringeagter vi dem, der er født med en sølvske i munden, og dem, som aldrig skabte deres eget liv. Bill Gates, der har travlt med at bruge sine penge på Afrika, fortalte i et interview, at hans børn ikke kommer til at se meget af hans private formue på 56 milliarder dollar. Formuen ville have været noget større, hvis ikke han havde allerede havde givet 28 milliarder væk, og planen er at få høvlet overskuddet helt væk inden for en overskuelig årrække. Gates har det ganske som jer: Det er ikke godt for ungerne at blive forkælet, så Jennifer, Rory og Phoebe Gates må nøjes med en god uddannelse og et godt helbred. »De må finde sig et job, som de kan lide, og gå på arbejde.« Den udtalelse høstede han megen ære for.Jeg ville gerne svare på jeres henvendelse, men sandheden er, at I ikke stiller et spørgsmål. Under dække af et spørgsmålstegn beskriver I jeres ranke rygge og stolte principper. »Er vi gammeldags?« spørger I og mener dermed: »Se os, se os fremstille den mest veletablerede konsensus som et modigt normbrud.« I vil ikke have et svar, men anerkendes for jeres oprør mod forbrugerismen og forkælelsen og nutidens unge. Det er sjovt, at I taler om forkælelse. Se jer i spejlet. Det er jer – og ikke jeres unger – for hvem to millioner kroner til en ejerlejlighed blot er et greb i lommen og et spørgsmål om den rette moral.Nikolai Thyssen
