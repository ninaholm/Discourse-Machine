Helten er den ledige, der siger nej til et job uden overenskomst
Friheden til at have et arbejde, der giver mening både personligt og økonomisk, er truet, mener bestyrelsesmedlem i 3F’s lærlingeklub og tømrer Helga Mathiassen. Solidaritet er stadig arbejdernes eneste våben, men skal det være effektivt, skal de genopdrages til at stå sammen, understreger hun
Tømrerlærling Helga Mathiassen ser sig som en slags frihedskæmper: ’Fagforeningerne får mindre og mindre magt i forhandlingerne med arbejds-giverne, fordi de ikke repræsenterer særligt mange, og til sidst giver det ikke mening at forhandle. Det er derfor, vi kan kalde det her en frihedskamp,’ siger hun.


 Hvorfor er det nødvendigt med en frihedskamp på arbejdsmarkedet?
»Vi skal kæmpe for friheden til at have et arbejde, man kan leve af. Retten til at have et job, som er ordentligt betalt, og hvor du har ordentlige velfærdsgoder, mens du er på arbejde. Den konstante jagt på arbejdsløse, beskyldninger om dovenskab og nasseri, forringelser af dagpengesystemet, lønpres fra udenlandsk arbejdskraft. Det er alt sammen med til at skabe et arbejdsmarked, hvor man ikke har friheden til at sige nej til lortearbejde til en lorteløn. Og så er man sgu ikke særligt fri. Udover at det er vigtigt at kunne vælge et ordentligt betalt arbejde, er det også vigtigt at lave noget, der er meningsfuldt. Ikke som karrierespringbræt eller selvudvikling, det skal være samfundsnyttigt. For eksempel er det nyttigt at bippe varer ind i Fakta, fordi folk skal købe noget. Det er også nyttigt at bygge et hus. Men det tager meget af arbejdsglæden, når jeg skal pille et rigtig godt gulv op og lægge et nyt, fordi nogen har ændret smag,« siger 23-årige Helga Mathiassen og fortsætter:
»På hospitalerne skal sygeplejersker dokumentere alt muligt på skrift i stedet for at udføre det, de er uddannet til. Og arbejdsløse akademikere kommer ud og får at vide, at de skal skabe deres eget job. Så skal de sidde og finde på et eller andet. Det synes jeg er åndssvagt, og jeg tror, at der er rigtig mange i alle mulige brancher, der har den følelse.«
– Hvis alle kræver et meningsfuldt godt betalt arbejde, ender vi så ikke bare med endnu flere arbejdsløse?
»Man skal ikke bare malke systemet. Selvfølgelig skal man søge arbejde og tage det arbejde, der er, men ikke hvis det er underbetalt eller på dårlige vilkår. Det er ikke flot, når Mette ovre i Horsens kan cykle rundt og få flere jobtilbud på en dag. For hvad er det for nogle job? Hvis det er et rengøringsjob, som underbyder dem, der skal arbejde med rengøring hele deres liv, synes jeg faktisk, det er uansvarligt og noget svineri. Dem, der til gengæld siger nej til et arbejde, fordi det ligger under overenskomstniveauet for lavtlønnede, de er vores helte.«
– Ud over Mette fra Horsens, hvem udfordrer så frihedskampen?
»Vores fronttropper er dem, der siger nej til et underbetalt job, fordi de ikke vil være med til at underbyde lønnen. Men det er en helt modsat diskurs, der er i Danmark lige nu. Man taler om, at folk er dovne, hvis de ikke vil tage et arbejde, og at man altid kan få et job, hvis man virkelig vil. Men man skal ikke tage et underbetalt job og være med til presse lønnen for andre og forringe deres vilkår. Den diskurs skal vi have vendt. For vil vi have et samfund, hvor folk er fattige? Det er rigtig skræmmende at se, hvad der på få år er sket i Tyskland med Hartz-reformerne, der totalt har devalueret arbejdsmarkedet. 2,7 millioner tyskere har et ekstra job. Tænk at have et fuldtidsjob, hvor lønnen er så lav, at man ikke kan leve af det.«
Det er en ideologisk kamp
– Men Danmark er jo ikke Tyskland?
»Herhjemme forsøger Ryanair at komme ind i Københavns Lufthavn. De betaler deres ansatte 10.000 kr. om måneden. Prøv at leve for 10.000 i Danmark. Claus Hjort har direkte sagt, at han synes, at vi skal have tyske lønninger på dele af det danske arbejdsmarked. På den anden side står alle de politikere, der siger, vi skal have mere lighed, men ikke gør noget ved det. De kunne sagtens give flere ressourcer til SKAT, som så kunne gå efter fuskerfirmaer eller indføre kædeansvar, så hovedentreprenøren ikke sparer penge på at finde underentreprenører, der snyder deres ansatte i løn eller skider på sikkerheden. Det ville staten også have godt af. Det er helt sikkert en ideologisk kamp. Der er nogen, der vil have større ulighed, så vi kan få mere vækst. Men hvorfor skal man gå ind for øget vækst, hvis man er en af dem, der skal arbejde for 10.000 kroner om måneden? Arbejdsmarkedet er blevet globaliseret, og det er blevet det evige argument for alle, der mener, at nogen grupper skal gå ned i løn. Men det er forkælet at tale om tyske lønninger i Danmark. Til gengæld er det ikke forkælet at ville have et godt liv. Jeg synes, vi skal skabe et samfund, hvor alle kan det. Overordnet handler det om at ændre den politiske tankegang. Vi skal ikke konkurrere på lortelønninger. Vi skal konkurrere på kvalitet, bæredygtighed og gode uddannelser.«
– Men med fagbevægelsens dalende popularitet, er den så overhovedet det rigtige våben?
»Fagbevægelsen er det bedste middel, vi har til at forsvare et samfund med ordentlige arbejdsvilkår. Selvfølgelig er der mange ting, jeg kunne kritisere fagforeningerne for. De er for topstyrede, og der bliver ikke lagt nok op til, at folk deltager aktivt. Men der er meget andet, som presser de danske lønmodtagere lige nu. Globaliseringen og arbejdskraftens fri bevægelighed, ulige arbejdsvilkår for udenlandsk arbejdskraft og alle mulige vikarbureauer og enkeltmandsvirksomheder. Jeg tror, at en styrket fagbevægelse er vores bedste chance for at vælge en anden retning end at presse hinanden ned i løn til fordel for mere privilegerede grupper. Banalt set handler det jo om at stå sammen og kræve ordentlige vilkår i stedet for at underbyde hinanden.
– Hvor er det så, fagbevægelsen kan oppe sig?
»Fagbevægelsen har svigtet i forhold til at få mobiliseret folk. Lige nu har vi to store problemer. For det første: Som medlem føler man ikke, det er meningen, man skal deltage aktivt, og derfor svinder tilhørsforholdet. For det andet: Selv om det er fagforeningen, der sender overenskomstkrav og får tegnet en overenskomst med et firma, er de ansatte i firmaet – medlemmerne i fagforeningen – ikke aktivt med til at kæmpe for overenskomsten. De kender den ikke og har ikke et ejerskab til den. Derfor er der ingen til at håndhæve den, og en overenskomst, der ikke bliver håndhævet af de ansatte, er ikke meget værd. Toppen af fagbevægelsen skal forstå, at de har brug for aktive medlemmer, som slås for, at overenskomsterne og arbejdsmiljøreglerne bliver overholdt; som lægger pres på politikerne, når politikerne ikke tager fagbosserne alvorligt; som deltager aktivt i demonstrationer og blokader. Der er folk i fagbevægelsen, der arbejder i den retning, men det går alt for langsomt.«
Vi må holde mere sammen
– Hvordan få fagbevægelsen engageret medlemmerne?
»Fagbevægelsen skal være bedre til at opdrage folk solidarisk. Den opgave løfter den ikke nu. Man skal sætte benhårdt ind på at lave flere firmaklubber og lokale klubber. Det burde jo være naturligt, at man på en eller anden måde er tilknyttet sin fagforening i det område, man bor og arbejder. Jeg tror, at fagforeningerne – her mener jeg også alle medlemmerne – skal være bedre til at fortælle om og diskutere, hvorfor det er vigtigt at holde sammen og kræve, at alle har ordentlige arbejdsforhold. Hvis alle kampene bliver taget bag skrivebordene, så oplever man ikke, at man selv er en del af kampen. Man skal skabe følelsen af, at man godt ved, at ens kammerater ovre i fagforeningen ikke synes, det er i orden, at man går til for lav løn. Det kræver en masse benarbejde, men man kan faktisk godt få folk med, gøre dem mere aktivistiske.
– Hvordan?
»Det er til dels lykkedes for den lærlingeklub, hvor jeg kommer. Vi er en ret stor gruppe lærlinge og unge svende, der er aktive i vores lokale 3F-afdeling, og selv laver vi en masse organiseringsarbejde og forsøger at sætte fokus på for eksempel lærepladsmanglen. Vi har blandt andet kørt en bus med lærlinge ud til de store virksomheder, der ikke tog lærlinge. Og lavet banneraktioner mod Panum- og metrobyggeriet og andre store offentlige byggerier, hvor man ikke har sørget for, at der blev skabt lærepladser. Vi har været med til at organisere, at vi nedlagde arbejdet på teknisk skole en dag i protest mod lærepladsmanglen og det samme på skolepraktikcentrene. Vi har kørt en kampagne mod (erhvervsminister, red.) Henrik Sass Larsen for at få ham til at indføre klausuler om lærepladser på statsfinansieret byggeri. Og vi arrangerer løntjek, hvor lærlinge kan komme og få hjælp til at tjekke, om de får det rigtige i løn.
Tyskland er et trist eksempel
– Men har fagbevægelsen overhovedet en chance i forhold til det globale arbejdsmarked og arbejdstagerne fra Østeuropa?
»Det kommer an på, om man formår at skabe bedre samarbejde og solidaritet mellem lønmodtagere på tværs af grænser. Vi bliver jo nødt til at alliere os med arbejderne andre steder i verden, der har samme interesser som os: De kinesiske bygningsarbejdere, der laver arbejd-langsomt-aktioner i protest mod absurd dårlige arbejdsvilkår; de polakker i Danmark, der indser, at det giver mening at melde sig ind i en fagforening. De er alle saledighmmen vores allierede. Vores fælles interesse er at få et globalt arbejdsmarked, hvor man kan leve af det arbejde man udfører. Hvor alle har frihed til at sige nej til et lortejob. Det er jo dumt, at fagforeningerne ikke i højere grad har formået lave et globalt samarbejde, ikke kun på tværs i toppen, men også blandt græsrødderne.«
– Hvad er konsekvensen, hvis fagbevægelsen ikke formår at mobilisere arbejderne?
»Hvis vi ikke formår det, bryder det arbejdsmarked, vi kender, sammen. Tyskland er desværre et rigtig godt eksempel på netop det. Kun 50 procent af arbejdsstyrken er medlemmer af en fagforening, og i nogle regioner er det endda meget færre. Fagforeningerne får mindre og mindre magt i forhandlingerne med arbejdsgiverne, fordi de ikke repræsenterer særligt mange, og til sidst giver det ikke mening at forhandle. Det kan være konsekvensen herhjemme. Det er derfor, vi kan kalde det her en frihedskamp. Det handler om at have magt over sit eget liv. Det har man ikke, hvis man ikke kan leve af et fuldtidsarbejde.«

