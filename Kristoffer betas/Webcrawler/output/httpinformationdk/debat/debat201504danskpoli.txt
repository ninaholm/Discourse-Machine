Dansk politik er blevet et cirkus



 I sin kommentar »Han radikaliserer dansk politik« i Information den 8.april argumenterer Lars Trier Mogensen for, at det er spændende at have partier som Alternativet og Nationalpartiet på den politiske scene. Det er fint at være skuffet over noget af regeringspolitikken, men at løsningen skulle komme fra to partier, der for alvor har gjort dansk politik til et cirkus, har jeg svært ved at se for mig. Lad os tage Alternativet først. Partiet er ledet af Uffe Elbæk, som ’beskedent’ fører sig frem som en frelsende engel, der står for noget helt særligt unikt og nyskabende. Det var ellers samme Elbæk, der blev valgt for Radikale Venstre, men sprang til sit eget parti, dog uden at opgive sit mandat, og dermed gjorde tykt grin med vælgerne. Nu har han så stiftet sit eget parti, som mangler politik på stort set alle områder.
Helt komisk blev det, da Elbæks udenrigspolitiske ordfører, Ulla Sandbæk, var gæst hos netop Lars Trier Mogensen i hans radioprogram på 24syv. Her roste Ulla Sandbæk Hamas som en frihedsbevægelse og sagde, at EU, og ikke Putin, var skyld i konflikten i Ukraine. Først da pressen dagen efter udsendelsen konfronterede Elbæk med Sandbæks aparte udtalelser, mente han, at hun faktisk udtalte sig på egne vegne. Farcen var ligeså underholdende, som den var utroværdig.
Demokratiet bliver til grin
Det andet nye parti er Nationalpartiet, der også mener, at de repræsenterer noget ganske særligt fornyende og troværdigt. Også her vil komikken og hykleriet ingen ende tage. Formanden Kashif Ahmad har været medlem af tre forskellige partier, Ny Alliance, Hvidovrelisten og senest sit eget parti. Han var med i konstitueringen med DF efter sidste valg, som sikrede mere svinekød i ældremaden i Hvidovre og et ekstra højt juletræ på byens torv.
Nationalpartiet er, om noget, endnu mere tomt for indhold end Alternativet og har svært ved at nævne mere end tre mærkesager. En af dem er, at der skal være en god tone i debatten. Hvilket partiet åbenlyst ikke mener seriøst, eftersom de opstiller Yahya Hassan, der har brilleret i at indtage stort set samtlige politiske synspunkter og konsekvent bruger latrinært sprog om sine modstandere.
Hverken Alternativet eller Nationalpartiet repræsenterer noget positivt for centrumvenstre eller for demokratiet. De gør tværtimod dybt grin med demokratiet og giver vælgerne fingeren.
Lars Aslan Rasmussen, politisk ordfører for Socialdemokraterne i borgerrepræsentationen

