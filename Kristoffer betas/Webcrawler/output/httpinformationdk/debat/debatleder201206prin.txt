Princip for kunsstøtte
Hvis den enkelte kunstner i sin skabelse af kunst på forhånd skal sidde og gøre sig overvejelser om køn og etnicitet, påføres kunstneren en spændetrøje


 Sikke et ikkesvar, Kunstrådets formand Rune Gade i torsdagens Information fik spist kronikør Eske Holm af med. Svaret kom som reaktion på Holms kronik fra i tirsdags, hvor han rejste berettiget kritik af, at Statens Kunstråd i deres ansøgningsskemaer om støtte vil have kunstnerne til at svare på, hvilke overvejelser de har gjort sig vedrørende diversitet (køn, alder, etnicitet mv.) i forbindelse med konkrete kunstneriske projekter.
Det er ret svært at forstå, hvad Rune Gade egentlig mener: På den ene side bakker han helhjertet op om diversitetstiltaget, på den anden side støtter han princippet om, at krav om diversitet aldrig må overskygge krav om kunstnerisk kvalitet. Og de to ting harmonerer dårligt, hvilket netop var baggrunden for Eske Holms kritik.
På institutionsplan er der mange rigtig gode grunde til at støtte diversitet, når det gælder alder, køn og etnicitet. Ja, for en statslig institution som Statens Kunstråd er det en ubetinget nødvendighed, at man aktivt arbejder for mere ligestilling, når det gælder alder, køn og etnicitet. Sagen for nylig, hvor Filminstituttet gav afslag til en film, fordi den havde en person med anden etnisk baggrund i hovedrollen, viser behovet for at gøre op med en række stereotyper og med en fordomsfuldhed i de kulturelle miljøer. Men det er en misforståelse, når man af frygt for at blive beskyldt for ikke at opfylde krav om diversitet allerede over for kunstneren i den enkelte ansøgning til et kunstprojekt pådutter hende et krav herom.
I virkeligheden er det meget enkelt: Hvis den enkelte kunstner i sin skabelse af kunst på forhånd skal sidde og gøre sig overvejelser om køn og etnicitet, påføres kunstneren en spændetrøje af den forkerte slags. Man vil ofte ende med politisk korrekt kunst af værste skuffe. Kunsten i sig selv skal være fri, ikke mindst af bestemte samfundsmæssige dagsordener og konjunkturer. Det princip står ikke til forhandling.

