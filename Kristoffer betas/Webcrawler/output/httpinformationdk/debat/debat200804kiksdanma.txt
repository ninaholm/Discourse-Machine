Kiks i Danmarks Radio
Af hensyn til den nationale husfred tilbyder medierne i dag vores teenagere den umiddelbare behovstilfredsstillelse - behag her og nu. Et nyt program går over langt stregen


 For tiden sender DR1 et quizprogram for unge, der hedder 'Pigerne mod Drengene'. Her dyster smukke og udadvendte unge i gymnasiealderen, inddelt i to hold af klassekvotient-størrelse, om, hvor detaljeret et kendskab kønnene har til hinanden, når det gælder kærlighed og i særdeleshed sex. 
Den lørdag, jeg uforvarende ser udsendelsen, er emnet i quizzen 'drenges onanivaner'. Pigerne i studiet fniser, og drengene rykker nervøst frem i deres stole. Første spørgsmål fra den unge studievært er til pigerne: "I en kendt fælles-onani-leg for drenge onanerer man udover en madvare. Hvilken?" Der klippes til pigerne, som i munden på hinanden og uden at tøve svarer "en kiks!". Et point for rigtigt svar. 
Nyt spørgsmål til pigerne: "Den dreng i onani-gruppen, der sidst rammer kiksen med sin sperm, skal spise kiksen. Men hvor meget energi er der egentlig i sådan en klat sperm?" Spørgsmålet er multiple choice, og jeg forfærdes over koblingen mellem det at spise en klat sperm, og hvor meget energi det giver - her er vi altså udover det ruskende vulgære i spørgsmålets karakter i berøring med den selvbevidste unges optagethed af energimængden i fødevarer, så man ikke tager på, forstås, og så den selvfølgelighed, hvormed man i udsendelsen taler om at sluge eller indtage sæd. Underforstået: enhver rigtig teenage-pige sluger da med jævne mellemrum en omgang sperm. 
Den rigtige svarmulighed er, viser det sig, at der i en klat sperm er ligeså meget energi som i et æble. Pigerne gætter rigtigt, og får endnu et point. 
Hvordan finder det vej?
Det er muligt, at der iblandt de unge eksisterer en vandrehistorie om, at der findes en sådan 'leg', hvor nogle drenge i fællesskab ejakulerer på en kiks!?. Min største anke mod, at en sådan forestilling finder vej til Danmarks Radios børne og ungdomsredaktion og dermed bliver genstand for en tv-quiz, hvor der tales om at sluge sperm med den største selvfølgelighed, er, at jeg frygter, det er med til at skabe en forråelse blandt de unge. 
Teenagere er ikke kun forbrugere af underholdning, de er også sårbare individer, som skal klare sig i et individualistisk samfund. Som sådan foregiver underholningsindustrien og medierne, at børn er voksne, i det øjeblik de selv overlades til at tage stilling, og det er underforstået, at de selv må sortere i en grotesk mængde tilbud, hvoraf noget er godt, men meget er absurd elendigt. 
Af hensyn til den nationale husfred tilbyder medierne i dag vores teenagere den umiddelbare behovstilfredsstillelse - behag her og nu. Den samme behovstilfredsstillelse som vi, de voksne, selv jagter, som var den selve lykken. Danmarks Radio har som formidler af programmer rettet til børn og unge et stort ansvar over for landets børn-snart-voksne. Et ansvar, der pinedød må og skal udmønte sig i at lave tv for de unge, der i redaktion og tilrettelæggelse adskiller sig fra de unges egen sfære, derved at det er lavet af voksne, der har modenhed og erfaring, og i kraft af denne erfaring kan sortere i, hvad der er relevant for de unge, så de kan klædes godt på til det svære voksenliv, og hvad der er trash. 
Her må og skal DR hæve sig op over laveste fællesnævner, og desuden må formidlingen af seksualstof vise bare et lavmål af hensyn. Hensyn til at kærlighed og sex ikke altid er ligetil, at her er en større kompleksitet, at her må fares med lempe. Unge teenagere har også en tøven og en følsomhed, navnlig når det gælder sex. Og det er beskæmmende, at Danmarks Radio producerer en så plat og rå quiz til de unge. Kan DR eventuelt hæve barren en smule over gulvhøjde? 
Mathias Nielsen er komponist

