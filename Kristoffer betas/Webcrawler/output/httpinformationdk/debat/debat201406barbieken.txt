Barbie og Ken skal være velkomne i børnehaven
Lyserød tyl og plasticsværd i børnehaverne er udtryk for pædagoger, der har opgivet ligestillingen. Det mente jeg i hvert fald engang


 Jeg har taget fejl. Jeg er stadig imod kønsstereotyper, men jeg tror ikke længere, at den slags cementeres af dagsinstitutioners indkøb af legetøj.
Engang mente jeg, at pædagoger og lærere havde givet op, når de lå under for markedets diktat af, at piger drømte om at være Barbie, mens drengene ville se ud som Ken. At de lod pigerne hoppe i tylskørt og drengene i ridderudstyr, når det skulle være rigtig sjovt.
I en leder skrev jeg for eksempel:
»Nu er den udbredte forestilling også blandt pædagoger og folkeskolelærere imidlertid, at køn ikke længere betyder noget. Vi har opnået ligestilling, og drenge skal have lov at være drenge, mens piger skal være piger«.
Og videre:
»Lærere og pædagoger må iføre sig de selvkritiske briller og se på, hvordan de er medskabere af en ny ulighed – ulighed mellem kønnene, hvor drengene er de store tabere«.
Jo, jo, kulturen er fuld af forventninger til kønnene, som kan begrænse og marginalisere den enkelte. Men hvis jeg ser mig omkring, møder jeg masser af piger, der spiller fodbold. Jeg ser børn, der godt ved, at en dreng kan have to kvinder som forældre, og som har diskussioner om, hvorvidt det hedder pigekæreste eller lesbisk.
Det er sejt at være drengepige. Og fint at være metroseksuel. Drengene har langt hår, og de er lige så optagede af deres tøj og udseende som pigerne. Pigerne opbygger deres egen fankultur omkring drengebands som One Direction. Men det handler ikke kun om at hvine, tilbede og forelske sig, men om at møde andre fans, skrive fanlitteratur og bemægtige sig verden gennem en global ungdomskultur.
I dag synes jeg, at SF’s Özlem Cekic lyder som et ekko af en forstenet ligestillingsdebat, når hun for nylig i et debatindlæg advarede imod drenge- og pigelege i børnehaverne, fordi det ville føre til, at drenge ikke lærer noget om deres følelser, og at piger kun kan finde ud af det med omsorg.
Leg handler først og fremmest om fantasi, om at leve sig ind i et andet univers og eksperimentere med roller. Det glemmer både de debattører, som er bange for kønsstereotyper i børnehaven, og de andre, der mener, at det er et must for børn at have kønnet legetøj.
Når svenske feminister kritiserer kønsstereotype børneblade (mens de danske medsøstre længes misundeligt efter deres styrke og evne til at påvirke svensk offentlighed), taler ingen jo om, at svenske feminister er lige så enøjede som dem, de kritiserer. Hvis August gerne vil lege krig, og Amalie mor, far og børn, hvorfor må de så ikke det? Det, pædagoger, lærere og forældre skal være opmærksomme på, er, hvis der ikke er plads til mangfoldighed.
Kig et øjeblik på den androgyne ungdom, hvor den fremherskende udtryksform udrenser kønnet, og fortæl mig, at det største ligestillingsproblem er stereotypiseringer i dukkerummet på Blå Stue.
Efterhånden kan jeg få en fornemmelse af, at kønnet ofte skygger for en mere præcis analyse af de strukturer og vilkår, vi som individer lever under. Og ikke mindst for, hvilke midler der skal til for at bekæmpe ulighed.
Tag for eksempel eleverne på de danske ungdomsuddannelser. Undersøgelser viser, at drengene slapper af i forhold til præstationer og ambitioner, mens 12-talspigerne ligger i tre dage i natostilling, hvis de får en dårlig karakter. Men hvem er det egentlig, der er i størst fare for at ryge gennem bunden i uddannelsessystemet? Det er de udsatte drenge, hvis skolegang forsvinder i hashtåger og dårlige opvækstvilkår. Det er ikke middelklassens unge, vi skal være mest bekymrede for. Det er underklassens.
Eller tag den uforklarlige uligeløn, som Det Nationale Forskningscenter for Velfærd (SFI) har påvist ikke har ændret sig siden 2006 på trods af kønsopdelte lønstatistikker. Uforklarlig på den måde, at forskellen ikke skyldes, at mænd typisk er privatansatte, mens kvinderne vælger de familievenlige offentlige arbejdspladser.
Det er bekvemt at gøre den slags forskelle til et spørgsmål om kulturens forskellige forventninger til kønnene, men det er jo også en arbejdskamp at ændre på uligeløn. Ligesom det var en kamp, da arbejderklassen sikrede sig bedre vilkår, er det også en arbejdskamp at bekæmpe diskrimination i lønningsposen.
Alt for megen højpandet debat om kultur versus natur og sludder om riddere og prinsessediademer risikerer at lulle os i søvn. Det er ikke Barbie og Ken, der er den store trussel mod ligestillingen.
Mette-Line Thorup er journalist

