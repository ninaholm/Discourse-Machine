DF løber fra regningen
LEDER


Han er kendt som manden med den store lommeregner og de mange små, gule post-it-sedler i finansloven. DF-formand Kristian Thulesen Dahl har styr på decimalerne, og han ved selvfølgelig, at penge kun kan bruges eller bevilges én gang. Derfor er der tale om manipulation for åben tæppe, når han under gårsdagens fremlæggelse af finansloven for 2016 lod forstå, at Dansk Folkeparti har sikret 2,4 mia. kr. til sundhedsområdet. Nej, det har Dansk Folkeparti ikke. Broderparten af pengene stammer fra en tidligere aftale med Danske Regioner, og skulle Kristian Thulesen Dahl have glemt det, kan han genlæse sin egen årsmødetale fra 19. september i år. Her sagde han: &raquo;Allerede nu har regionerne fået 1,5 mia. kr. mere til sundhedsområdet, og når vi lige om lidt skal til forhandlinger om næste års finanslov, så kan jeg forsikre jer om, at jeg tager en mappe med til forhandlingerne, hvor der står: &rsquo;Sundhedsområdet!&rsquo; uden på.&laquo;.Motivet for talfifleriet er åbenlyst: Dansk Folkeparti har indgået en finanslovaftale, der står i skærende kontrast til partiets løfter om kamp for social retfærdighed. Venstre-regeringens første finanslov &ndash; vedtaget med de borgerlige partier &ndash; tilgodeser således primært samfundets rigeste. Boligejere får fra næste år fastfrosset grundskylden. Pris: 800 mio. kr. Registreringsafgiften på nye &ndash; og særligt de dyreste &ndash; biler reduceres. Pris: 1 mia. kr. Socialt retfærdigt? Nej, nej, nej. Påskønnes skal finanslovens pulje til såkaldt &raquo;værdig ældrepleje&laquo;. Vi har dog endnu til gode at se, hvordan kommunerne konkret skal gøre sig fortjent til pengene. Og så skal vi ikke glemme, at de selvsamme kommuner jo tidligere i år fik rundbarberet næste års budgetter, så også her har regeringen været lige lovlig hurtig på lommeregneren.Med finansloven 2016 står det definitivt klart, at Dansk Folkepartis billede af sig selv som garanten for den sociale retfærdighed er et falsum. Hvad blev der af partiets ufravigelige krav fra folketingsvalget om en vækst i den offentlige sektor på 0,8 pct. til vedligeholdelse og udvikling af velfærdsstatens kerneydelser? Det er helt glemt. Sammen med Venstre, de konservative og Liberal Alliance arbejder Dansk Folkeparti nu åbenlyst for at dem, der har mest, skal have endnu mere. Det faktum kan Kristian Thulesen Dahl ikke ændre på. Uanset hvor mange gange han forsøger at bruge de samme penge.
