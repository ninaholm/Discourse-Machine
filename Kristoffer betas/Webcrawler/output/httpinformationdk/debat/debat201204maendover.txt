Mænd er ikke overflødige
Skal man tro den offentlig debat, er manden tilsyneladende blevet overflødig for den moderne kvinde. Men i virkeligheden er begge køn lige vigtige
Parforhold kræver stor vedholdenhed, men også evnen til at lægge vægten på det virkeligt betydende. Det uvæsentlige og mindre betydende må tåles, for ingen vil få alle sine ønsker opfyldt.


 I den hjemlige debat er der gennem de sidste mange år blevet skrevet utrolig meget af kvinder, om hvad kvinder egentlig skal med mænd. Et gennemgående træk er: Han skal gøre nytte, det gør han ikke. Han skal tilfredsstille hende, det gør han mangelfuldt eller slet ikke. Han må ikke være til besvær, det er han. Ergo: Hun gider ham ikke.
I korthed er mandesynet:
(1) Tidligere tiders skaffer begyndte at blive overflødig ved kvindernes indtog på arbejdsmarkedet. Nu er der også kommet kvindelig overvægt, talmæssigt i højere uddannelser, hvor lønningerne er gode. Aflønningen af kvinden er på plads, og hende på solsiden kan nu skabe sig en god økonomi alene.
(2) Tidligere tiders fader til kvindernes børn er blevet overflødig med den ret effektive kunstige befrugtning. Og det er langt enklere på fertilitetsklinikken end at involvere sig med et vanskeligt mandfolk.
(3) Tidligere tiders mand med praktisk håndelag, er måske stadig nyttig, men grundet bøvlet med ham i huset er det bekvemmere selv at lære sig færdighederne eller købe sig til dem. Som supplement kunne man forleden i Anna von Sperlings kronik i Information læse, at arbejdsgiverne nu endelig ser positivt, ja, næsten begejstret på, at effektive karrierekvinder føder børn, mens de er i virksomhederne. Altså er endnu en sten fjernet for at sådanne kvinder kan skabe sig en mandeuafhængig tilværelse. I og med disse og supplerende betragtninger kan de glade kvindelige skrivere slutte at: Mænd er overflødige!
Ingen let vej
Og det er da trist! Man skal dog bemærke, at ovenstående kvinder er på den højere sociale rangstige. Men uberoende på det: Mænd behøver jo ikke underlægge sig snæversynede kvinders generaliserende betragtninger. Heldigvis kan mænd også tænke, og heldigvis ved mænd hver for sig bedre end enøjede kvinder, hvad de selv står for. Og tænk at være partner til kvinder af den holdning? Nej, vel? Så det er skønt at vælge dem fra. Og der er masser af kvinder af helt andre støbninger.
Mennesker, mænd som kvinder, er væsner med et udviklingspotentiale. At indgå i et tæt forhold til en partner kræver stor selvindsigt og stor vilje til at forstå partneren, som han eller hun er. Det kræver stor tålmodighed såvel med sig selv som med partneren, og ofte er det et kæmpe arbejde for begge at bevæge sig mod noget harmonisk. Gider du det ikke, så opnår du aldrig et glædesfyldt parforhold. Men et harmonisk aleneliv, kræver sandelig også hårdt arbejde! Der er altså ingen let vej til et godt liv.
Nu er lige den vinkel i kønsdebatten, der handler om, hvad det ene køn egentlig skal med det andet, utrolig fladpandet. De to køn er jo begge dybt nødvendige for menneskehedens fortsatte beståen – og ikke avlsmæssigt alene. Hanner og hunner udgør hver halvdelen af menneskeheden, vi har alle slægtninge og af begge køn, så lad os for himlens skyld behandle hinanden med respekt. De utallige eksempler på mænds dårligdomme retfærdiggør jo ikke en samlet fordømmelse af kønnet! Og hvad med de mange kvindelige dårligdomme?
Mænd skal til tasterne
Mænd deltager sjældent i kønsdebatter, dog næppe fordi de samtykker i de rabiate kvinders mandesyn. Hvorfor mænd ikke bidrager til dette betydningsfulde emne, ved jeg ikke, men det er brandærgerligt, for derved overlades hele scenen til kvinder med åbenlys skævhed til følge. Det skæve indhold giver folk det indtryk, at sådan hænger tingene sammen. Derfor vil jeg virkelig anbefale, at mændene går til tastaturet. Mænd deltager i tilværelsen, de spiller hver for sig en rolle i den, de betyder noget for deres nære og alle, som de omgås. De fylder noget, kort sagt de er!
Vi bør vide, at det vi gør, har betydning. Det er derfor vigtigt, at vi hele tiden overvejer, hvordan vi griber ting an. Det gælder i alle forhold: Intet i vor gøren og laden er ligegyldigt.
Det er op til individer af begge køn at indrette sig, som det passer dem bedst. Og det er yderst tiltalende, at folk kan vælge egne veje, blot de ikke skader andre.
Så fint nok også med Anna von Sperlings superselvtilstrækkelige kvinde. Hende, der alene ser manden som overflødig og besværende for sin karriere og personlige livsudfoldelse. Børn vil hun have, og det får hun. Med mindre der laves fiks med sæden, vil godt halvdelen af fostrene blive sønner. Disse søde små vil med tiden gro op til mænd og blive lige så inderligt overflødige som alle deres medbrødre! Eller hvad? Det vil være interessant at høre, om den hårdkogte kvindelogik skal drives helt ind i eget afkom? Jeg tvivler.
Forhold kræver vedholdenhed
Jeg vil ikke argumentere imod forestillingen om ’mænds overflødighed’. Udsagnet er for dumt. Nej, hvert menneske, kvinder som mænd, har værdi i sig selv og indeholder hele spektret af menneskelige egenskaber. Fra det allerværste til det allerbedste. Og hver enkelt af os har potentiale til at blive den, vi helst vil være – eller lidt derhen af – og udrette noget, hvor vi kan. Det gælder om at søge vor egen vej gennem livet, en vej, der giver os selv noget godt, og samtidig tager skyldigt hensyn til de mennesker, vi træffer. Ikke mindst at skabe mangesidige, gode muligheder for vore børn. Her har alle, kvinder som mænd, en vigtig opgave. Og mænd og kvinder er som udgangspunkt ansvarlige, trods undtagelser i begge køn. Og hvert individ har sin sociale side og sine sociale behov. Herunder behovet for venner. Et andet behov er en partner, enten den samme resten af livet eller flere efter hinanden, eller flere samtidig. Partnerbehovet har en samspilsside og en kønslig side. Samspilssiden udgør trangen til en at snakke med, opleve noget med, løse livets problemer med, en at glædes ved og med. Den kønslige side er den grundlæggende seksuelle trang, som ved at forenes med kærligheden kan blive helt paradisisk.
Parforhold er, af for mig ubegribelige grunde, ofte uhyre modsætningsfyldte og umulige. Det vil være let at opregne så meget dårligt ved parforhold, at et ordentligt af slagsen bliver umuligt.
Men heldet kan være med folk, og så bliver det herligt og berigende at danne par. Med menneskehedens individuelle mangfoldighed vil der altid findes folk, der kan danne harmoniske par. Problemet er at finde hinanden til det. Det kræver stor vedholdenhed, men også evnen til at lægge vægten på det virkeligt betydende. Det uvæsentlige og mindre betydende må tåles, for ingen vil få alle sine ønsker opfyldt. Men tænk, at føle livsglæden og elske med den, man elsker! Forventninger til andre mennesker har det med at gå i opfyldelse. Så forvent dog noget godt!
Alle skal i betragtning
Til slut bare et par bemærkninger om tonen i kønsdebatten: Som nævnt er der overvægt af kvinder i mange højere uddannelser. Antag at det bredt set var bedst med halvt af hver. Ikke desto mindre er der nogle (kvindelige) debattører, der triumferer højlydt over, at damer nu dominerer disse uddannelser og glæder sig til den kommende kvindelige overmagt, som det på sigt vil føre til. Som om kønnene var hinandens fjender, og at der nu kom et herligt kvindeligt overtag.
Mange opfatter livet som et ludospil, hvor det gælder om selv at komme frem og holde de andre tilbage. Men tilværelsen bør ikke være et ludospil. Så indse dog, at mænd og kvinder er uundværlige dele af helheden, og at helheden og den enkelte får kun fremgang, hvis alle tages i betragtning.
debat@information
Søren Vibe er civilingeniør

