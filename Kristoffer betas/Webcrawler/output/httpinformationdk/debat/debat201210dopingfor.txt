Doping er forståeligt i en umenneskelig sport
Cykling er ikke for spejderdrenge. Det er en farlig, brutal og nedbrydende sport – med livet som indsats ned ad de glatte bjergveje. Brutaliteten er det, der drager os mod sporten. Derfor er det hyklerisk, at brugen af doping medfører så stor forargelse
Nypuritanisme og dens nærmest nazistiske fokus på korrekthed får offentligheden til at forvente, at cykelsport er som et dukketeater med velfriserede, kristne kostskoleelever som dukkeførere, skriver dagens kronikør.

Der er noget, jeg gerne vil indrømme: Jeg gør det nærmest aldrig, men jeg elsker at se boksning. Det kan umiddelbart synes fjollet at ignorere en sportsgren, som jeg finder så stor tilfredsstillelse ved at følge. Sandheden er, at jeg afskyr disciplinen og hele dens væsen. Men jeg kan godt lide at glo på det. Der er noget dragende ved den desperate, gensidige slagudveksling, som i yderste konsekvens kan udvikle sig til en regulær dødsdans. Men som en blød humanist og pacifist skammer jeg mig over at kunne mobilisere begejstring over noget så banalt og brutalt som knytnæveslag.Jeg er dog langt fra den eneste, som krampagtigt forsøger at benægte, at jeg føler stor fascination ved at betragte det beskidte, blodige og destruktive. Det er de seneste dages hysteri i kølvandet på Armstrong-gate et glimrende eksempel på. Forargelsen er dog kunstig og er det rene hykleri, som skal dække over, hvorfor vi i virkeligheden elsker at se cykelsport.Ekstra Bladet har ageret moralist, som kun et tabloidmedie kan præstere det: »Lance Armstrong skal huskes. Netop som den største svindler i verdens største cykelløb og frontfiguren for en epoke som UCI og cykelverdenen kan holde frem og sige: Her må vi aldrig ende igen. For det vil endegyldigt knække sporten,« lød skudsmålet fra sportschef Allan Olsen.Alle vidste detMen er han virkelig den største svindler nogensinde? Er der nogen, som kan forklare mig, hvorfor Armstrongs dopingforbrug er værre end Riis’, Ullrichs og Pantanis? Samtidig kan man vel dårligt kaldes en svindler, hvis man ikke narrer nogen. Og var der virkelig nogen, der troede på Armstrongs uskyld?Allan Olsens kommentar kom som en reaktion på en udtalelse fra UCI-formand Pat McQuaid: »Armstrong har ingen plads i cykelsport. Han fortjener at blive glemt,« lød det dramatiske udsagn fra McQuiad, der alt andet lige må have vidst, hvad der foregik (McQuiad bliver i øjeblikket anklaget for korruption og ødelæggelse af cykelsporten af Tour-legender som Greg Lemond og Pedro Delgado). Men har McQuaid og Olsen ret? Var Amstrong værst? Følgende ryttere blev henholdsvis nummer to og tre samlet i perioden 1999-2005, hvor Armstrong ankom til Paris i gult: Zülle, Escartin, Ullrich, Beloki, Rumsas, Vinokourov, Basso og Klöden. Af dem er kun Escartin og Klöden gået fri af dopingfælden, og begge kørte for mandskaber med organiseret doping hos henholdsvis Kelme og Telekom. Så kan man jo selv tænke sig til resten.Hvorfor skal Armstrong så stå som synderen over dem alle – uden nogen plads i cykelsporten? Skal vi så også til at glemme Tour-legender som Coppi, Bartali, Anquetil og Fignon, der alle benyttede sig af medicinske præparater? Det virker absurd.Omvendt kan man argumentere for, at Armstrong var særligt slem, fordi han sad som kejser på toppen af dopingpyramiden. Igen må man bare sige: Amerikaneren var kendt for at slå hårdt ned på alle, som tillod sig at sige herskeren imod. Kritiske journalister og ryttere blev sendt i skammekrogen, og presse, arrangører og tilskuere lod ham gøre det. For åbent tæppe. Vi kan ikke komme og lege overraskede nu.Vi elsker blodetÉn stemme i debatten er dog som altid klinisk renset for falsk forbløffelse og ad hoc-opfunden etik: »Alt er jo relativt. Så må man danne sig en ny horisont og tage alt det, der sker, til efterretning. Nogle er skurke, nogle er helte. Nogle lyver, nogle lyver ikke.Det er klart, at det her er en kæmpe skandale, og Armstrong er den største støder i cykelsportens historie og måske i sportens historie. Men det dør cykelsporten sgu ikke af.«Det er næsten overflødigt at sætte afsender på udtalelsen. Den kommer selvfølgelig fra Jørgen Leth, der tit får skudt i skoene, at han er cykelromantiker. Intet kunne være mere forkert. Han er nemlig en af de få iagttagere, som med krystalklar kynisme formår at udstille cykelsporten og dens iboende brutalitet – og måske netop derfor omgærder den med ubetinget kærlighed.For lad os nu sige det, som det er: Cykelsporten er forbandet farlig. Rytterne kører med fuldstændig blottede kroppe på glatte bjergnedkørsler og mudrede, ujævne brosten. Kødsår og brækkede kraveben er en del af dagens orden i feltet. Og tilskuerne labber det i sig. For hvad gør kameraerne, når stjernerne ligger forkrøblet i vejkanten med ansigtet i smertemimik? De zoomer ind! Seerne skal jo have det hele med. Ligesom vi ser blod, slørede øjne og brækkede næser, når bokserne er i ringen. Den dominerende nypuritanisme og dens nærmest nazistiske fokus på korrekthed får offentligheden til at forvente, at cykelsport er som et dukketeater med velfriserede, kristne kostskoleelever som dukkeførere. Etikken stikker bare ikke særlig dybt, men er pænhedsskolens intellektuelle forsøg på at fjerne en ubehagelig virkelighed.En sygelig sportCykling er nemlig ikke en hyggelig spejdersport, men er baseret på en syg og nærmest umenneskelig ide – og derfor er vi betaget af den. Tour de France er så hårdt, at det næsten er ufatteligt, at nogen kan gennemføre det. Og som meget andet eliteidræt er det overhovedet ikke sundt at dyrke cykling på absolut topniveau. Rytterne nedbryder deres krop dag ud og dag ind og sulter sig anorektisk tynde for ikke at blive parkeret på stigningerne. Ærlig talt: Kan man bebrejde dem at benytte sig af diverse stimulanser for at komme igennem dette smertehelvede, som vi gladeligt følger i fjernsynet? Helt fra sportens barndom har det da også været normalt at benytte sig af alt fra kokain til cognac henover amfetamin, EPO og bloddoping. For bare at gøre det hele lidt mere udholdeligt og få stængerne op på cyklen næste dag.The show must go on.Rytternes vilje til at tage doping er bare en del af den fascinerende og destruktive adfærd i feltet, som er med til at bjergtage os. Katastrofen er altid latent lurende i form af en positiv dopingtest eller et makabert styrt, og det skaber klangbunden for, at vi overhovedet kan engagere os i væddeløbet. Hæren af påtagede blåøjede moralister vil givetvis skyde mig i skoene, at det er naivt, når jeg i realiteten legitimerer doping. Til det vil jeg sige, at det jo ikke er enten-eller. Jeg så gerne et rent cykelløb, men må også påpege, at det er latterligt, at vi nærmest behandler dopingbrugere som kriminelle. Ifølge Thue Kvorning, der er fysiolog hos Team Danmark, er eksempelvis EPO overhovedet ikke skadeligt for kroppen. Så hvorfor i al verden skal det medføre stor furore og stemples som ’misbrug’, når det kommer frem, at en cykelrytter har benyttet EPO? Det savner jeg et overbevisende svar på.Selv de langsomt opfattende har nok indset, at jeg tilslutter mig Leth-skolen i mit syn på cykelsport. Det er dramaet og lyrikken, der for alvor er bjergtagende – ikke blot hvem der vinder. Tilbage står imidlertid, hvorfor jeg fastholder min modstand mod boksning, når nu jeg forsager den politiske korrekthed? Det bør jeg måske heller ikke. Og helt i Leths ånd kan man jo altid ophøje slåskampen til kunst, som den fordrukne og geniale digter Tom Kristensen gjorde det i digtet Det blomstrende slagsmål fra 1920:»Han slår, - og en Valmue bredersin blødende Kroneog kysser den vinrøde Mundmed Kronbladets Rundog blusser af Varme mod Bleghedens snehvide Tone.Se Valmuens Blod!I Sne har den Rod!Har Sommerens knuste Hjerte monblødtog trodser den Vintrens Hvidhedmed rødt?«I disse uger er det Lance Armstrong, som i overført betydning er gennemtævet til blods. Men jeg kan ikke forestille mig, at den stålsatte texaner lader sig tælle ud. Det er kun et spørgsmål om tid, før han slår igen og sætter gang i en boksekamp, jeg i hvert fald ikke vil gå glip af.Rasmus Løppenthin er specialestuderende i journalistik og filosofi samt freelance cykelsportsskribent
