ARoS sparer sig til nyt millionunderskud
Museet ARoS benyttede en politisk korrekt klimahistorie til at aflede opmærksomheden fra endnu et dårligt regnskab og millionunderskud. Der bør snart være nogen, der tager konsekvensen af den manglende styring


 I slutningen af november fremgik det af en pressemeddelelse fra ARoS' altid flittige presseafdeling, at det jyske provinsmuseum i samarbejde med energikoncernen NRGi bestræber sig på at blive »Danmarks mest energirigtige museum«, og at ARoS siden åbningen af museet i 2004 og frem til og med 2009 har reduceret varmeforbruget med næsten 50 procent, elforbruget med 30 procent og vandforbruget med godt 25 procent.
En sådan positiv udmelding fra museet gav naturligvis håb om, at >ARoS ville komme igennem 2009 uden røde tal på bundlinjen.
Men der gik ikke mere end tre dage efter den positive nyhed, før museets bestyrelsesformand, advokat Carsten Fode, måtte melde ud, at museet igen i år kommer ud med et stort underskud. I år bliver underskuddet ifølge Carsten Fode på 1,9 millioner kroner.
Sidste år endte ARoS med et underskud på 3,2 millioner kroner. I 2005 og 2007 kom museet også ud med underskud. Kun i rekordåret 2006, hvor ARoS havde 373.000 besøgende, noget museet ifølge eget udsagn næppe kommer i nærheden af igen, var der overskud på bundlinjen.
På baggrund af ovenstående står det klart, at ARoS' politisk korrekte klimahistorie om en reduktion i energiforbruget ikke var andet end journalistisk spin, der skulle aflede opmærksomheden i medierne fra annonceringen af det kommende underskud.
Historien understreger, at ARoS' presseafdeling er dygtig til at plante historier i pressen og derigennem fjerne fokus fra museets katastrofale økonomi og faldende besøgstal.
Men spørgsmålet er, om det i længden er muligt for museets ledelse og direktør Jens Erik Sørensen at lægge røgslør ud over problemerne og ikke tage de nødvendige konsekvenser af den manglende styring?
>Flot udstilling skæmmet
En af de positive historier, der vitterlig var omkring ARoS i 2009, var den succesfulde udendørsudstilling Sculpture by the sea ved Tangkrogen i Århus, og selv om udstillingens påståede besøgstal på 661.000 skal tages med et gran salt, var der tale om en udstilling, der på en fin måde aktiverede Århus' bynære kystområde og gjorde området til et decideret udflugtsmål. Men udstillingen blev imidlertid skæmmet af et millionunderskud, og underskuddet blev ikke mere spiseligt, da det kom frem, at der var blevet brugt 300.000 kroner på en researchtur til Australien, hvis formål det er svært at se den fulde pointe med.
Yderligere blev udstillingens eftermæle miskrediteret af, at Århus Kommune købte en af de udstillede skulpturer til overpris. Australske Benjamin Gilberts skulptur 'Humpback Gunship' - i folkemunde Hval-ikopteren, der nu står ved Musikhuset - var i kataloget til udstillingen prissat til 220.000 kroner, men det var ifølge gallerist Charlotte Fogh, der forestod salget af udstillingens skulpturer, en fejl opstået som følge af en kommunikationsbrist og fejl i omregningen af valuta.
Århus Kommune gav i stedet 500.000 kroner for 'Hval-ikopteren'. En favørpris, Århus Kommune havde forhandlet sig ned på fra 590.000 kroner, som ifølge Charlotte Fogh er det, Benjamin Gilbert normalt tager for et værk som 'Humpback Gunship'.
»Men han (Benamin Gilbert, red.) var så glad for udstillingen, at han gerne ville have, at den skulle blive i Århus. Derfor blev prisen lavere,« fortalte Charlotte Fogh i forbindelse med kommunens køb af skulpturen.
Hvor går grænsen?
Senere kom det frem, at Benjamin Gilbert også viste 'Humpback Gunship' som sit bidrag til søsterudstillingen Sculpture by the Sea på Bondi Beach i Australien i efteråret 2008 (www.sculptureby-thesea.com/svbondi08). I efteråret 2008 kostede 'Humpback Gunship' kun 350.000 kroner. Et halvt år senere købte Århus Kommune med ARoS og Charlotte Fogh som mellemmænd skulpturen for 500.000 kroner. I øvrigt på et tidspunkt, hvor priserne på kunst på grund af finanskrisen for alvor var på vej ned.
I efteråret 2009 blev det afsløret, at ARoS havde betalt en luksusrejse for museets kommunikationschef Bjarne Bækgaard og Bækgaards kone, billedkunstneren Bodil Sohn. Rejsen, der af Bjarne Bækgaard >blev betegnet >som en »kunstresearch- og efteruddannelsesrejse«, bragte ægteparret til så eksotiske og umiddelbart kunstfjerne destinationer som Bellagio Gallery of Fine Art - et lille hotelmuseum - i Las Vegas, Death Valley, nationalparken Grand Canyon og akvariet Monterey Bay Aquarium.
I november 2009 skrev den lokale kender af ARoS, kunsthistorikeren og kunstanmelderen Tom Hermansen, en kommentar med følgende konklusion: »Fodboldklubben AGF og kunstmuseet ARoS ligner hinanden. Men var ARoS en fodboldklub, ville ledelsen være blevet sparket ud for længst«.
Jeg er enig.
Uwe Max Jensen er billedkunstner og kunstteoretiker

