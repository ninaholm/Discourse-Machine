Ny reklameteknologi vil kolonisere dit følelsesliv
Teknologier, der kan fortælle, om vi er glade, triste eller liderlige, vinder frem. Det giver reklameindustrien mulighed for at angribe os, når vi er allermest modtagelige
Google-brillen er interaktiv og registrerer bærerens reaktion og mønstre, samtidig med at den kan videreformidle oplysninger fra internettet. Men samtidig kan dens sensorer give alle mulige informationer videre om dens brugeres mønstre som forbrugere, som kan benyttes kommercielt. Foto: Scanpix

En almindelig indvending mod Google og Facebook er, at de som en konsekvens af deres skamløse begejstring for brugerpersonalisering, er i fuld gang med at udvirke en stærkt problematisk polarisering af den offentlige sfære. Som borgere bliver vi stadig mere effektivt afskærmet fra synspunkter, som ikke er i tråd med vores egne. Vores browserdata giver et fingerpeg om, hvad vi kunne ønske at efterspørge. Ligesom historikken i vores søgeforespørgsler kan bruges til at opprioritere visse søgeresultater i fremtiden. Vi risikerer at tilbringe vores liv i, hvad Eli Pariser har døbt ’filterboblen’. Men Parisers filterboble er kun én af de flere bobler i horisonten.Indtil for nylig kunne de sensorer, som er involveret i personaliseringsprocesser, kun registrere vores tastetryk og klik. At gennemskue vores følelser lå derimod uden for deres rækkevidde.Men usynligt for de fleste af os er der i de seneste år sket et større strukturelt skred: De sensorer, som indgår i personaliseringsprocesser, er ikke længere kun tekstbaserede – de kan nu indfange mange andre dimensioner til vores aktiviteter. Og de gemmer ikke bare webadresser og søgeforespørgsler – de kan også håndtere data, der er ikkesproglige, lige fra neurofysiologiske indikatorer (brænder vi for få kalorier af?) til følelsesmæssige (føler vi angst eller seksuel ophidselse?).Skrivebord mod dorskhedLad os bare tage to nye produkter, der for nylig er blevet præsenteret i techmedierne: En bil, der bremser op, når den registrerer, at du ikke er opmærksom, og et skrivebord, der kan holde opsyn med, hvor mange kalorier du forbrænder, og regulerer sin højde i overensstemmelse med sine analyser. Den opmærksomhedsstyrede bil er endnu kun en testmodel, hvis fører må bære en særlig hjelm, men man kan udmærket forestille sig, hvordan sensorer indbygget i rattet inden længe vil kunne gøre opmærsomhedsregistreringen simplere.Faktisk puslede Toyota allerede med sådanne sensorer i 2011, mens Ford for tiden eksperimenterer med pulsmålere indbygget i førersædet. Det føromtalte skrivebord er derimod allerede på markedet. I modsætning til konventionelle statiske skriveborde forsøger det at engagere brugeren ved at regulere højden op og ned i løbet af dagen. Kombineret med datastrømme, der indfanges fra alle mulige andre sensorer i vores liv, kan skrivebordet forvandle, hvad der førhen var en kedelig arbejdsstation til en slags træningsmaskine. Den administrerende direktør for den virksomhed, der fremstiller skrivebordet, erklærer, at planen er, at »importere eksterne datastrømme for at gøre skrivebordet smartere. Hvis skrivebordet erfarer, at du sprang din fem kilometers løbetur før arbejde over, vil det påvirke din aktivitetsprofil og spille ind på, hvad skrivebordet vil tilbyde dig i løbet af dagen«.Skræddersyede reklamerDen nye teknologi kalder måske ikke på nogen større offentlig bekymring, men der findes stadig risiko for misbrug. Hvis de fleste af vores gadgets og apparater kan justere sig selv ud fra målinger og vurderinger af, hvordan vi føler, hvad vil det så gøre ved de reklamer, vi præsenteres for?For bare et par uger siden stødte jeg på en videnskabelig afhandling med en kedelig titel, men en fascinerende vision,CAVVA: Computational Affective Video-in-Video Advertising. Den beskrev, hvordan man kan indsætte annoncer i videoer ud fra en nøje analyse af deres sandsynlige følelsesmæssige påvirkninger af brugeren. Metoden bygger på en ’scene for scene’-analyse af det følelsesmæssige indhold i selve den video, der afspilles, og kobler den med annoncerne. Eksperimenter viser, at det giver en mere effektiv og pålidelige målretning, end hvis man nøjes med at bruge de ’tekstuelle’ relevansindikatorer, tjenester som YouTube benytter sig af i dag.Begrænsningen ved metoden er, at annoncerne, der skal vises, vælges ud fra det følelsesmæssige indhold i videoen og ikke ud fra brugerens sande følelsesmæssige respons. Men det næste oplagte skridt er at undersøge, hvad brugerne føler i realtid. Dette kan gøres ved at studere vores ansigtsudtryk, mens vi ser video, og måle vores puls eller spore vores øjenbevægelser.Udnytter din sårbarhedNogle opstartsvirksomheder udforsker allerede dette lukrative terræn. F.eks. firmaet MediaBrix, der har specialiseret sig i ’følelsesmæssig målretning’ (proprietary emotional targeting). Hvordan fungerer dette? Joh, de studerer dig, når du spiller computerspil – og kaster et produktilbud i hovedet på dig, når du følelsesmæssigt er mest sårbar. Selvfølgelig formulerer de det ikke selv sådan: Snarere hjælper virksomheden din virksomhed med »at nå spillere på naturlige, kritiske punkter i spillet, hvor de er mest modtagelige for brand-beskeder«. Med udbredelsen af ​​sensorer, som er bygget ind i det fysiske nærmiljø – hvad enten vi taler om ’tingenes eget internet’ eller ’den smarte by’ – bliver mulighederne for følelsesmæssig målretning udvidet ganske betragteligt.Den slags ville have forekommet urealistisk for et årti siden, men ikke i dag, hvor Google har sine egne smarte briller, og Apple har introduceret M7 – en kraftfuld bevægelsesregistrerende chip i sin nyeste iPhone. Som Apples marketingchef udtrykte det ved lanceringen, »drager den fordel af alle disse geniale sensorer på en sådan måde, at selv når den er i dvaletilstand, kan din iPhone fortælle, om en bruger står stille, løber, går eller kører«.Google og Apple er muligvis kommet lidt sent ind i spillet: Sidste år fik Microsoft patent på ’Målrettede Reklamer Baseret på Følelse’ (under henvisning til virksomhedens Kinectsmotion sensor-enhed). Samsung har en mængde lignende patenter på teknologier, der spænder fra nem deling af følelsesmæssige reaktioner over de sociale netværk til produktion af dufte på mobiltelefoner.Hvis fremtiden inden for reklamer ligger i at kunne databehandle ​​ikke-sproglige udtryk, vil den, der kontrollerer den sensoriske infrastruktur til at analysere og tjene penge på disse anordninger, slå nutidens moguler inden for online-annoncering.Sovende politikereDet vil være en underdrivelse at sige, at vores lovgivere er dårligt rustet til at håndtere udfordringerne i de ikke-sproglige, emotions-baserede data. P.t. bruger de deres energi på problemer vedrørende undermineringen af privatlivets fred, der er forbundet med indsamling og opbevaring af tekstinformationer. Teknikker som ’følelsesmæssig målretning’ skaber dilemmaer, der rækker ud over de elementære bekymringer for privatlivsbeskyttelse – ja, de reaktualiserer i en vis forstand den tilbagevendende frygt for ’skjulte ubevidste overtalelsesmidler’, der har hjemsøgt reklameverdenen i årtier.Denne frygt så ikke ud til at være synderlig velbegrundet, så længe vi alle sammen så de samme reklamer på samme tid. Frygten blev heller ikke for alvor næret, da Google og Facebook kom ind i kampen, for reklamer via disse platforme var forudsigelige, og vi kunne blokere dem. Men stærkt individuelt målrettet, følelsesbaseret reklame, der vil blive mulig i en verden, hvor enhver ’smart’ berøringsfølsom overflade kan komme med et kvalificeret gæt på, hvad vi føler og straks tilbyde os en relevant reklame, rejser perspektiver om bevidsthedsmanipulation, som vi bliver nødt til at tage os i agt for.© Evgeny Morozov og Information. Oversat af Niels Ivar Larsen
