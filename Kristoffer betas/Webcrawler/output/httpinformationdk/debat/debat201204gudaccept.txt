’Gud accepterer min kærlighed’
Med en fortid på den kirkelige højrefløj har lesbiske Karen Sandfær Lysholm mærket dæmoniseringen og skammen på egen krop. I dag er hun lykkelig over, at regeringen har modet til gøre homovielser lovlige og tage opgøret med kirkens nej-side


 Karen Sandfær Lysholm er lesbisk, stærkt troende kristen og drømmer om en dag at blive viet i den danske folkekirke. Vedtages kirkeministerens lovforslag om at give præster ret til at vie homoseksuelle, kan det ønske snart at kunne gå i opfyldelse.
For den 34-årige aarhusianske pige er der en verden til forskel på en kirkelig vielse og den nuværende mulighed for at indgå i registreret partnerskab:
»Kristendommen betyder enormt meget for mig. Udover at erklære min kærlighed over for andre mennesker, ønsker jeg, at erklære den over for Gud. Når først kirken anerkender min kærlighed, tror jeg på, at Gud også gør det,« siger Karen Sandfær Lysholm.
Information har bedt hende tage stilling til en række af de udsagn, der præger den aktuelle debat. Her er Steen Skovsgaard, biskop i Lolland-Falsters stift, en ivrig debattør. Han har bl.a. udtalt:
»Jeg kan ikke finde belæg for det (vielse af homoseksuelle, red.) i Bibelen eller i de lutherske bekendelsesskrifter. Her forstås ægteskabet som et forhold mellem mand og kvinde. Derfor byder min samvittighed mig ikke at deltage i udarbejdelsen af ritualet.«
Karen Sandfær Lysholm har stor forståelse for hans tilbageholdenhed:
»Jeg synes det er helt rigtigt, at man lader det være op til præsterne at sige nej. Jeg har selvværet på den kirkelige højrefløj – og hvis der dengang var nogen, der tvang mig til at gøre noget, der bød min tro imod, ville jeg også nægte. Man skal have lov at lytte til sin tro.«
Højrefløjen
Mens Karen Sandfær Lysholm befandt sig på den yderste kirkelige højrefløj, forstod hun Bibelen bogstaveligt. Hun oplevede det som befriende at være i et fællesskab, hvor man kunne læse alle svar i Bibelen. Det ændrede sig, da hun blev bevidst om sin seksualitet.
»Det er forfærdeligt at være en del af et fællesskab, hvor man betragtes som en synder. Bare det at kigge på en pige betragtede jeg selv som en synd og kæmpede mange års kamp for at ændre på min seksualitet.«
Kampen førte blandt andet til terapi hos foreningen Agape. Målet var at ændre hendes seksuelle orientering. Det lykkedes ikke.
»Den kristne højrefløj i kirken ser kun to løsninger på det at være homoseksuel: at leve i cølibat eller blive omvendt. Jeg kæmpede med mig selv og med Gud, som jeg ikke kunne forstå havde givet mig en syndig seksualitet. Men langsomt gik det op for mig, at jeg på en lang række områder ikke kunne stå inde for den radikale kristne tolkning.«
Karen Sandfær Lysholm betragter i dag sig selv som en del af ’den rummelige del af folkekirken’ og skiftet afspejler sig i hendes holdning til debatten om kirkelig vielse af homoseksuelle. Ikke mindst når det gælder tidligere kirkeminister Birthe Rønn Hornbechs udtalelser.
»Virkeligheden er, at vi er skabt som mand og kvinde, som han og hun, ellers ville verden være øde. Den danske lovgivning er indrettet efter dette naturgivne, at mennesket er to køn,« har Rønn Hornbech bl.a. sagt.
»Argumentet om, at vi er skabt som mand og kvinde, kan ikke bruges som forsvar for, at der ikke skal være lighed. Jeg er på sin vis enig i, at man skal anerkende vores forskellighed – men jeg kan ikke få øje på de kirkelige argumenter for at nægte at vie.
Et andet af Rønn Hornbechs synspunkter lyder:
»Vi har fået en regering, som er parat til at knægte åndsfriheden og se stort på traditionen om at lade trossamfundene være i fred og ikke tyrannisere folkekirken, bare for at få en letbenet ideologi om lighed tvunget igennem.«
Kæmpe skridt fremad
Heller ikke her er Karen Sandfær Lysholm enig.
»Selvfølgelig skal Folketinget og regeringen kæmpe for at præge folkekirken. Det er alle menneskers ret – og selvfølgelig også politikernes. Som menigt medlem af folkekirken forsøger jeg da også at påvirke den efter min overbevisning. Sådan må og skal det være.«
En af de præster, som har støttet regeringen lovforslag, er Ivan Larsen, sognepræst i Skt. Stefans Kirke på Nørrebro. Han har bl.a. udtalt:
»Det er dejligt med en kirkeminister, der spytter ud, og som tør skride til handling i sagen. Der er alt for mange kirkeministre i årenes løb, der har været bange for højrefløjen, som altså ikke fylder ret meget, og for en kirkesplittelse.«
Her er Karen Sandfær Lysholm ikke overraskende enig:
»Vi har diskuteret det her i årtier, og det er altså politikernes opgave at tage en beslutning. Hvis vi er skabt og elsket af Gud, så tror jeg på, at han ønsker, at jeg er, som jeg er. Jeg ser derfor det her lovforslag som et kæmpe skridt fremad for den danske folkekirke.«
 

