Jensens U-vending
LEDER


 PKK er igen elefanten i rummet: allieret med USA – og dermed Danmark – i krigen mod Islamisk Stat (IS). Men er fjendebillede nr. ét i Ankara, USA’s – og Danmarks – NATO-allierede. Det afstedkom en del mumlen på NATO-mødet i tirsdags. Også udenrigsminister Kristian Jensen (V) har mumlet i BT og Politiken om tyrkernes ret til at »forsvare sig mod terror« – men minder dem om, at kampen mod den fæle Islamisk Stat er ’vigtigst’, og at »kurderne i Nordirak er en vigtig allieret i den kamp«.
Vi går ud fra, at Kristian Jensen mener PKK, da Tyrkiet ikke bomber Nordiraks kurdere, og således har han med et fingerknips – eller rettere: en mumlen – ændret dansk udenrigspolitik. Som nu ligner perioden, da PKK blev set som etnisk undertrykte frihedskæmpere mod den stygge tyrkiske stat.
Selv om mands minde er begrænset til gårsdagens tv-nyheder, husker nogle stadig postyret, da et PKK-medlem fra Nørrebro, Kemal Koc, i 1996 blev anholdt i Ankara. Ambassaden satte døgnvagt på sagen, og SF sendte Villy Søvndal, Enhedslistens Søren Søndergaard og Institut for Menneskerettigheders Klaus Slavensky til retshandlingen i Ankara.
Siden lagde Anker Jørgensen sig ud med sin gamle ven, Bülent Ecevit, da han insisterede på at besøge Leyla Zana, den fængslede kurdiske politiker, i hendes celle. Fra Radikale Venstre og udad havde PKK bred støtte i Folketinget, hvor de borgerlige var mere indifferente.
Indtil 6. april 2002, da statsminister Anders Fogh Rasmussen (V) var i Tyrkiet og erklærede, at PKK’erne burde komme på EU’s terrorliste.
Det kom de så senere. Og i 00’erne, da Tyrkiet var stuerent med en EU-ansøgning, var PKK ikke længere frihedskæmpere, men terrorister. Det gav barokke udslag, som da tyrkernes støtte til Foghs NATO-chefjob, blev betinget af et dansk løfte om at lukke den kurdiske tv-kanal ROJ-tv. Eller da 10 kurdere i august sidste år, da danske F-16-fly gik på vingerne for at bombe IS, stod tiltalt ved Københavns Byret for ulovlig indsamling til terrororganisationen PKK. De blev til alt held frifundet.
Nu vil den konservative Naser Khader have fjernet PKK fra EU-terrorlisten. Tiderne skifter – også hos borgerlige.

