Farvel til Gaddafi — velkommen til det nye arabiske forår
Libyens første skridt til frihed blev taget af Gaddafi. Det næste blev taget af NATO. Nu er det op til libyerne at nå helt i mål


 Moammar Gaddafis død er mere end blot et dramatisk farvel til en tyran. Meget mere. Det er en æra, der slutter. Gaddafi er en af de sidste store excentriske skikkelser i Den tredje Verden. Yasser Arafat er væk, og Cubas Fidel Castro og Nelson Mandela er ikoner, der bevæger sig mod livets aften.
Det var i 1969, den kun 27-årige løjtnant greb magten ved et militærkup og derefter fastholdt Libyen i sit jerngreb i 42 år.
Libyen efter Gaddafi er ikke kun et smadret fallitbo. Det er også et befriet land, og det har ikke mindst Gaddafi æren for. Han gjorde den tidligere italienske koloni til et selvstændigt arabisk land, udviste udlændinge og gjorde arabisk til landets officielle sprog. Han åbnede olieæraen ved en aggressiv afpresning af de internationale olieselskaber. Dermed begyndte de voldsomme olieprisstigninger, der i efteråret 1973 lagde danske landeveje øde, da benzinen blev dyr.
De 42 år har med andre ord ændret Libyen dramatisk. Fra at være et øde forblæst ørkenland med knap tre millioner indbyggere, er det i dag kendt over hele verden. Og takket være de enorme olieindtægter er Libyen blevet et moderne samfund.
NATO afgørende
Men prisen for de nu seks millioner libyere har været høj. De har været underkastet et voldeligt og tyrannisk diktatur — ligesom de fleste lande i den arabiske verden er det i større eller mindre grad. Billederne fra Sirte af den faldne tyran, der bliver slæbt blødende gennem støvet, er det klassiske billede af en despots endeligt. Men det interessante ved Gaddafi-styrets undergang og Libyens officielle befrielseserklæring lørdag er de store perspektiver, det rummer for Det Arabiske Forår.
Man behøver blot at forestille sig, at det var lykkedes Gaddafi at slå oprøret ned. Vi ved i dag, at oprørerne stod magtesløse over for Gaddafis professionelle hær. Afgørende blev, at FN vedtog en resolution, der gav NATO — og dermed danske bombefly — adgang til fire måneders metodiske bombetogter over Gaddafis byer. Uden NATO's hjælp ville Libyens arabiske forår for længst være visnet.
Tænk blot på i fredags, da Gaddafis konvoj med hærchefen og sønnen Muntasim var ved at undslippe de forfølgende oprørere. Franske kamphelikoptere greb ind og beskød den fra luften.
De fleste i konvojen blev dræbt på stedet, Gadaffi flygtede og først derefter indhentede og myrdede oprørerne ham. Uden NATO's hjælp kunne det igen være lykkedes Gaddafi ikke blot at undslippe, men at begynde en ny krig mod oprørsstyrkerne i nord fra 'befriede områder' i det sydvestlige Libyen.
Isvinteren lurede
Det Arabiske Forår fik en lykkelig og hurtig udgang i Tunesien og Egypten. Men så gik det i stå. Libyernes afgørende kamp mod Gaddafi-styret trak ud. Med Gaddafis død er Nordafrika fra Tunesien til Cairo 'befriet'. Libyen er nu blevet en del af en arabisk revolution.
Var det ikke sket, ville signalerne til Syriens præsident Bashar Assad og de øvrige tyranner have været ganske anderledes, nemlig: Hold fast. Vi skal gøre Det Arabiske Forår til en isvinter! Vi giver os ikke.
Vesten og Europa er med NATO's indgriben i Libyen for alvor blevet en del af den store befrielsesbølge, der skyller gennem Nordafrika.
Vi ved alle, at der ikke kommer øjeblikkeligt demokrati i 'befriede' Tunesien, Libyen og Egypten. Men der bliver valg — for første gang forhåbentlig helt frie valg. Vi kan i bedste fald håbe, at det udmønter sig i en ny retsorden, hvor demokratiske principper vinder.
Det ville i sig selv være et enormt skridt frem. For det vil betyde, at 'undersåtterne' er blevet til borgere'. Det er det originale ved Det Arabiske Forår. Det var en frihedsbølge, der kom nedefra. Det var ikke påtvunget ovenfra. Det var folkets stemme — som vi har for vane nu at kalde 'den arabiske gade' — der skabte historie. Præsidenter og premierministre er blevet sendt i fængsel, i eksil eller skudt som Gaddafi. Intet bliver helt mere som det har været før.
Paria
Da jeg mødte Moammar Gaddafi første gang, var han 31 år gammel og fyldt med drømme om at befri den arabiske verden i ånden fra Egyptens Gamal Abdul Nasser. Han rullede perspektiver op, om at Libyen og araberne ikke skulle finde sig i USA's og Sovjets dominans. Man skulle gå en tredje vej og følge hans anvisninger i den lille grønne bog, som han selv havde skrevet.
Det var i 1973. Senere forsøgte Gaddafi med terror og bomber at skaffe sig indflydelse og respekt. Han opnåede det modsatte. Her begyndte hans deroute fra de store syner og frihedsdrømme. Han blev Mellemøstens paria. Gaddafis visioner endte i en sørgelig stribe af kriminelle voldshandlinger, som f.eks. bombningen af det amerikanske Pan-Am fly over Lockerbie, der for alvor gjorde ham hadet i USA. Amerikanske kommentarer udtrykker lettelse over, at han nu er væk. Hvad der kunne have været en smuk og blivende indsats i verdenspolitikken, som f.eks. Nelson Mandela's satsning i Sydafrika, sluttede for Libyen med Gaddafis dødsspiral.
Men det var også en voldelig epoke. Da jeg forlod samtalen med Gaddafi tidligt på morgen i februar 1973, skulle jeg flyve til Cairo med formiddagsflyet. En pludselig mødetermin med Libyens olieminister fik mig til at ændre afrejsen til et fly senere på dagen. Det viste sig at blive mit held. Det fly, jeg først var booket på, forvildede sig ind over den israelsk besatte Sinaiørken og blev skudt ned. Samtlige passagerer blev dræbt.
Næste dag i Cairo deltog jeg i den store begravelsesceremoni på Tahrirpladsen. Grænsen mellem liv og død er smal og uransagelig.
Håbet nu er, at det lykkes oprørerne og Gaddafis tidligere tilhængere at finde en ny middelvej. Det vil være begyndelsen til et sandt libysk forår. En ny begyndelse for den arabiske verden. Exit Gaddafi. Velkommen til et friere Mellemøsten.
 
Jens Nauntofte er foredragsholder, journalist og forfatter

