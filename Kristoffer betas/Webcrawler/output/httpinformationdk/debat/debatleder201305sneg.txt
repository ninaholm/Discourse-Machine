Snegle og hvirveldyr
LEDER


Mens bevægelsen mod homoseksuelt ægteskab ’Manif pour tous’ søndag samlede over en halv million mennesker til demonstration i Paris, vandtla vie d’Adele– en film om to kvinders lidenskabelige forhold til hinanden – De Gyldne Palmer i Cannes.Det gjorde den med en jury med Steven Spielberg som præsident: Han udtalte, at det intet havde at gøre med den politiske situation i Frankrig.Det er blevet sagt om dette års filmfestival i Cannes, at den havde med familie at gøre. Som var der noget, der ikke havde med familie at gøre. Når en mor i Nicolas Winding Refns ekstremt voldelige film,Only God Forgives, opfordrer til mord og hævn på tværs af kontinenter, kunne man vel også kalde det en familiehistorie. Tænker man bredere, rider alle de ensomme cowboys gennem filmhistorien med rodede familieforhold. Det skrives der nok en stor bog om en dag.Men i søndags faldt forestillingerne så meget sammen, som de gør så sjældent, at man ikke et øjeblik ville finde det troværdigt, hvis det skete i en film. Eller rettere, man ville tro, at det var løgn og afvise det som ren Hollywood og langt ude i skoven: Tunesisk-franske Abdellatif Ketiche vandt guldpalmen for sit portræt af et lesbisk kærlighedsforhold, samme dag som endnu en kæmpe demonstration mod homoseksuelt ægteskab vandrede gennem Paris. Loven, der giver homoseksuelle ret til at gifte sig på lige fod med alle andre, er ganske vist vedtaget. Alligevel førte Frigide Barjot, den til katolicisme nyomvendte leder, under sit pseudonym sine antitropper gennem Paris for som en anden og noget sølle Jeanne d’Arc at redde landet.Frankrig er et land, som trods revolutionstradition stadig holdes oppe af en stærkt autoritær rygrad. Da hovedet blev kappet af kongen, overtog ’republikken’ efter et par kejserlige parenteser de fleste af regalierne. Flid, dygtighed og arbejde har knyttet sig til syndsforladelsesregistret i Frankrig. Man skal fortjene at blive til ’noget’. Og så er der familiepolitikken. I Frankrig tager den hellige almindelige skole gratis imod børn, fra de er renlige, det vil sige knap tre år gamle. Skatteprocenten er direkte proportional med antallet af børn.Ser man lidt frem i tiden, står Frankrig her langt stærkere end Tyskland i den sørgelige europæiske konkurrencetilstand. Frankrig er simpelthen stadig i allerhøjeste grad bygget op på billedet af far, mor og børn – et uægte barn mellem katolicisme og republik. Grundigt vedligeholdt gennem de tusind små love et land er gjort af.Det er op mod denne ’far, mor og børn’-rygrad, at homoseksuelle ægteskaber virker så truende. En særlig udbredt opfattelse af psykoanalyse har underbygget et billede, der efterhånden er hårdt som sten. Der skal en mor og far til for at få børn, så sikkert som i det gamle testamente. Men der er andre måder at skabe rammer for små mennesker, der kommer til verden.Og de kære franskmænd havde ikke forudset, at der kom noget nyt fra Vesten.Da Spielberg blev formand for juryen i Cannes, blev de elitære franskmænd nervøse for, om det hele nu ville blive for ’poppet’. Men juryens valg af vinder viser faktisk især noget om Spiegelbergs oversete dybde.For Spielberg viser så smukt, at der kan være andre måder at kysse på. At der er andre måder at holde fast i end det, der er rygradden i det franske samfund. Som snegle for eksempel. Man kan være snegl i stedet for hvirveldyr. Hvis man vil forstå guldpalmen i Cannes, skal man huske på, at Spielberg er mester i at lave Art house-film under populært dække. Den store angst for moderen er i Dødens gab. Man er angst for at blive kastreret, hvis man begiver sig ud i det store hav. Meget overset er moderens positive rolle i A.I: kunstig intelligens. Lige meget hvor kunstig man er – barnet er her en robot – så ender man med at sidde på havets bund med et lille lys i sig, hvis mor bliver væk. Skal vi tilføje, at man er blevet fordømt til havets bund på grund af broderhad?Spielberg er en overset von Trier i Cannes-sammenhæng – bortset fra at være udvalgt som juryformand. Det er i meget stor kunstnerisk forstand, at Spielberg har undersøgt, hvad det vil sige at være et barn, der er landet på denne planet. Hvad adoption er. Og måske også, hvad det virkelig farlige er. For længe siden bad Spielberg os om at tænke os om. I den forstand var der intet tilfældigt i, at han søndag uddelte en pris til kærligheden – også i homoseksuel form – samtidig med, at Frigide Barjot førte fjendske tropper frem i Paris.
