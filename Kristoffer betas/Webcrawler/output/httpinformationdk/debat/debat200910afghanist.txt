Afghanistan-krigens tre fejlslutninger
Skal alle de store forhåbninger til Barack Obamas regeringstid ende i en blodig afghansk grøft fyldt med lig?


 Obama skal i disse dage  beslutte sig for, om han vil lytte til sit folk og til Afghanistans folk. Eller til sine generaler. Ifølge Washington Post mener 51 procent af amerikanerne, at krigen »ikke er værd at kæmpe«. I den anden ende af kanonløbet er 77 procent af afghanerne imod USA's luftangreb og vil kun acceptere fortsat amerikansk tilstedeværelse i deres land, hvis målet er at yde genopbygningshjælp, viser en meningsmåling fra BBC.
Heroverfor står en lille klike i USA's militær, der ønsker at udvide kampzonen. General McCrystal siger, at får han blot 40.000 ekstra soldater, skal det nok lykkes - omsider - at få »knækket ryggen« på både Taleban og al-Qaeda.
Hvilken af disse anbefalinger bør præsidenten følge?
Der er klare risici ved at indsætte yderligere 40.000 maskingeværsvingende soldater i et land, de ikke forstår, for at rydde store områder for oprørere, som ligner civile til forveksling, og etablere kontrol over steder, som aldrig i deres historie har været kontrolleret af en  centralregering.
David Kilcullen, general Petraeus' rådgiver i oprørsbekæmpelse i Irak, oplyser at USA's luftangreb over den afghansk-pakistanske grænse har dræbt 14 al-Qaeda  ledere, men også kostet over 700 civile liv. Han siger: »Det er to procents succes og 98 procents følgeskader. Det er ikke moralsk holdbart.«
Dermed er vi tilbage i det fra Vietnam så kendte paradoks: Jo flere bad guys, du slår ihjel, desto flere bad guys er du nødt til at dræbe.«
Der er en potentielt større fare på færde her. Generel Petraeus vil drive Taleban helt ud af Afghanistan. Men skulle det lykkes, vil de blot søge mod Pakistan - som har atombomber.
Kun 100 krigere
Argumentet for at videreføre og eskalere krigen i  Afghanistan hviler på tre præmisser, som ved nøjere analyse viser sig at blive til afghansk støv.
Første argument: Vi må fratage al-Qaeda muligheden for militærbaser i Afghanistan, ellers vil de bruge dem til nye angreb mod os, og så risikerer vi et nyt  11. september.
Sandheden er, at næsten alle jihad-angreb mod vestlige lande er planlagt i vestlige lande. Terrorangreb forudsætter ikke adgang til træningsbaser eller avanceret logistik. 11. september-grusomhederne blev planlagt i Hamburg og Florida af 19 saudiarabere, der kun behøvede at vide, hvordan man bruger hobbyknive og styrer et fly. 7. julibomberne i London blev planlagt i Yorkshire af unge briter, der lærte hvordan man fremstiller bomber på internettet. I sidste uge blev en jihadist arresteret i den berygtede jihad-base, Dallas, Texas og sigtet for planer om at sprænge en skyskraber i luften.
Ifølge general Jim Jones, USA's nationale sikkerhedsrådgiver, er der for tiden blot 100 al-Qaeda-krigere i Afghanistan! Men ikke fordi krigen virker. For Taleban eller Taleban-loyale krigsherrer kontrollerer 40 procent af Afghanistan og kan anlægge så mange træningslejre, de vil.
Selv hvis Kabul-regeringen kunne udstrække sin myndighed til hele landet  og lukke alle lejre, findes et dusin andre fejlslagne stater, hvor al-Qaeda uden videre kan slå teltpælene ned. CIA-chef Leon Panetta erkender da også, at »Somalia og Yemen er potentielle al-Qaeda-baser i fremtiden«.
Kan USA besætte hver en fejlslagen stat i verden i årtier fremover?
Hjælpe kvinderne
Der er tusindvis af Taleban-krigere i Afghanistan, men ifølge amerikanske efterretningsrapporter (citeret i Boston Globe), er 90 procent af dem stammefolk, som kun bekæmper USA, fordi de ser det som en  besættelsesmagt. De har  ingen mål uden for Afghanistans grænser.
Andet argument: Ved at blive i Afghanistan forbedrer vi afghanernes menneskerettigheder - især kvindernes. Ingen tvivl om, at Taleban er en af de mest modbydelige bevægelser i verden. Taleban vil nægte piger skolegang, fængsle alle kvinder i deres hjem og straffe dem at udtrykke deres seksualitet, ja bare for at lade sig voldtage. Taleban har flere gange forsøgt at myrde min veninde, Malalai Joya, fordi hun er valgt til parlamentet på et politisk program om, at kvinder skal behandles som mennesker og ikke som kvæg.
Men som hun sagde til mig i sidste måned: »Jeres regering har erstattet Talebans fundamentalistiske regime med krigsherrernes fundamentalistiske regime. Uden for Kabul er et ondartet Taleban, som håndhæver sharia, erstattet af ondartede krigsherrer, der håndhæver sharia. For kvinder er situationen så katastrofal som under Taleban-styret.«
En hvilken som helst afghansk præsident vil altid kun være borgmester i Kabul. Uden for hovedstaden ligger et hav af krigsherrer, som er lige så modbydelige over for kvinder som Mullah Omar. Er den forskel værd at kæmpe og dø for?
Bygge skoler
Tredje argument: Trækker  vi os tilbage, vil det være en stor sejr for al-Qaeda. Terrorbevægelsen vil blive revitaliseret og på ny brede sig over hele verden. Men læs engang, hvad Osama bin Laden i november 2004 pralede med over for sine disciple: »Alt, hvad vi behøver at gøre, er at sende to mujahideen-krigere til det fjerneste østlige punkt og lade dem hejse en fane, hvorpå står skrevet al-Qaeda, og straks vil generalerne haste derhen. På den måde kan vi påføre Amerika menneskelige, økonomiske og politisk tab - uden at de opnår noget af betydning til gengæld. Denne krig vil styrke al-Qaedas rekruttering i hele verden og med tiden bringe Amerika til fald,« pralede han.
Jo, der er en reel risiko ved en tilbagetrækning, men større er risikoen ved at blive. En blodig optrapning af krigen vil snarere give ny næring til jihadisme end det modsatte.
Hvis Obama vil denne modbydelige fanatiske bevægelse til livs, ville det være klogere at bruge de hundreder af milliarder af dollar, han for øjeblikket spilder på at jagte hundrede krigere i de afghanske bjerge til at styrke politi- og efterretningsarbejdet samt til at opbygge et netværk af sekulære skoler over hele Pakistan og andre urocentre i den muslimske verden, så forældre her kan tilbydes et alternativ til de fanatiske madrassaer, der avler kanonføde til bin Laden. Det amerikanske folk vil være langt sikrere, hvis verden ser USA bygge skoler til muslimske børn i stedet for at kaste bomber på dem.
Med sin forbløffende  veltalenhed kan Obama forklare, at bestræbelserne på at besejre al-Qaeda med hundredtusindvis af besættelsestropper og førerløse missilfly svarer til at behandle kræft med en blæselampe. Ih, hvor ville den Nobelpris så være fortjent.
© The Independent og Information
Oversat af Niels Ivar Larsen

