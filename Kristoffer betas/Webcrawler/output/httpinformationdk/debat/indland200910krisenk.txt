Krisen kradsede debatten i gang i Folketinget
Hvordan kommer Danmark bedst igennem den økonomiske krise? Det var det centrale spørgsmål under Folketingets åbningsdebat, hvor en hemmelig  asylaftale og de slemme unge dog også dukkede op
Socialdemokraternes leder var for en sjælden gangs skyld på talerstolen under gårsdagens åbningsdebat. Den anledning brugte hun til at slå et slag for at hæve afgifterne på biler, sprut og cigaretter og sætte gang i flere offentlige investeringer for at få flere i arbejde


 »Alle kan regne med en plads på livets solside, hvis de arbejder hårdt, passer deres pligter, svarer enhver sit og opfører sig ordentligt,« lyder det fra Venstres politiske ordfører Peter Christensen, der som den første træder op på talerstolen under Folketingets daglange åbningsdebat i går. Det er især de unge, der skal opføre sig ordentligt. Og vælge rigtigt skal de også huske.
»For at vælge - og vælge rigtigt - må de unge vide, hvad der er rigtigt. Det kræver først og fremmest ansvarsbevidste forældre. De unge har brug for kærlig konsekvens,« lyder det fra den 34-årige Venstre-mand.
Hvad der er rigtigt og forkert for de unge, er der imidlertid delte meninger om i den godt fyldte folketingssal. En af de unge folketingsmedlemmer, Johanne Schmidt-Nielsen fra Enhedslisten, har svært ved at se det kærlige i at snuppe forældrenes børnecheck, hvis de unge ikke møder på arbejde eller uddannelse, som regeringen netop har foreslået.
»Mener regeringen, at det er de unges ansvar, at ungdomsarbejdsløsheden eksploderer? Kunne man forstille sig, at regeringen skulle straffe sig selv i stedet for at straffe de unge,« lyder spørgsmålet fra Johanne Schmidt-Nielsen.
Men Peter Christensens svar handler mere om klimaaftalen, indtil Schmidt-Nielsen gentager spørgsmålet.
»Vi ønsker, at alle unge skal tage imod tilbud om at uddanne sig eller arbejde. Vi vil ikke have en situation, hvor unge mennesker ikke laver noget. Hvis vi skal nå målet om, at 95 pct. af en ungdomsårgang får en uddannelse, så kræver det den her sanktion over for forældrene, hvis de ikke hjælper de unge,« siger Peter Christensen.
Økonomien
SF's formand Villy Søvndal har svært ved at se, hvordan Venstre vil forklare de mange tusinde fyrede medarbejdere på Lindø-værftet og slagterierne i Vestjylland, at hvis bare de arbejder hårdt, så får de en plads på livets solside.
Peter Christensen er ikke upåvirket af den stigende ledighed, som efter alt at dømme kommer til at stige yderligere næste år:
»Det glædelige er, at 70 procent af de ledige kommer i arbejde igen efter kort tid, men regeringen tager selvfølgelig situationen alvorligt og vil gøre, hvad den kan for at afbøde konsekvenserne af krisen.«
De radikales leder Margrethe Vestager undrer sig over den melding på baggrund af alle tegn på krise i form af faldende vækst, stigende arbejdsløshed og underskud på de offentlige finanser.
»Vi gør, hvad vi kan. Det vækker bekymring, hvis det er, hvad vi kan præstere,« lyder det retorisk finpudset fra Margrethe Vestager.
Venstres ordfører beder som svar, at »Vesterager skal komme ned fra den høje stol.«
Hemmelig plan
Så er det Socialdemokraternes leders tur på talerstolen. Helle Thorning-Schmidt taler især om S og SF's store plan for den danske økonomi: 'Fair forandring'. De to store venstrefløjspartier ønsker at hæve afgifterne på biler, sprut og cigaretter og sætte gang i flere offentlige investeringer for at få flere i arbejde.
Pia Kjærsgaard (DF) byder hende velkommen på talerstolen: »Velkommen som ordfører. Det er en fornøjelse, at se fru Helle Thorning på talerstolen. Det sker ikke så tit.«
Dansk Folkepartis leder vil dog hellere høre om Socialdemokraternes holdning til nedsættelsen af den kriminelle lavalder, som ifølge fru Kjærsgaard vil give børn og unge bedre rettigheder for at få deres sag bedømt af en dommer.
Helle Thorning undrer sig over, at det nu er for børnenes skyld, at den kriminelle lavalder skal sænkes, selv om flere eksperter advarer mod, at det vil øge kriminaliteten.
Venstre er mere interesserede i at høre om oppositionens 'hemmelige plan' for asylpolitikken. Idéen kommer fra en udtalelse fra Margrethe Vestager til pressen.
»Hvad er det for ændringer af asylpolitikken, I har aftalt med de Radikale,« spørger Peter Christensen (V).
Reglerne for asyl skal ikke ændres, bedyrer Helle Thorning-Schmidt, men asylansøgere, som irakerne i Brorsons Kirke, skal behandles ordentligt.
»Vi vil bygge mennesker op i stedet for at nedbryde dem ved at give asylansøgere lov til at arbejde og bo uden for asylcentrene efter et halvt år,« forklarer Helle Thorning-Schmidt og minder Venstre om, at det jo også for dem handler om at bestille noget.
Karsten Lauritzen (V) vil høre, hvad den hemmelige asylaftale indeholder.
»Ordføreren er på vej med sin egen konspiratoriske plan, men der er ingen aftale,« siger Helle Thorning igen.
Hvorefter Eyvind Vesselbo (V) påpeger: »Vi har endnu ikke fået svar på, hvad der står i den hemmelige aftale.«
Og så bliver tonen skarpere fra den socialdemokratiske leder:
»Hvem vågnede op og fandt på, at vi har en hemmelig asylpolitik? Jeg kan opfordre Venstre til at holde op med at udsprede usandheder.«
Hjælp til de svage
Pia Kjærsgaard træder til og taler om at hjælpe de svage i samfundet, men også at skride ind med nultolerance og konsekvens, når det gælder de uordentlige unge.
Johanne Schmidt-Nielsen har svært ved at tage DF's snak om at forbedre forholdene for de ældre alvorligt, når partiet samtidig har stemt for regeringens skattelettelser.
»Skattelettelserne vil næste år give en bankdirektør med en løn på 2,5 million en skattelettelse på 140.000 kroner om året. For de penge kunne de ældre få 490 ekstra hjemmebesøg. Hvordan kan det være?«
Pia Kjærsgaard understreger, at det ikke er vigtigt for DF at give skattelettelser til bankdirektører.
»Men vi tror, de skattelettelser vil være med til at sætte skub i dansk økonomi. Og det er det, der skal til, hvis vi fortsat skal have råd til at pleje de ældre og udsatte,« siger Pia Kjærsgaard.


