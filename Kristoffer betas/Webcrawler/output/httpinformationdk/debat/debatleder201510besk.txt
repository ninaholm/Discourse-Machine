Den beskidte dronekrig
LEDER


 Få har omfavnet dronekrigen som den amerikanske præsident Barack Obama. I hans præsidentperiode er det amerikanske engagement på landjorden i både Irak og Afghanistan blevet neddroslet til et minimum, imens de målrettede henrettelser rundt omkring i verden er blevet opprioriteret til et historisk højt niveau.
Ser man på omfanget i f.eks. Yemen, blev der i 2012 rapporteret om droneangreb i gennemsnit hver sjette dag – og frem til august 2015 er flere end 490 mennesker blevet dræbt af droner bare i Yemen.
Obama virker til at have omfavnet dronekrigen af den simple grund, at den er genial rent politisk: Man risikerer selv et minimum, og det foregår i de mest isolerede dele af verden, hvor offentligheden har ekstremt svært ved at få indsigt i, hvad det er, der bliver ramt. Som Obamas tidligere øverste ansvarlige for efterretningstjenesterne, Dennis C. Blair, har betegnet det: »Det spiller godt indenrigspolitisk, og det er kun upopulært i andre lande.«
Meget tyder dog på, at droneangrebene er mindst lige så beskidte som anden krigsførsel – vi hører bare meget mindre om dem. I det første store læk af tophemmelige dokumenter fra den amerikanske dronekrig forsøger netmediet The Intercept nu at ændre på det. Hjulpet af, hvad der ligner en relativt højt placeret whistleblower, fremlægger mediet oplysninger, som rokker ved nogle af de forudsætninger, som krigsførslen hviler på.
For det første er der påstanden om målrettethed og præcision, hvor man hidtil har forsvaret angrebene med, at man kun skyder, når man har en »nær-sikkerhed« for, at man rammer det mål, man er ude efter. Men de nye oplysninger tyder på, at man i den metode, man bruger til at tælle ofre efter et angreb, sørger for, at det bliver en selvopfyldende profeti.
Alle dræbte, som er mænd i den kampdygtige alder, bliver automatisk rubriceret som Enemy Killed in Action (EKIA) og med mindre andre beviser dokumenterer det modsatte, bliver det altså registreret som et legitimt mål.
En oversigt over Operation Haymaker i svært fremkommelige områder på grænsen mellem Afghanistan og Pakistan viser, at man i en fem måneders periode i ni ud af 10 tilfælde ikke ramte sit direkte mål. Frem til februar 2013 havde man haft 35 såkaldte »jackpots«, hvor det specifikke mål blev ramt, mens 200 blev kategoriseret som EKIA. Ikke ligefrem imponerende præcision.
En anden påstand er, at man kun bruger de målrettede drab mod folk, der udgør »nært forestående trusler«. Men dokumenterne viser, at det tager måneder og nogle gange års overvågning at få opsporet og elimineret et mål. Samtidig har angrebene bredt sig fra at have lederskabet i Al-Qaeda og Taleban som mål til at ramme mere lokale militsledere og lavere rangerende mål, som bekrigede den amerikanske besættelse af Afghanistan. Hvordan det hænger sammen med »forestående trusler« er svært at se.
Et tredje meget slående punkt er den store afhængighed af opsnapning og sporing af elektroniske signaler fra dronemålenes radioer, computere og mobiltelefoner. I de egne, hvor USA har dårlige menneskelige efterretninger, stoler man på en blanding af elektroniske signaler fra oprørernes maskiner på jorden og bekræftelser via billeder fra dronernes overvågningskameraer. En absurd dehumanisering af krigsindsatsen, hvor flyvende robotter reelt skyder efter mobiltelefoner, og hvor et signal om, at mobiltelefonen efterfølgende ikke virker, er et tegn på succes.
Oplysningerne fra det første store læk fra droneprogrammet kommer både med banebrydende nye oplysninger, men bakker også op om tidligere ting, der er blevet afsløret af blandt andet New York Times, men som regeringen hidtil har nægtet.
Ligesom Snowden-dokumenterne viser det, hvor stærkt et læk af hård dokumentation i form af dokumenter er, når det kommer til at afdække problematiske sider af forsvars- og efterretningsspørgsmål. Det er reelt den eneste måde at komme uden om både usandheder og hemmeligholdelse af alle nøgledokumenter fra offentligheden.
Kilden til oplysningerne er foreløbig anonym og motiverer selv lækagen på The Intercept:
»Denne oprørende stigning i at sætte folk på watchlister – overvåge mennesker, stable og sætte dem på lister, tildele dem numre, tildele dem ’baseball-kort’, tildele dem dødsdomme uden varsel på en verdensomspændende kampplads – det var helt fra starten forkert.«
Noget som de dokumenter, han nu har lagt frem i offentligheden, ser ud til at bakke op om.

