En duft af bedrag
Omsider har Senatet i Washington vedtaget nye regler for finanssektoren, der giver regeringen mulighed for at holde bedre øje med erhvervslivets udskejelser


 Så skete det endelig. Sidst i maj vedtog det amerikanske senat uden stor ståhej en regulering af finansmarkedet, der af nogle demokrater og af pressen blev fremlagt som en gennemgribende reform af det finansielle system i USA. Efter de blodige kampe om sundhedsreformen virkede republikanerne overvældet af lovtekstens 1.336 sider og for udmattede til at tage kampen op.
Det er ikke så underligt. I de seneste måneder har de haft forfærdelig svært ved at forsvare de store selskaber, der er blevet dygtige til at jokke i spinaten ved enhver lejlighed. Der er en duft af bedrag i luften, som selv konservative republikanere ikke kan ignorere. I april eksploderede en kulmine i West Virginia, hvilket kostede et større antal minearbejdere livet, og straks blev spørgsmål om, hvorvidt ejerne havde begået overtrædelser af sikkerhedsreglerne og bestukket inspektører til at overse dem, rejst.
I maj meddelte justitsministeriet, at den store investeringsbank Goldman Sachs, der var det halve af Obama-regeringens foretrukne bank og virkede immun i forhold til den økonomiske krise, er under anklage for bedrageri. Ifølge anklagen havde Goldman Sachs' bankfolk opfundet indviklede pakker af obligationer og pantebreve, som de selv troede ville blive værdiløse, og solgt dem til kunderne. Derefter har de angiveligt udviklet andre instrumenter til at spekulere imod de værdiløse papirer og solgte disse til andre kunder.
Hævgerrige børn
Og så var der spørgsmålet om olieudslippet i Den Mexicanske Golf. Det var ikke mindst et eklatant eksempel på dårlig timing, fordi det skete lige efter et forslag fra præsident Obama om at øge antallet af off-shore-boringer. Præsidenten undskyldte på tv, at han naivt havde troet på, at BP ville tage alle mulige forholdsregler mod en sådan katastrofe. Disse forholdsregler har andre olieselskaber tilsyneladende været mere påpasselige med at indføre. Ikke alene har udslippet truet millioner af menneskers eksistens langs kysten, men det var også et skræmmende eksempel på et problem, som teknologien har skabt, men ikke er i stand  til at løse.
Og til sidst var der så Grækenland. Da den amerikanske presse fik nys om den europæiske krise, lød de som hævngerrige børn. Det var klart, sagde de, at de amerikanske banker ikke var de eneste, der havde havde spændt sig for hårdt op. Den europæiske velfærdsstat skulle nu til at betale for alle de nydelsessyge år med omsorg for borgerne. En underlig reaktion, men ikke uventet i disse overophedede, fjendtlige tider. Men ingen bemærkede, at de europæiske banker havde taget ved lære af deres forbilleder på Wall Street og også var ved at brænde fingrene.
Hvem skal overvåge?
Så lovforslaget om en regulering af finanssektoren, der stadig mangler at blive vedtaget i kongressen, kom ikke som den helt store overraskelse. Der er så mange vrede mennesker i USA, at regningen nødvendigvis på en eller anden måde skal gives videre. Desværre var lovforslaget også noget af et antiklimaks. De 1.336 sider gør det ikke blot svært at se skoven for bare træer, men det er uklart, hvor effektiv loven egentlig vil være. Selv om lobbyisterne har protesteret, virker Wall Street ikke særlig bekymret.
Visse dele af lovgivningen er ret klare. To nye statslige instanser skal holde øje med finansindustrien, og regeringen vil få beføjelser til at overtage overbelånte banker, også de største, skille dem ad og sælge deres aktiver - ifølge lovforslaget uden omkostninger for skatteyderne. De fleste af de såkaldte »derivater«, de ubehagelige forsikrings- og lånepakker, som fik mange banker til at gå ned, vil blive solgt på et offentligt marked, hvor nogen - det står ikke klart hvem - vil kunne overvåge, hvem der køber og sælger dem.
Uløste spørgsmål
Men det store spørgsmål - hvorvidt bankerne skal deles op i kommercielle enheder og opsparingsenheder, som de blev tvunget til ved indførelsen af Glass-Steagall Act i 1933 - er fortsat ikke løst. Senatets medlemmer er lydhøre over for folkestemningen og har vist sig at være mere radikale end regeringen.
En ukendt senator fra Arkansas, Blanche Lincoln, fik indført en bestemmelse i lovforslaget, der vil tvinge nogle af de største banker til at udskille handel med de såkaldte credit default swaps, som er en af deres vigtigste indtægtskilder, men regeringen fastholdt, at det ikke var nødvendigt. Et par andre senatorer mente ikke, at det endelige forslag var vidtgående nok, og stemte derfor imod.
Vil lovforslaget i sidste ende blive vedtaget? Sandsynligvis. Mens olieudslippet i Golfen fortsætter, er stemningen i landet stadig fjendtlig over for de store virksomheder. Vil lovforslaget beherske den grådighed, der har kendetegnet den finansielle sektor siden Ronald Reagan? Det skal man næppe regne med.
Forudsigelser
Samtidig fortsætter »det økonomiske opsving« med at dele landet op i rige og fattige. Aktie- og ejendomsmarkedet har været på vej op, selv om sammenbruddet i Grækenlands økonomi har fået markeder over hele verden til at slingre som fulde sømænd. Men arbejdsløsheden i USA er fortsat på over 10 procent, og der er ingen tegn på bedring. For nylig fremlagde en artikel i New York Times nogle foruroligende statistikker: Selv om arbejdsløsheden i gennemsnit er på omkring 10 procent, er den på 17 procent blandt afroamerikanere. I december 2009 faldt de hvides gennemsnitlige formuer med 34 procent til 94,600 dollar, mens de sortes gennemsnitlige formuer faldt med 77 procent til blot 2.100 dollar.
Ifølge artiklen er de økonomiske gevinster, som afroamerikanerne har opnået i løbet af de seneste to årtier, næsten blevet udryddet, og i Memphis og mange andre steder er de sorte nu tilbage, hvor de var i 1990. Ifølge en ny rapport fra OECD (Organisationen for Økonomisk Samarbejde og Udvikling), som den liberale klummeskriver Paul Krugman har citeret, er det nødvendigt at skære de offentlige udgifter og hæve bankernes udlånsrente i de næste 18 måneder. Den forudsigelse hører man overalt, og hvis det bliver sådan, vil det betyde fortsat høj arbejdsløshed.
Så selv om loven om regulering af finanssektoren giver regeringen mulighed for at holde bedre øje med erhvervslivets udskejelser, ændrer det ikke udsigterne. I denne atmosfære er det ikke svært at se, hvem der kommer til at lide.

George Blecher er amerikansk forfatter
© Information 2010
Oversat af Mads Frese

