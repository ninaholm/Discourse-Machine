Handlekraft og afmagt



 De leder efter håndtaget. De leder efter det greb, der kan få mennesker til at opføre sig rigtigt og ansvarligt. Regeringen Fogh er tilhænger af både demokrati og personlig frihed. Det kan ingen være i tvivl om. Men man er forfærdet over så mange mennesker i det danske samfund, som vælger at bruger deres personlige frihed helt forkert.
"Betydningsfulde værdier i vores samfund er blevet svækket blandt børn og unge," skrev velfærdsminister Karen Jespersen i en kronik i Politiken i sidste uge. Børn og unge udviser ifølge Jespersen "særdeles negativ adfærd". Deres forældre lever ikke op til deres ansvar og lærer børnene "god opførsel, samfundssind og personligt ansvar". 
Forældrene lader stå til, og børnene gør, som det passer dem. De brænder ifølge ministeren biler af, de bruger grimme ord i skolen, og de gør ikke, som de får besked på. Danmark er et demokrati, men nu har velfærdsministeren sat sig for at opdrage de danske forældre i, hvordan de skal opdrage deres børn. Og hér har ministeren et klassisk budskab: Hun vil genskabe respekten for autoriteter. Da hun var barn, havde man respekt for skolelærere, brandmænd og ambulancefolk. Det har de unge mennesker ikke længere, og derfor kan Karen Jespersen ikke kan finde håndtaget. Hun kan konstatere disciplinkrise og "et skred i normer og værdier", og hun kan registrere, at man ikke bare kan diktere respekt, autoritet og disciplin fra Christiansborg. 
Lene Espersen leder også efter håndtaget. Justitsministeren er rystet over elever, som kalder lærere for 'luder' og 'so', og hun er indigneret over, at 6.000 børn pjækker i 'vidtgående omfang'. Espersen er optaget af de dårlige forældre til de børn, som brændte biler af under demonstrationer for Ungdomshuset. Det er forældre, som regner deres børns hærværk for 'solidaritet'. Men det er det ifølge justitsministeren ikke. Hun vil nemlig også opdrage de danske forældre til at opdrage deres børn ordentligt. Som politisk leder går hun ud og docerer den rette opdragelse: "Hvis børn vokser op uden rammer, ender de med at opføre sig, som de vil, så det handler kun om mig og mig og ikke om fællesskabet."
De bliver egoister, fordi de ikke har lært andet. De er ikke i stand til at begå sig socialt, og ministeren er bekymret for det politiske fællesskab, hvis fremtidens borgere regner hærværk for solidaritet og selvudfoldelse som det højeste mål. Det er ikke bekymringer, som Jespersen & Espersen står alene med. Ifølge en undersøgelse foretaget af Epinion for Information er to tredjedele af de danske forældre bekymret over disciplinkrisen i folkeskolen. Der går dårligt en dag, uden man hører om buschauffører, som trues af passagerer, skolelærere, som er bange for eleverne, og fængselsbetjente, der chikaneres af fanger. Der gives også en mere civiliseret underminering af autoriteterne i velfærdsstatens institutioner: Faglige autoriteter evalueres af brugerne. Borgerne bliver bedre og bedre til at klage, og Berlingske Tidende kunne for et par uger siden afsløre, at flere og flere forældre hyrer advokater til at føre sager mod skolerne, hvis de mener, deres børn ikke er blevet korrekt bedømt og behandlet. Man makker ikke ret og nikker, man fører sager, og man klager. Man vil ikke finde sig i det, ligesom Jespersen & Espersen vil ikke finde sig i, at så mange forældre opdrager forkert, og så mange borgere opfører sig forkert. 
Roden til den såkaldte disciplinkrise er ifølge idéhistorikeren Lars Henrik Schmidt, at autoriteter skal styre børnene på deres selvstyring. Man kan ikke længere diktere deres adfærd. Man skal få dem til selv at vælge at gøre det rigtige. Som Schmidt sagde til Information fredag: "Håndtaget til at udøve disciplin er blevet et indre håndtag." Når borgerne kaldes for 'udenfor pædagogisk rækkevidde', betyder det, at myndighederne ikke kan nå deres indre håndtag. De kan ikke appellere til borgernes selvstyring. Karen Jespersens konklusion i Politiken var, hun ikke længere vil høre på nogen, der siger, at det er 'samfundets skyld'. Det var ifølge Jespersen pladder og offertænkning. Det behøver Jespersen heller ikke høre på, for der er ikke nogen, der taler om 'samfundets skyld' længere. Hun tilsviner en position, som ikke længere gives i den danske debat med samme relevans, som hvis Anders Fogh Rasmussen nu krævede Berlin-Muren jævnet med jorden. Lene Espersens har fat i et andet håndtag: Hun vil tage penge fra forældrene. Kommunerne skal tvinge forældre til at følge deres børn i skolen, og hvis de ikke gør det, bliver de økonomisk straffet. De to ministre i regeringen Fogh lover handlekraft og konsekvens. Men de har ikke andet at byde på end at tage penge fra de svage og tilsvine en position, som ingen længere vil forsvare. Deres torden og trusler, deres løfter om handling og konsekvens er symptomer på det problem, som de siger, de vil løse. De hiver i håndtag, som ikke længere virker. 

