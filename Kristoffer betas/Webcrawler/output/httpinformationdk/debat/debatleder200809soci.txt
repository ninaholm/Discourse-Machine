Socialisme på amerikansk



 Søndag bekendtgjorde den amerikanske finansminister Henry M. Paulson Jr., at den amerikanske regering nu overtager de to realkreditinstitutter Fannie Mae og Freddie Mac. De to pengeinstitutter var i så kolossale økonomiske vanskeligheder, at den republikanske administration fandt det nødvendigt at skride til nationalisering.
Det forekommer næste komisk - og lettere hyklerisk. Det Republikanske Parti har siden begyndelsen af 1980'erne ført an i den nyliberalistiske politik, der kanoniserede det frie marked og al dets væsen som en politisk-økonomisk trosartikel. Under kapitalismens banner har resten af verden fået at vide, at de frie markedskræfters spil var i alles interesse. På internationalt plan har den amerikanske regering - gennem deres dominans af Den Internationale Valutafond og Verdensbanken - opstillet krav til, at udviklingslandene liberaliserede deres økonomier i almindelighed og i særdeleshed den finansielle sektor. 
Argumentet for denne politik var, at der på markedet eksisterer det, som økonomen Adam Smith i 1776 kaldte 'en usynlig hånd', der fordeler goderne til alles bedste. Så vidt teorien. Men i virkelighedens verden er det - tilsyneladende - anderledes. Kun lidt over et år efter, den økonomiske krise ramte USA - og dermed resten af verden - har den amerikanske regering skredet til nationalisering af USA's to største långivere. 
 HYKLERI? JA, utvivlsomt, hvis man er doktrinær. Det er svært at se argumentet for, at skatteborgerne skal betale for kapitalismens fejltagelser. Dem, der investerer på markederne - og pengemarkedet især - klager deres nød, når de bliver beskattet. Men de er åbenbart ikke utilfredse, når staten griber ind og redder et kriseramt finansinstitut. Situationen i USA er som bekendt ikke enestående. I Storbritannien gik finansministeriet og nationalbanken sidste år ind og opkøbte Northern Rock, da denne - Englands femtestørste bank - var på vej ud i økonomisk ruin. Og i Danmark skred Nationalbanken ligeledes ind, da Roskilde Bank var på vej ud over afgrundens klichéfyldte rand. Det er et særtilfælde. I tidligere situationer har finansministerierne herhjemme og i udlandet ikke grebet ind. 
Sidste nationalisering i Danmark skete i forbindelse med Landmandsbankens krak i begyndelsen af 1920'erne. Siden har banker både i ind- og udland fået lov til at gå konkurs. Helt i overensstemmelse med den liberalistiske doktrin, i øvrigt.
MEN DET ER spørgsmålet, om man skal være så skråsikker. Selv om det er hyklerisk af den amerikanske regering - og den danske ditto - at beklage nationaliseringer og statsstyring i andre lande for derefter at benytte sig af dem, kan man argumentere for, at der er økonomisk ræson i, at nationalbanker og finansministerier griber ind. Fannie Mae og Freddie Mac var involveret i 80 procent af de amerikanske huslån. Det er i sig selv en monopollignende situation, der burde have fået alle advarselslamperne til at lyse - og dermed endnu et ankepunkt imod den løsslupne økonomiske liberalisme. 
Men det andet argument for nationaliseringer er, at det ville have skabt uoverskuelige økonomiske konsekvenser for amerikansk økonomi, hvis man have ladet de to banker gå konkurs. Et sådant krak ville med en til vished grænsende sandsynlighed have medført en nedsmeltning af USA's finansielle system. Det ville have haft direkte konsekvenser for udviklingslandene, som har lån i amerikanske banker, og for alle os andre, fordi vores banker, pensionskasser og forsikringsselskaber har aktier i amerikanske virksomheder. Da Henry Paulson - der selv tidligere var bankdirektør - bekendtgjorde overtagelsen, gjorde han et stort nummer ud af det sidste.
VERDENSØKONOMIEN er global. Det var pragmatisk set rigtigt at gribe ind. Uden et indgreb var verdensøkonomien blevet ramt af en krise, der givetvis ville have været så alvorlig som i 1930'erne. Men for at modvirke denne krise har det - igen - vist sig nødvendigt at gøre op med den økonomiske liberalismes forsimplede doktriner. Staten har en væsentlig rolle også i en kapitalistisk økonomi. Det skal politikerne huske på, næste gang de udbreder sig om markedets velsignelser. 
Der er selvsagt langt fra dette til det gamle ideal om statens overtagelse af produktionsmidlerne - som få i dag hylder. Men indgrebet viser, at den store engelske filosof John Stuart Mill havde ret, da han sagde: "Argumentet for den private ejendomsret er intet andet end det fælles vel". 
Da ejendomsretten ikke tjente det fælles bedste i denne situation, var det rigtigt at gribe ind.

