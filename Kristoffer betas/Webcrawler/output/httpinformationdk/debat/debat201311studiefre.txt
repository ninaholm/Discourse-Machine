Studiefremdrift med fleksibilitet



 
	Regeringens studiefremdriftsreform, der skal få de danske studerende hurtigere gennem deres studier, har de seneste dage fået verbale prygl i Informations spalter.

	Danmark må være det eneste land på den vestlige halvkugle, hvor det at være forsinket er en kvalitet i sig selv. I tænketanken DEA ser vi regeringens indsats som rettidig omhu i forhold til de offentlige midler. At vores kandidater er blandt de ældste i OECD, er en decideret samfundsøkonomisk vækstbremse.

	I Danmark stiller vi gratis uddannelse til rådighed sammen med verdens højeste SU. Samfundet kan vel godt forvente, at majoriteten af de studerende som modydelse gennemfører deres uddannelse på normeret tid. Der er brug for en strammere linje, når 85 procent af de universitetsstuderende er et år længere om deres uddannelse, end den er normeret til. Og ja, man godt kan have erhvervsarbejde ved siden af sit studie, uden at det nødvendigvis forlænger det. Forskning fra Aarhus Universitet viser, at man kan have et studiejob op til 15 timer om ugen, uden at det går ud over gennemførslen.

	Vi skal naturligvis have gode dispensationsmuligheder til de studerende, som har et velbegrundet behov for at forlænge deres studie. Ingen bør smides ud af universitetet eller fratages deres SU, hvis de bliver forsinkede, eksempelvis fordi et nært familiemedlem bliver alvorligt sygt. Men unge skal som hovedregel ikke være studerende i længere tid end den, uddannelsen er normeret til.

	De studerende må tage ansvar

	Studiefremdriftsreformen bør gå hånd i hånd med en langt større fleksibilitet fra universiteternes side.

	De studerendes muligheder for at få merit for udlandsophold og studierelevant arbejde bør styrkes markant. Her skal vi være mere fleksible, end vi er i dag.

	Det kræver hårdt arbejde og benhård motivation at læse på universitetet. Universiteterne har ansvar for at sikre de studerende et uddannelsesforløb uden blindgyder og med tydelig erhvervskompetence. Men det er og bliver de studerendes ansvar at gennemføre studierne – og det bør for de fleste vedkommende kunne ske på de normerede fem år.

Stina Vrang Elias, administrerende direktør, tænketanken DEA

