Hov, min gode mand, her må De ikke ’cicle’
Når regler ikke betyder noget, og fremmede mennesker er ligegyldige, så bemærker ingen, hvad der foregår omkring dem – og hvis de gør, så fatter de ikke, hvad der foregår


 Min kæreste og jeg kom til en erkendelse for en uges tid siden: Ingen af os har nogensinde hørt vores forældre tale om, hvor hårdt det er at have børn.
I dag er det som bekendt en umenneskelig prøvelse, selv om vi tilbringer mindre tid på arbejdet og har langt flere elektriske apparater til vores rådighed end dengang i 1970’erne.
Den tanke førte mig videre til en snak med min kloge ven Søren, som kastede en sandhed på bordet: »Da vi var børn, så man aldrig et voksent menneske cykle på fortovet.«
Det er jo fuldkommen sandt, og som Søren argumenterede, så var den generations forældre nok mere optagede af at være voksne forbilleder, der hellere viste deres børn, hvad der var o.k. adfærd, end af at spare et halvt minut på cykelturen.
Det får mig så til at tænke på, hvad der er sket i mellemtiden, siden jeg hver dag ser folk på min egen alder og cykel brage op ad kvarterets fortove, enten tavst sammenbidte eller ivrigt mobilsnakkende. Det kan der være masser af årsager til, men min umiddelbare association siger mig, at især én ting spiller ind: Vi er blevet mere ligeglade med de andre. Altså alle dem, vi ikke lige skal møde på jobbet eller skoleintra, i andelsforeningen eller idrætsklubben, men de andre. De dér folk, hvis primære funktion lader til at være at stå i vejen for vores travle liv.
Vi har alle vennerne inde i vores lille rektangulære 4G-æske, og vi vil sgu hellere hjem og snakke med de gamle studiekammerater over Facebook end at konversere med en totalt fremmed mand, hvis eneste merit er at stå på næsten samme fortovsflise som os selv. Ræsonnementet bag vores daglige opførsel synes at være, at vi har venner nok, og at fremmede folk, der forsøger at fange vores opmærksomhed, er en form for kombineret Jehovas Vidne og Gollum: lige dele tvangssamtale og trussel mod vores besiddelser.
Men hvordan kom vi dertil, associerer jeg så videre. Måske gennem det opgør med autoriteter, der blev skudt i gang i 1960’erne. Man kan sige meget grimt om samfundet dengang, men der var dog regler for, hvordan man agerede i det offentlige rum. Ikke at de altid blev overholdt, men når de blev overtrådt, så vidste tilfældige forbipasserende i det mindste, hvem der var overtræderen. Hvis nogen havde valgt at ’cicle’ på fortovet, så ville alle vide, at sammenstødet var ’ciclistens’ fejl. Tog man opstilling i indgangen til et herværende modemagasin, ville man lette på hatten og undskylde, hvis man blev gjort opmærksom på, at man stod i vejen for andre kunder på vej ind i gesjæften, og smed man affald, ville nogen sige »De tabte vist noget«, og man ville rødme!
I dag tør man jo knap nok påtale nogen af delene, for diskussionen starter (og forbliver, tragisk nok) på et nulpunkt. Fordi reglerne er forsvundet, kan ingen afkode en situation: Ham, der påtaler, at folk står i vejen, kan jo være en værre kværulant, og fodgængeren, der er ved at blive kørt ned af en fortovsbetvingende cyklist, er muligvis en sammensmeltning af de tre værste egenskaber, man kan være behæftet med i december 2015: En sur (1), gammel (2) mand (3).
Med reglerne døde også logikken. Hvis man med dæmpet, høflig stemmeføring beder en cyklist om at undlade at påkøre ens barn, hund eller bedstemor, og cyklisten så skriger ud over halvdelen af kvarteret, at det skal man ikke blande sig i, så er det op til de forbipasserende at gætte på, hvem der er skurken, selv om den ene overholder reglerne, og den anden ikke – for regler er blevet diskutable.
Når regler ikke betyder noget, og fremmede mennesker er ligegyldige, så bemærker ingen, hvad der foregår omkring dem, og hvis de gør, så fatter de ikke, hvad der foregår.
Hvis vi havde en fælles moral for, hvordan man opførte sig i det offentlige rum, og nogle banale regler for adfærd, så kunne det være, folk ville stoppe konflikter i opløbet. Fordi de vidste, hvad man burde gøre og ikke gøre, og hvem der havde undladt at følge banale krav om ikke at genere sine omgivelser med larm og farlig adfærd.
Men igen, det er kun min association. Glædelig 28.12, fremmede!
Sebastian Dorset er komiker. Klummen er udtryk for skribentens egen holdning

