Skuffet



 HER PÅ BLADET hyldes den pluralistiske og demokratiske debatkultur. Det må der ikke være tvivl om. Her gælder ingen kompromiser. Højt til loftet og mange stemmer, sådan skal det lyde. Det er vejen frem, når hver en sten og hvert et argument skal vendes for at afdække virkeligheden så loyalt som muligt.
Men langt nede i avisens sjæl løber også en god, gammel kulturkonservativ åre, der måske nok sådan lidt i hemmelighed altid har glædet sig over noget ved Anders Fogh Rasmussens regering. Ok, han har fået en hård medfart i spalterne over Irak-krig, skattestop, udlændingepolitik og det papirløse forhold til Dansk Folkeparti.
Men der har altid været sådan lidt skjult beundring for det sammenbidte opgør med den forbandede relativisme, hvor alt er lige godt, og "hvad synes du for øvrigt selv?" er det ledende princip, mens det i sidste ende alligevel er prisen på varen, der bestemmer det hele.
Nej, så var det jo et eller andet sted befriende, at kanonerne blev kørt i stilling, visse åbenlyse sandheder udgivet på cd-rom og banket på plads i pensum, mens alle de såkaldte eksperter i råd, nævn og udvalg kunne pakke deres relativistiske smagsdommeri og pladder ned og luske væk. Ikke mere at være i tvivl om.
STOR VAR DERFOR både forvirring og skuffelse, da det kom frem, at regeringen havde sat den kække, rulleskøjtende Bjørn Lomborg på finansloven for ikke bare næste år, men frem til 2013 med i alt 13 millioner kroner fra Miljøministeriets budget.
Her gik man og troede, at regeringen af (næsten) egen drift havde konkluderet, at den menneskeskabte globale opvarmning er vor tids største politiske og menneskelige udfordring og derfor nok alligevel var noget, man hellere måtte beskæftige sig med. 
Væk var derfor for længst Bjørn Lomborgs Institut for Klimavurdering og den forbandede relativisme. I stedet har regeringen nedsat en omfattende Klimakommission, der ganske vist ikke får helt så mange penge som Lomborg. Men alligevel. Statsministeren har sat hele sin prestige - og indtil videre 240 millioner kroner - ind på Klimatopmødet i København til næste år. Det nye superministerium, Klimaministeriet, og ikke mindst superminister Connie Hedegaard (K), slæber internationale toppolitikere rundt på Grønland og viser dem smeltede gletschere og afbrækkede isbjerge for at udbrede budskabets alvor.
Ganske vist har man så i nogle år finansieret Lomborgs institut, Copenhagen Consensus på CBS, men det gik man og troede var en fejl, der bare ventede på at blive opdaget. Information har i hvert fald gjort sit yderste, senest i denne uge, hvor vi lod en af Lomborgs egne eksperter fortælle, at han manipulerer.
Men så dette: At man har skabt en statsfinansieret klimabenægter, der kan rejse rundt i Connie Hede-gaards skygge og fortælle alverdens reaktionære kræfter, at alt, hvad hun siger, er noget vrøvl.
Skuffet. Det er, hvad man er. Det er muligvis et smukt billede på den stolte danske demokratikultur, men det er simpelthen for pluralistisk og relativistisk. Selv for Information. 

