Islamisk Stat er stadig en vinder
LEDER


 Nyheder med Islamisk Stat i orkanens øje vælter ind på nettet i disse dage med meldinger om de fundamentalistiske kalifat-krigeres hærgen i det regionale militære og politiske rum. Det er langtfra altid resultatet af forudskikket planlægning, men krigerne kan smidigt manøvrere mellem lokale magtkonstellationer. I Yarmouk, det palæstinensiske Damaskus-nabolag, var Islamisk Stat ikke kun i samklang med al Qaeda-militsen Jabhat al-Nusra, men ifølge flere kilder også med det syriske regime, der lod IS-krigerne passere uhindret gennem dets kontrolposter. Det bør midt i dæmoniseringen af Islamisk Stat huskes, at Bashar al-Assad er hovedansvarlig for de lidelser, Yarmouks civile gennemgår, og som har stået på siden december 2012, ifølge FN’s hjælpeorganisation, UNRWA, med det dystre resultat, at mindst 200 er døde af sult.
Det er også det syriske regime, der forhindrer civile i at komme væk nu, hvor palæstinensiske militante med tilknytning til Hamas støttet af syriske oprørere kæmper mod Islamisk Stat og Jabhat al-Nusra, mens al-Assad-regimets kampfly bomber i flæng. Med vanlig underdrivelse kalder FN situationen »dybt bekymrende«. Og det afhjælpes ikke af det syriske regimes åbenlyst tomme løfter om at »samarbejde for at forbedre situationen«, som det hed i en udtalelse fra FN-udsendingen Ramzy Ezzedine Ramzy, vicechef for mægleren, Staffan de Mistura.
Men hvad rædslerne i Yarmouk først og fremmest udstiller, er USA-koalitionens fravær af en effektiv strategi, som også danske F16-piloter er statister i. En af gårsdagens nyheder på det globale tv-tapet var den irakiske premierminister, Haider al-Abadis rejse til Washington, hvor han, som han udtrykte det i en soundbite, vil have flere penge og flere våben for at fortsætte offensiven mod Islamisk Stat, der omsider er fordrevet fra byen Tikrit. Hensigten er, at den irakiske hær, støttet af paramilitære shiamilitser (det er nu snarere omvendt!) rykker videre nordpå mod Mosul, hovedbyen i den sunnidominerede Nineve-provins – eller måske mod Anbar-provinsen mod vest, der ligeledes er besat af Islamisk Stat. Det er stadig uklart. Hvad der står klart, er, at Pentagon, det amerikanske forsvarsministerium, har afsat 1,6 milliarder dollar til irakernes træning og udstyr – som er ud over de 26 milliarder, USA har investeret i den notorisk uduelige hær i perioden 2003-12. Hertil kommer en tillægsbevilling på 700 millioner dollar plus de 1,8 mia. dollar, de amerikanske flyangreb mod Islamisk Stat indtil videre har kostet.
Dertil kommer bevillinger – i år 500 millioner og 600 millioner næste år – til udstyr og træning af de syriske moderate oprørere, der er udset til at nedkæmpe Islamisk Stat i Syrien. Træningen skal varetages af såvel USA som Tyrkiet og Qatar, men dels er der tale om 5.000 mand årligt i tre år – svarende til et par procent af den samlede jihad-styrke – dels skændes Tyrkiet og USA om strategien. Tyrkiet vil have et flyforbud mod al-Assad (der angiveligt igen bomber med kemiske våben), hvilket USA har afvist – formentlig med den lunkne bagtanke, at krigsforbryderen i Damaskus bliver en fremtidig allieret. Endelig klager FSA, Frie Syriske Armé, den syriske oppositions-paraplys militære arm, over, at træningsprogrammet ikke er koordineret. Eller som den tidligere rådgiver i Det Hvide Hus, Frederic Hof, knurrede til nyhedsbureauet AP: »Min fornemmelse er, at der ikke er en strategi med henblik på konkrete mål, men at levere talepunkter, der skal skabe indtryk af, at der gøres noget.«
Og jo, der gøres noget, men ikke noget, der forslår. Islamisk Stat har for længst spottet USA-koalitionens afgrænsede engagement i den krig, der angiveligt har til formål at eliminere jihad-organisationen fra planetens overflade. Og jihad-krigerne planlægger derefter. Hårdt presset af shiamilitser og koalitionsfly i Iraks nordlige og østlige områder flytter de mod syd og vest i Syrien, uforstyrret af koalitionens flyangreb. Til Yarmouk, hvor USA hverken har interesse i at hjælpe de kæmpende palæstinensere og syriske oprørere eller regimets styrker – og slet ikke Jabhat al-Nusra, der har etableret sin egen sharia-stat i provinshovedstaden, Idlib. Og jo, Islamisk Stat er svækket i Irak, men langtfra slået. Hvilket jo er USA-koalitionens mål – i hvert fald, når det gælder talepunkter.

