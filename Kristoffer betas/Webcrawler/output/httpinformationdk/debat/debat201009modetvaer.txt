Modet til at være journalist
At kigge kritisk på egen fortid bør være en forpligtelse for ethvert medie. Det behøver man ikke blive fortørnet over, mener DR's kultur-direktør med henvisning til serien 'Jagten på de røde lejesvende'


 Noget af det bedste ved Information er modet til at sætte fingeren på ømme punkter. Det ved jeg, for jeg har indtil for nylig været en del af avisens ledelse. Da jeg skiftede job, var det derfor med en vis bekymring for, om jeg ville være i stand til at genfinde en tilsvarende dedikation andetsteds.
Det var jeg heldigvis. I DR. Her er nemlig nøjagtig den samme type målrettede medarbejdere, der tør stille de nødvendige, men ofte uvelkomne spørgsmål, vel vidende at det kan resultere i verbale øretæver.
Det er DR2-serien Jagten på de røde lejesvende et glimrende eksempel på, hvilket jeg ikke siger for at fremhæve egen fortræffelighed, for programmet var sat i søen, før jeg trådte ind i DR (og jeg har ikke haft det fjerneste med produktionen af serien eller dens redaktionelle til- og fravalg at gøre), men fordi den er et eksempel på god og relevant journalistik.
Seriens ophavsmand og interviewer, Jacob Rosenkrands, har stillet sig den enkle opgave at se på DR med kritikernes øjne og her især de seneste 40 års påstand om, at DR har huset såkaldt røde lejesvende. I den forbindelse har han inviteret en række nuværende og tidligere DR-profiler i studiet og med afsæt i deres gerninger, udtalelser og programvirksomhed inviteret til refleksion. Det gør han i en vedholdende stil, som åbenbart er faldet enkelte af Informations læsere for brystet.
Nutidige betragtninger
Jeg synes imidlertid, at det er værd at erindre, at de udspurgte selv igennem en menneskealder har hørt til de mest robuste, dygtige og kritiske journalister, landet har fostret, hvorfor bekymringen for deres evne til at håndtere en interviewsituation som denne forekommer mig en kende overdreven.
Og de indbudte får taletid. Masser af taletid. Tid til at uddybe, nuancere og forklare, hvorfor det f.eks. var fornuftigt at propagandere for Bader Meinhof i en børneudsendelse, fortælle henført om DDR's lyksaligheder i radioen, eller hvorfor det dengang forekom at være en knaldgod idé at lade sig fotografere sammen med jublende kommunister på en kampvogn, der ruller ind i Saigon i 1975, samtidig med at man var en af DR's markante og derfor forventeligt upartiske profiler.
Sidstnævnte journalist blev ganske vist først fastansat året efter det spektakulære kampvognsfoto, men havde siden begyndelsen af halvfjerdserne leveret talløse indslag til DR. Af lige præcis den grund er det interessant at høre både hans og de øvrige involverede personers nutidige betragtninger over datidens meritter. Ikke for at fælde dom, men for at se en del af DR's egen fortid i øjnene. En fortid, der synes at inkludere en politisering af visse programmer. Ikke en politisering af hele DR, men af bestemte afdelinger og udsendelser, hvor man muligvis havde taget den nuværende dekan på DPU (og daværende adjunkt ved Odense Universitet), Lars Qvortrups ord i bogen Danmarks radio og arbejdskampen fra 1977 lidt for bogstaveligt. Her skriver han, at bogen » ... henvender sig til de socialistiske medarbejdere i DR, som under meget vanskelige betingelser forsøger at yde deres bidrag til kampen for socialismen«.
Fornyet diskussion
En af dem som i serien står ved sin socialistiske tilgang er børneafdelingens daværende souschef, Per Schultz, for det var jo »en meget politisk tid,« som han forklarer. Og det var det uden tvivl, og netop den historie er væsentlig at få frem også for at forstå, hvordan man helt eller delvist kunne deponere sin journalistiske professionalisme for at forfølge politiske dagsordener.
Det er samtidig klart, at Jagten på de røde lejesvende ikke er hele historien om DR, der på lange stræk var et solidt borgerligt foretagende, men det ændrer jo ikke ved, at det er relevant at sætte spot på påstanden om de røde lejesvende. Den har immervæk været en af de mest hårdnakkede myter om DR igennem tiden.
Som direktør for DR Kultur og dermed øverst ansvarlig for produktionen står jeg glad og gerne på mål for den, ligesom jeg helt kan afvise åbenbart frodige rygter om, at den skulle være resultatet af en højreorienteret konspiration vendt mod udvalgte medarbejdere i DR. Det er ingenlunde tilfældet. Det drejer sig blot om vedholdende og kritisk journalistik. Nøjagtig den type journalistik, der også på gode dage bedrives på Information, som da Ulrik Dahlin i artikelrækken 'Fortidens spøgelser' dykkede ned i historien for at se, om der var hold i vedholdende beskyldninger om terroristsympatier på avisen.
At kigge kritisk på egen fortid bør være en forpligtelse for ethvert medie. Det behøver man ikke blive fortørnet over. Tværtimod. Sandheden tilhører jo hverken højre- eller venstrefløjen, men kan måske nærmes med forsigtige skridt, hvis man har modet til at trække fortidens besynderligheder frem i lyset til fornyet diskussion.

Morten Hesseldahl er kulturdirektør i DR og tidligere adm. direktør for Dagbladet Information

