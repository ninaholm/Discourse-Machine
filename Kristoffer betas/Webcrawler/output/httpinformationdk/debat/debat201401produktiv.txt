Produktivitetskommissionen mangler innovationsevne
I moderne videnssamfund udvikles produktivitet gennem kreativitet og innovation. Desværre er det lykkedes Produktivitetskommissionen at frembringe et produkt, der er klinisk renset for netop denne type ideer
Produktivitetskommissionen foreslår, at videregående uddannelser, der fører til lavere livsindkomster, skal have lavere SU.

Produktivitetskommissionen foreslår, at videregående uddannelser, der fører til lavere livsindkomster, skal have lavere SU. Forslaget illustrerer kommissionens tænkemåde, som gennemsyres af et misantropisk og åndløst menneske- og samfundssyn.Rationalet bag forslaget skulle være dels, at de uddannelser, der fører til de højeste livsindkomster, er de mest produktive, dels at jo højere SU, der tilbydes under en uddannelse, des flere lokkes til at søge ind på den.Hvad angår produktivitetsargumentet er der tale om rent teoretisk og doktrinært skoleridt, hentet fra de økonomiske lærebøger. Der læser man, at løn må svare til værdien af det, den pågældende producerer. Ellers vil det ikke være rationelt for virksomheden at udbetale så meget, og hvis den gjorde det alligevel, ville den blive udkonkurreret af mere effektive virksomheder.Men der er ingen empirisk dokumentation for, at det holder generelt. Sammenhængen mellem løn og produktivitet kan måske måles, når der er tale om materiel, standardiseret produktion, hvor man kan tælle antal producerede enheder pr. dag. Men ikke for symbolarbejde, administrativt arbejde og ledelse, og endnu mindre for kreativt arbejde, hvor det handler om at frembringe originale ideer, som ikke er set før. Og det er jo præcis, hvad det handler om, hvis en vidensøkonomi skal være innovativ. Det kan man faktisk også læse i nogle økonomibøger, men åbenbart ikke dem, Produktivitetskommissionen har læst.Men hvorfor skulle det gælde f.eks. for børsspekulanter med tårnhøje indtægter eller bankdirektører, der efter at have kørt deres bank i sænk modtager tocifrede millionbeløb i fratrædelse, at de bidrager mere til samfundsøkonomien end f.eks. en folkeskolelærer, der for en løn, der udgør promiller af børsspekulantens, sørger for, at eleverne får lært at læse? Og hvad med produktivitet i den offentlige sektor? Halvdelen af alle akademikere er ansat i den offentlige sektor. Når økonomerne skal opgøre værdien af det, der produceres i den offentlige sektor, f.eks. centraladministrationen, kan de jo ikke se på den samlede værdi i kroner og ører af det, der er solgt. I stedet opgør man, hvor stor løn der er udbetalt. Værdien af, hvad en departementschef, eller for den sags skyld en økonomiprofessor, har skabt, sættes pr. definition lig med lønnen. Men så er det jo en ren cirkelslutning, hvis man bagefter bruger den høje løn som bevis på produktivitet.Der er således ikke belæg for at bruge livsløn som målestok for bidrag til samfundsøkonomien. Hvad værre er, princippet kommer til at fungere som ideologisk retfærdiggørelse af uligheder, der måske skyldes ulighed i magt og social arv.Blind tillid til incitamenterHvad angår argument nummer to, kan man jo spørge: Hvis man kan lokke de unge til at vælge et fag med høj livsindkomst, f.eks. økonomi, frem for et med lavere livsindkomst, f.eks. filosofi, ved at tilbyde højere SU, fordi pengene trækker, hvordan kan det så være, at livsindkomsten i sig selv ikke kan lokke de unge mennesker til? Økonomer tjener typisk omkring 50 procent mere i deres levetid end en gennemsnitshumanist og har langt lavere ledighedsrisiko. Jeg ved, at mine fortræffelige kolleger på økonomistudiet, som i øvrigt også har befolket Produktivitetskommissionen, har været plaget af svag søgning til deres fag og et stort frafald. Er det, fordi præmien i form af den højere livsløn er for lille? Der skal endnu mere til? Kan vi så ikke få at vide, hvor meget mere SU, kommissionen har beregnet, der skal til for at råde bod på dette? Der skal sikkert mere til end nogle få tusinde kroner om året.Nu ved jeg godt, at man vil svare, at selv om der ikke kan sættes tal på, kan man alligevel regne med, at pekuniære incitamenter altid vil have en vis virkning. Der vil altid være en og anden, der står og vakler lidt mellem at følge det, vedkommende har mest lyst til, f.eks. filosofi, og så et mere sikkert fag, der kan sikre familiens tryghed på længere sigt, f.eks. økonomi. De cirka 10-15 millioner, som økonomer over livet tjener mere end filosoffer, er imidlertid for lille en præmie for at svigte filosofien. Men så opdager han, at SU’en er højere (50.000, 100.000, 200.000 … ?), og det gør udslaget. Måske.Men her kommer så det næste spørgsmål: Har man regnet på de mulige negative virkninger? Det er jo sådan – i hvert fald i princippet – at et lægemiddel for at blive godkendt skal være testet for mulige bivirkninger. Neoliberale økonomer kender stort set kun én medicin: økonomiske incitamenter. De velstillede skal belønnes, fordi de er dygtige til at tjene penge og derfor skal tilskyndes til at gøre endnu mere af det samme, mens de dårligt stillede skal straffes, fordi de er for dårlige og derfor skal ændre adfærd. Men end ikke for dette ene præparat, som er det eneste, man kender, har man oplyst om mulige negative bivirkninger. Det kan være, vi måske får flere advokater, it-ingeniører, økonomi-departementschefer, revisorer, økonomiprofessorer eller læger (dem med høje livsindkomster) ved at lokke flere ind på disse studier med en høj SU, frem for at satse på studerende, der vælger af lyst og interesse for faget. Men det er ikke uden videre indlysende, at dem, vi får på den måde, er bedre, mere produktive og mere innovative, hvis de vælger for pengenes skyld frem for at vælge det, de brænder mest for.FantasiforladtDesværre er det de samme fantasiforladte doktriner fra økonomilærebøgerne, der præger hovedparten af de øvrige forslag, man finder i rapporten. En af kommissionens paroler er »omstilling fra kvantitet til kvalitet«. Det tragikomiske er, at kvalitet overalt i rapporten søges reduceret til kvantitet. Ingen steder finder man forsøg på at definere kvalitet i uddannelser.Man fornemmer, at der ligger en simpel ortodoks markedsfundamentalisme bag tankegangen. Men frembringelse af almen viden og nye kreative ideer af almen værdi er desværre nok det i denne verden, der dårligst lader sig styre af markedet. Mange kunstneriske frembringelser, religiøse ideer og megen overtro lader sig langt lettere faldbyde på markedet end f.eks. undervisning i teorier om Big Bang, Wittgensteins sprogfilosofi, Karl Poppers kritiske rationalisme eller Nils Bohrs atommodel. Alligevel hævder Kommissionen (s. 124), at »den mest direkte måde at belønne kvalitet og relevans er gennem et markedsbaseret system med brugerbetaling«.I moderne videnssamfund udvikles produktivitet gennem kreative og innovative ideer. Det er lykkedes kommissionen at frembringe et produkt, der er klinisk renset for netop denne type ideer. Læser man rapportens små 200 sider, er der ikke én idé, som afviger fra, hvad man kunne forudsige på forhånd, hvis man har fulgt lidt med i neoliberal styringstænkning de seneste årtier; hvis man har læst de kommissionsrapporter, der er fremkommet de seneste år; og hvis man ser på kommissionens sammensætning. Var det ikke på tide at se sig om i andre retninger?Heine Andersen er professor emeritus ved Sociologisk Institut, Københavns Universitet
