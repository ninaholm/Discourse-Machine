SF’s dna – til venstre med indflydelsen
SF skal turde søge magten og indflydelsen – også når den kræver kompromiser, der ikke lever op til idealerne. Kun på den måde kan SF få sin politik igennem. Det mener dagens to kronikører, der her giver deres bud på, hvad der bør være venstrefløjens nye projekt og dermed tegne fremtidens SF
Fire af SF’s nuværende seks ministre ved partiets seneste kongres. Det er vigtigt for parties fremtidige projekt at SF ikke er i hængekøjen men har regeringsmagten, mener Steen Gade og Emilie Turunen

Det kommende formandsskifte i SF giver anledning til at sætte fokus på partiets overordnede projekt. Vi kom i regering – men hvad nu? Et spørgsmål som bestemt ikke kan – eller skal – afgøres af ’eksperter’, men selvfølgelig må besvares af engagerede SF’ere, der har noget på spil, og som derfor skal forme partiets fremtid.SF’s dna gennem partiets over 50-årige historie har været at ligge til venstre for Socialdemokraterne og samtidig insistere på at være et indflydelsesparti. Det betyder, at vi i dag – hvor vi som regeringsparti kan udøve den rolle stærkere end nogensinde – skal være partiet, der er eksponent for en fornyende, indflydelsessøgende, folkelig, reformerende og magtrealistisk venstrefløj. Et parti, der opstiller nye demokratiske, sociale og grønne pejlemærker for vores samfund.SF’s rolle og succesSF’s aktuelle opgave er derfor at tydeliggøre pladsen mellem det socialdemokratiske styrings- og administratorgen og venstrepopulistiske protesttendenser, samtidig med at vi repræsenterer solidt samarbejde i centrum-venstre. I den proces har vi ikke brug for at se mod den hængekøje, der ofte frister dele af venstrefløjen, bare fordi det første år i regering har været svært. Vi skal fremad som sikkert regeringsparti.Alt var ikke bedre i 90’erne eller 80’erne for SF, hvor partiets indflydelse var henholdsvis betydeligt mindre og forholdsvis ringe. Tværtimod har SF – der ellers næsten hver dag spås en snarlig død – i dag det bedre end meget længe. Vi har det næsthøjeste antal mandater i folketinget i over 20 år og mange tusinde flere medlemmer end før Villy Søvndal. Selv de dårlige opinionstal ligger omtrent samme sted, som da Villy Søvndal tiltrådte som formand. Det er klart, at vi har drømme og planer om mere, men vi skal huske perspektivet!En trængt venstrefløjEuropa er i dag politisk næsten helt blåt, men de blå har ingen brugbare svar på krisen – en krise skabt af grådighed, spekulation og borgerlig deregulering. Den absurditet bør give anledning til betydelig selvransagelse på hele venstrefløjen, for venstrefløjen er presset både politisk og tilslutningsmæssigt – også i Danmark, selvom vi gik imod bølgen og erobrede regeringsmagten fra VKO.Efter at Blairs ’tredje vej’ kuldsejlede, opstod der forståeligt nok et idépolitisk vakuum i den socialdemokratiske bevægelse. Blairs udgave af en tredje vej endte blindt uden at kreere nye ideer, reformer eller retninger. Den endte næsten kun som samfundskonserverende. Værktøjskassen til og visionen for det 21.århundrede blev ikke udviklet tilstrækkeligt.Til venstre for socialdemokratierne springer venstreorienterede protestpartier frem over hele Europa. Syriza i Grækenland, Die Linke i Tyskland og Enhedslisten herhjemme er alle gået markant frem. Kendetegnende for disse partier er, at fremgangen overvejende bygger på protest over andre partiers politikker. Meget forståeligt og nødvendigt for protest har også betydning, men protesten kan ikke stå alene. Ingen af disse partier har endnu helt taget ansvaret på sig, men er blevet i deres lune reder.Som en tredje strømning i centrum-venstre forsøger de grønne partier at rejse sig som fornyere, der tør kombinere radikale ideer om grøn omstilling og social omfordeling med konkrete, realpolitiske reformer – og i lande som f.eks. Frankrig og Tyskland forsøger de grønne partier sig som regeringsdeltagende. Problemet med den grønne bevægelse i Europa er, at den endnu ikke helt vil vedkende sig venstrefløjen: I et forsøg på at løsrive sig fra den politiske højre-venstre akse har grønne profiler slået sig op på at være ’forbi’ højre og venstre, ligesom grønne partier har dannet regeringer med højrefløjen. Den grønne bevægelse rummer store potentialer som samfundsforandrende kraft, men bliver i vores optik først en virkelig motor for den forandring, vi ønsker, hvis de investerer i et fælles centrum-venstre-projekt.Venstrefløjen er samlet set i defensiven i Europa. Det er for at komme ud af den position, at vi insisterer på, at venstrefløjen i Danmark og Europa hverken kan leve af gårsdagens sejre eller protest og utilfredshed. Centrum-venstre skriger på partier, som både har viljen til at gå efter indflydelsen, og evnen til at omsætte dette til en ny retning for samfundet og for folk flest. SF er kommet et pænt stykke i den retning – bl.a. med sin sammenkobling mellem grøn og rød politik, mellem jobskabelse og fremtidssikring af Danmark, med tanker om fornyelse af den offentlige sektor.SF’s fremtidsvisionSF skal i de næste år for alvor vise, at vi kan være partiet, der viser vejen for et nyt venstrefløjsprojekt i Europa. Og vi skal vise, at vi også kan føre store dele af den fornyelse igennem i regering. Vi mener, at følgende tre punkter skal være centrale dele af et nyt venstrefløjsprojekt og fremtidens SF: For det første må 2012 blive året, hvor SF for alvor holder op med at være et korrektiv til andre partier. Hverken til højre eller til venstre for os. Vi har en selvstændig grund til at eksistere! Vi behøver ikke at definere os i kraft af det, vi ikke er. Eksistensberettigelsen ligger i at indtage en ledende rolle som venstrefløjens og centrum-venstres fremmeste solidariske og grønne samfundsforandrere.SF må selvfølgelig tage bestik af en ny, presserende virkelighed. Krisen er dyb og langvarig, finanssektoren er alt for indflydelsesrig, velfærdsstaten kan være umyndiggørende, demografien er skæv, den globale konkurrence er hård og de offentlige budgetter er under pres. Her kan man ikke putte sig eller ønske sig væk. Det er nu det gælder! Indsatsen skal bygges op omkring økonomisk omfordeling, muligheder til alle, demokratisering af samfundsøkonomien, en radikal grøn omstilling, nye job gennem bæredygtig produktion, stærke lokale fællesskaber, et opgør med formynderstaten og et stærkt internationalt og europæisk engagement for bl.a. at regulere finanssektoren.For det tredje må SF være konsekvent indflydelsessøgende: Vi vil jo gennemføre vores politik, og vi ved, at regeringsmagten er langt det mest effektive redskab. Derfor mener vi også, at vi som SF’ere skal anskue den aktuelle politik og den forandring, vi ønsker i samfundet, i mere end et ’her og nu’-perspektiv. Eller som Aksel Larsen, SF’s stifter og første formand, formulerede det: »Hvis man har en mening med at deltage i politik, så må det være den, at man vil have indflydelse og magt til at virkeliggøre sine ideer. Hvis man bliver skrækslagen den dag, man får tilbudt del i magten, så hører man til ’nederlagets mænd’. Hvis man ikke er mere fast i overbevisningen om sine synspunkters rigtighed og om, at man vil kunne holde fast ved dem, så bør man opgive politik og give sig til at dyrke kål.«SF skal ikke overlade roret til andre for så at forsøge at påvirke dem. SF skal selv have fat i roret.Hvem skal så bringe vores – og mange andre SF’eres store visioner – ud i virkeligheden? Det skal alle SF’s dygtige og ivrige medlemmer! Og når det gælder valg af SF’s kommende formand er vi ikke er i tvivl: Astrid Krag har fremlagt substantielle og realiserbare bud på SF’s fremadrettede projekt, og hun virker stålsat på, at SF skal lykkes som regeringsparti – både når det gælder indflydelse og tilslutning.Steen Gade er MF for SF og Emilie Turunen er MEP for SF
