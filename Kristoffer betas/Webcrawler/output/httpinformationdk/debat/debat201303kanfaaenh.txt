Kan man få Enhedslisten til at stemme for skolelukninger?
Kan de rød-grønne lægge stemmer til kommunale effektiviseringer for 12 milliarder kroner? Hvem ved – svaret får vi formentlig efter kommunalvalget til efteråret


 Det må have været en lidt underlig oplevelse for Socialistisk Folkepartis 88 repræsentanter ved Kommunernes Landsforenings årlige kommunalpolitiske topmøde i Aalborg i forrige uge. Som traditionen er, samles hvert enkelt parti om eftermiddagen på topmødets første dag, og her har partitoppen mulighed for at møde det kommunale bagland.
Det er der intet underligt over, og det underlige er heller ikke, at SF gennem de sidste måneder igen-igen har været plaget af et uroligt bagland, der har krævet rødere politik fra den nyvalgte ledelse. Nej, det spøjse må have været, at byrødderne kunne kigge rundt i forsamlingen, og så kunne de ellers begynde at gætte på, hvem der ikke vil være til stede, når SF’s kommunale bagland igen mødes i Aalborg om præcis et år. Til den tid har vi nemlig haft et kommunalvalg i november, og her tyder alt på, at partiet vil gå kraftigt tilbage.
Mens der formentlig vil være færre SF’ere til KL-topmøde næste år, kan Enhedslisten med stor sandsynlighed se frem til et boost. I år var partiet repræsenteret med blot otte byrødder ud af de i alt 634 kommunalbestyrelsesmedlemmer, som landet over var blevet udvalgt til at være delegerede. Og hvis ikke der kommer flere stole ind i Laugstuen i Aalborg Kongres & Kultur Center, hvor Liste Ø plejer at holde gruppemøde, bliver der kamp om at få lov til at sidde ned til næste år.
Forleden offentliggjorde Berlingske meningsmålinger foretaget af Gallup fra København, Aarhus, Aalborg og Odense. I alle fire byer er tendensen på venstrefløjen tydelig: SF går tilbage, mens Enhedslisten stormer frem. Læg dertil at alt efter hvilken valgforsker, man spørger, siger tommelfingerreglen, at de landspolitiske tendenser i meningsmålingerne slår igennem med halv- eller tredjedelskraft ved kommunalvalg. Så den burde være god nok. SF’erne svinder ind, mens Enhedslisten svulmer.
Hvor meget er selvsagt svært at sige allerede nu, men de ovennævnte valgforskere spår om en halvering af SF, fordi partiet i 2009 kapitaliserede på relativt gode meningsmålinger på landsplan, mens Enhedslisten snildt kan fordobles.
Får Enhedslistens fremgang så overhovedet betydning for fordelingen af borgmesterposterne? Ikke hvis man spørger fremtrædende folketingspolitikere fra landets store borgmesterparti, Socialdemokraterne, og deres lokale byrådskolleger. Den enighed var der trods alt mellem den socialdemokratiske partitop og det kommunale bagland i korridorerne i Aalborg.
På kommunalt niveau er man ikke så bekymret for Enhedslistens fremgang. Her lyder kalkulen lige frem på, at Ø-mandater kan være sikrere end SF-mandater. Ingen har nemlig fantasi til at forestille sig, at et eller flere af de urutinerede kræfter, som Enhedslisten sandsynligvis får valgt ind rundt om i kommunalbestyrelserne, vil konstituere sig med en borgerlig borgmester. Den slags flirteri prøvede nogle af SF’erne sig med ud på de sene nattetimer rundt om på rådhusene i 2009, men det slog den stærke S-SF-alliance på Christiansborg hårdt ned på. Det mærkede eksempelvis SF’eren Andreas Røpke, da han forsøgte at blive formand for Region Hovedstaden på borgerlige mandater på bekostning af socialdemokratiske Vibeke Storm Rasmussen. Det tillod moderpartierne på Christiansborg ikke.
Den slags »utroskab« tror Socialdemokraterne ikke på, at Enhedslistens lokale kandidater overhovedet overvejer.
Men når der ikke er bekymring for de socialdemokratiske borgmesterposter, viste topmødet i Aalborg til gengæld, at der er bekymring for den politik, der kommer til at blive ført med flere mandater til Enhedslisten i kommunalbestyrelserne. For i korridorsnakken havde både socialdemokrater og borgerlige svært ved at se, hvordan de skal få Enhedslisten til at stemme for eksempelvis skolelukninger eller kommunale effektiviseringer. En anden bekymring er Ø-kandidaternes manglende erfaring fra byrådene. I dag er Enhedslisten kun repræsenteret i 10 kommunalbestyrelser og tre gennem fælleslister. Som en socialdemokrat formulerede det:
»Det bliver noget af en opgave at forklare nødvendigheden af skarp økonomisk prioritering til en eks-kommunist med sokker i sandalerne.«
 
Casper Dall er politisk reporter på Informations Christiansborg-redaktion

