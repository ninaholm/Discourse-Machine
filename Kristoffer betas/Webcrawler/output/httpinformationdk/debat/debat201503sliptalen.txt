Slip talenterne fri



FTF og Akademikerne organiserer mere end 167.000 medlemmer på det private arbejdsmarked. Vores medlemmer er de professions- og højtuddannede vidensmedarbejdere, som er garanter for, at der bliver skabt innovation og vækst i virksomhederne. Men alt for mange, mellem 12-17 procent, er pålagt ansættelsesklausuler &ndash; selv i stillinger, hvor de ikke indtager en særlig betroet stilling.Ansættelsesklausuler forbyder en ansat at tage ansættelse hos en af virksomhedens kunder eller konkurrenter eller at starte egen konkurrerende virksomhed. Ansættelsesklausulen gælder også i en fastsat periode efter, at medarbejderen har forladt virksomheden. Ansættelsesklausuler rammer den enkelte medarbejder hårdt, da klausulen forhindrer den enkelte i at bruge sin viden, knowhow og kompetencer inden for det felt, hvor man ville kunne bidrage bedst. Det er et enormt spild af human kapital, og det går ud over mobiliteten, innovationen og væksten i samfundet.Skal vi som samfund betale så store ofre for at beskytte virksomheder mod konkurrence? Vi sværger jo normalt til fri konkurrence som vejen til vækst. Virksomhederne kan jo bare beskytte sine forretningshemmeligheder og patent- og ophavsrettigheder efter gældende lovgivning, uagtet ansættelsesklausulerne. Desuden kan virksomhederne benytte sig af belønningsinstrumenter, hvis de vil holde på deres nøglemedarbejdere.Politisk viljeI den danske fagbevægelse har vi længe arbejdet for at få fjernet ansættelsesklausulerne. Det var derfor glædeligt at se, at der i den politiske vækstpakke fra juni 2014 var bred opbakning til færre ansættelsesklausuler. Her forpligtede regeringen, Venstre, Konservative, SF, Enhedslisten og DF sig til at stemme for et lovforslag, der skal føre til færre ansættelsesklausuler. FTF og AC foreslår, at virksomheder pålægges en engangsomkostning, når ansættelsesklausulen bliver indgået. Fratrådte medarbejdere skal desuden kompenseres i hele klausulens løbetid. Der kan ikke modregnes i kompensationen. Det skal koste for virksomheden, hvis den vælger at benytte sig af ansættelsesklausuler.Herved bruges de kun i de tilfælde, hvor virksomheden finder, at der er et reelt behov. I dag ser vi desværre, at virksomheder bruger ansættelsesklausuler helt ureflekteret og standardiseret over for alle medarbejdergrupper. Virksomheden skal mærke omkostningerne allerede under ansættelsesforholdet, hvis virksomheden benytter sig af klausuler.Bente Sorgenfrey, formand for FTF og Finn R. Larsen, formand for Akademikerne
