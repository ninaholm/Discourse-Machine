Forskel på overvågning
LEDER


 
	Kinas kommunistiske styre har fået en gave fra Edward Snowden. Washingtons hyppige kritik af Beijings spionage mod egne borgere fremstår pludselig hyklerisk i lyset af hans afsløring af efterretningstjenesten NSA’s omfattende elektroniske overvågningsprogram i USA. Diskussionen handler nu ikke længere om Beijings overgreb mod kineserne, men om Washingtons ditto mod amerikanerne.

	Beijing vil også føle sig retfærdiggjort af, at Snowden har afsløret, at USA hacker mål i Kina – den samme foreteelse som Washington i længere tid højlydt har anklaget Beijing for at udføre mod USA.

	Via sine talerørsmedier kan Kinas regering nu hoppe op på den høje hest. I China Daily lyder det, at »den største trussel mod stræben efter individuel frihed og privatliv i USA er regeringens ukontrollerede magt«. I Hongkong hoverer den Beijing-støttede avis Ta Kung Pao over, at USA har mistet sin »glorværdige kappe som en verdensklasse-beskytter af menneskerettigheder«. Selv systemkritikeren Ai Weiwei mener, at »USA opfører sig som Kina«.

	Nuvel. Washingtons overvågning af egne borgere er stærkt kritisabel – ligesom USA’s hacking af Kina. Jo, amerikanerne har uden tvivl mistet en stor portion troværdighed.

	Men før den kinesiske skadefryd tager overhånd, skal det slås fast, at der er stor forskel på Washingtons og Beijings motivation for at overvåge sine egne borgere. Den ene gør det for at finde terrorister; den anden for at opsnuse og straffe dissidenter.

	At Snowden har afsløret overvågning i USA ændrer ikke på det faktum, at Kina misbruger internetovervågning til at forbryde sig mod menneskerettigheder, og at det bruges som et diktaturs forsvarsmur mod egne borgere – og det fuldstændig uden et uafhængigt retssystems opsyn.

	Snowden anklager den amerikanske stat for at være ’hyklerisk’. Det kan han have ret i. Men det er bestemt også hyklerisk, når en af de største undertrykkere af frihed via sine statsstyrede medier bruger Snowdens afsløringer som anledning til at angribe Det Hvide Hus. USA’s misbrug retfærdiggør ikke Kinas.

