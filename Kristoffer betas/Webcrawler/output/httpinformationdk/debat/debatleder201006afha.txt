Afhængighed



 I USA, der p.t. oplever 'den værste miljøkatastrofe nogensinde', er befolkningen rystet over, hvad afhængigheden af olie har resulteret i. Enorm forurening af havmiljøet, titusinder af arbejdspladser lukket, dramatisk forringelse af økonomien omkring Den Mexicanske Golf. Alt sammen resultatet af, at man for at tilfredsstille den umættelige oliehunger bevæger sig ud på stadig dybere vand i stadig mere risikable udvindingsprojekter.
En ny meningsmåling fra CBS/New York Times fortæller, at 97 procent af befolkningen i Golf-området er vrede eller bekymrede over det, der er sket. På landsplan er ni ud af 10 amerikanere bekymrede over olieafhængigheden. Alligevel kan man ikke holde op. I dag bruger USA mere olie end for både 20 og 30 år siden. Trods det modsætter 51 procent af amerikanerne sig en øget benzinafgift som redskab til at dæmpe misbruget. Og i de hårdt ramte stater langs Golfen ønsker 54 procent sig mere olieudvinding til havs, ikke mindre. Man er ikke kun afhængige af fisk, skaldyr og turisme - også af olieindustrien.
I pagt hermed har lokale politikere talt i kor med de store olieselskaber for at få ophævet det moratorium mod offshore-boringer, som præsidenten indførte efter BP-katastrofen.
»Denne hændelse har været tragisk, uden fortilfælde og ekstremt alvorlig,« sagde BP's stabschef Steve Westwell i forgårs, »men jeg mener ikke, den bør stoppe al fremtidig produktion på dybt vand.«
Sådan taler en dybt afhængig misbruger. Og måske var det også en misbruger, der talte, da dommer Martin Feldman tirsdag gav industrien medhold og ophævede moratoriet. Dommer Feldman ejer således aktier i adskillige offshore-selskaber.
Det Hvide Hus har straks appelleret kendelsen. Spørgsmålet er, om man kan finde en dommer til appelsagen, som ikke er personlig afhængig. Ifølge AP har 58 procent af dommerne i Louisiana, Texas, Alabama, Mississippi og Florida en relation - aktier eller lignende - til olieindustrien.

