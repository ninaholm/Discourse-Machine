En trist fredag for demokratiet
Det er dybt urimeligt og uintelligent, når Folketinget i dag vedtager, at dommere ikke må bære tøjgenstande og andet, der kan tolkes som religiøse symboler


 Hver jul lokkes Bambi til nysgerrigt og noget nervøst at udforske en tilfrossen sø, som imidlertid viser sig at indeholde farer, som Bambis alt for vakkelvorne ben slet ikke kan håndtere.
Når Folketinget i dag beslutter at forbyde dommere at bære tøjgenstande og andet, der kan tolkes som religiøse symboler, så træder vi som samfund i fællesskab på samme måde ud på en glidebane. Den tur på isen kan ende grueligt galt for os. Og meget værre end Bambis relativt ufarlige tur ind i snebunkerne.
'Berufsverbot'
Men i modsætning til Bambi, så vil vi ikke senere kunne påberåbe os, at vi ikke kunne forudse de mulige konsekvenser. Det er Bambis første møde med 'vand, der er blevet stift'. For os er det derimod ikke det første møde med krav til ansatte, som på ingen måde relaterer sig til deres arbejdsopgaver. Vi kender derfor godt farerne. Ikke mindst faren for at ende i en situation, hvor vi begrænser menneskers mulighed for at blive ansat i den offentlige sektor.
Vi kender det blandt andet som Berufsverbot (arbejdsforbud) i det tidligere Vesttyskland, der netop i årtier udelukkede mennesker fra offentlig ansættelse - ikke på grund af religiøs overbevisning, men derimod på grund af politisk anskuelse. Dertil nåede vi heldigvis ikke i Danmark, men det er et skridt ud på glidebanen til religiøst Berufsverbot, som Folketinget desværre tager i dag.
I et demokrati skal de offentligt ansatte over en bred kam afspejle befolkningens sammensætning. Det gælder køn, alder, handicap, etnisk baggrund, seksuel orientering og naturligvis også religiøs overbevisning.
Der er næppe så langt fra at sende dommerne gennem en kemisk pletrensning, der fjerner religiøse symboler og især opløser alle tilløb til tørklædelignende genstande, til at tage andre offentligt ansatte myndighedspersoner som politibetjente, kommunale sagsbehandlere og pantefogder under samme behandling.
Dybt uintelligent
Og derefter ligger de offentligt ansatte, der leverer velfærd og service ansigt til ansigt med borgerne, lige for.
At understøtte en sådan udvikling er ikke bare dybt urimelig, men også uintelligent.
Dybt urimelig, fordi lønmodtagere på denne måde kan dømmes ude, uden hensyn til om de yder den arbejdsindsats og det engagement og har de kvalifikationer, som de får løn for. Ansigt til ansigt-velfærd og -service kræver i sagens natur, at man kan se ansigtet og dermed aflæse den kommunikation, som mimikken udgør. Men der er ingen saglig begrundelse for at antage, at et tørklæde, der tillader aflæsning af social- og sundhedshjælperens ansigt, skulle føre til ældrepleje af ringere kvalitet. En sådan antagelse ville være det rene vrøvl.
Og uintelligent, fordi den offentlige sektor - og ikke mindst de centrale velfærdsydelser i kommuner og regioner som børnepasning, ældrepleje, indsats for svage grupper og sygehusvæsen - i de kommende år skal søge med lys og lygte efter arbejdskraft. Det er ganske enkelt for dumt, hvis vi som samfund på forhånd udelukker kvalificeret arbejdskraft gennem religiøst Berufsverbot.
Og så er det i virkeligheden først og fremmest amoralsk og uretfærdigt, at anbringe bestemte befolkningsgrupper på de offentligt ansattes udvisningsbænk af årsager, som er helt uden sammenhæng med deres kvalifikationer og arbejdsopgaver.
Det kan vi som samfund simpelthen ikke være bekendt. Og det skal de offentligt ansatte ikke affinde sig med.
Dennis Kristensen er forbundsformand for FOA

