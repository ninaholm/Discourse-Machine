Tabubelagt tro
I denne uge vakte det opstandelse, at der er troende mennesker, som foretrækker troende præster. Nærmer vi os overdrevet af tabuer?


 Det har tit undret mig, hvor vrede ikketroende mennesker i Danmark kan blive på mennesker, som tror. I denne uge kom det frem, at selv inden for kirken er angsten for at støde folk på manchetterne så udtalt, at blot ordene »jeg er troende« medfører talebesvær. Årsagen til en heftig debat i Kristeligt Dagblads spalter for tiden er, at menighedsrådet i Mejdal Kirke i Viborg Stift specifikt i et jobopslag søger en præst, som »er troende«. Der er måske dem, der ville tænke, at tro var en nødvendig prækvalifikation for en præst eller en naturlig forudsætning for at kunne udlægge teksten i den danske folkekirke. Lidt ligesom man må formode, at en togfører ved, hvordan den grundlæggende mekanik i førerhuset virker osv.Men sådan er det ikke i Danmark efter sagen om sognepræsten i Taarbæk, Thorkild Grosbøll, der i 2003 afviste troen på en »skabende og opretholdende Gud«. Ifølge rektoren på Pastoralseminariet vil ordet »troende« i et jobopslag skræmme mange nyuddannede præster. »Jeg vil heller ikke bruge ordet troende om mig selv,« siger han til Kristeligt Dagblad og forklarer det med, at det at være troende nemt kan »blive noget abstrakt noget, hvor man skal forholde sig til underlige himmeldyr, engle der kommer ned og Herren, der viser sig.« Og kirkeminister Manu Sareen (R) gav i sin første kommentar udtryk for, at han håbede, at det pågældende menighedsråd ikke havde fået tænkt sig ordentligt om.For at tage debatten om, hvorvidt det er i orden at stille krav om, at en præst skal være »troende«, må man i ’Ekspertdanmark’ diskutere alting forfra: Præsteløftet og hvad tro egentlig er for noget. Andre mener, at Mejdal Kirke kun vil have en præst med rødder i indre mission, selvom formanden for menighedsrådet, Karl Georg Pedersen, betegner kirken som midtsøgende og som en kirke, der gerne vil stå ved kirkens værdier. Hinandens tro er jo noget, vi ikke er herrer over og i den optik er det meningsløst at stille kravet, fremføres det. Og det er selvfølgelig rigtigt. Men måske kunne det, som menighedsrådet i Mejdal Kirke siger, bare oversættes til:»Hejsa. Her foretrækker vi en præst, som køber de grundlæggende principper i den danske folkekirke frem for en hippie, der vil sætte spørgsmålstegn ved alting. Det er vi mest trygge ved.«Men uha. Det kan man ikke sige i Danmark. Man må forstå, at det nærmest er et overgreb på præstestanden. Det grænser til sindelagskontrol og meningstyranni.Der er utvivlsomt mening i nogle af indvendingerne på et højere akademisk plan. Men jeg forstår såmænd godt Mejdal Kirke. Selv foretrækker jeg også præster, som abonnerer på tidsskriftet så at sige.Min egen tro kan jeg ikke forklare på anden måde end at sige, at den har været der, så længe jeg kan huske. Jeg bruger kirkegang til at administrere mit sjæleliv, til at få perspektiv, til at finde ro og mening. At læse i Bibelen giver mig en følelse af forbundethed, som jeg af og til savner. Mere mystisk er det ikke for mig, og jeg både anerkender og respekterer, at vi alle har forskellige måder at finde disse følelser frem i en travl hverdag. Men jeg kommer i kirken for at blive styrket i min tro – ikke i min tvivl som lever i bedste velgående på så mange andre planer.Jeg taler ikke så tit om min tro, fordi den er personlig. Men jeg har ofte oplevet ikketroende være ude af stand til at undlade at kommentere negativt, når de hører, at nogen tror. Den samme skepsis er slet ikke tilstede, når det gælder yogafolket, fastekurene, selvudviklingstrippene eller mindfulnesskurserne. Disse veje er nemlig acceptable og måske endda hippe måder at finde indre ro på, mens vores egen folkekirke for mange mennesker ikke er det.Da en kollega for nogle måneder siden slet og ret betegnede kristendommen som ’tåbelig’ og ’en lortereligion’, kom det derfor ikke bag på mig. Jeg oplever ofte, at ikketroende tager voldsomme ord i brug, når det kommer til kristne i Danmark. Forståelsen for og hensynet til andre religioner synes af og til omvendt proportional med hadet mod kristendommen. Der henvises som regel til de mange forfærdelige ting, der er sket i Guds navn igennem historien og visse steder fortsat sker. Vrangbilleder af religioner og fanatisme skal bekæmpes alle steder. Men at nogle mennesker misbruger troen, skal ikke betyde, at andre ikke kan have gavn af den. Dybest set balancerer vi på overdrevet af tabuer, når kristne ikke længere vil kalde sig selv troende af frygt for, hvad andre dog måtte tænke om det.
Amalie Kestler er politisk redaktør på InformationKlummen på mandag: Annegrethe Rasmussen om YouTube og karriere

