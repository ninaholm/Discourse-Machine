Når viden kun har profit for øje
I morgen befrier vi universitetet ved at overtage det. Universiteterne i dag er topstyrede og primært til gavn for erhvervslivet - viden og uddannelse er blevet gjort til varer. Vi forlanger uddannelser, som er med til at gøre verden bedre - og dermed medvirke til at grundlægge en bevægelse, der skal blive del af en samlet kamp mod markedstænkningen i den offentlige sektor
De sidste 20-30 år er bearbejdning af viden og sociale relationer gradvist blevet en stadigt vigtigere form for værdiskabende produktion - et samfund, hvor også viden og uddannelse bliver til produkter.


 Det har været en begivenhedsrig vinter i Europa. Fra de militante protester i Athens gader over tre måneders besættelse af Barcelonas Universitet og til danske studerendes aktioner til forsvar for SU'en har den samme frustration vist sig; Frustrationen over at de europæiske regeringer under en dyb recession viser den frækhed at bruge skatteydernes penge på at forsøge at holde liv i spekulanternes kunstige bobleøkonomi samtidig med, at der tilsyneladende ikke kan findes råd til basale offentlige investeringer. 
Selv når den økonomiske krise burde føre til en erkendelse af, at markedsfundamentalismen har spillet fallit, fortsætter europæiske politikere med at presse en neoliberal skabelon ned over den offentlige sektor, ikke mindst på uddannelsesområdet. 
I hele Europa kæmper studerende derfor i øjeblikket mod neoliberale reformer; i Danmark eksemplificeret ved den nuværende universitetslov, der har omskabt universiteterne til top-down-styrede vidensfabrikker, hvor "samfundsrelevans" er blevet lig med erhvervslivets interesser.
Videnssamfundets illusion 
Forestillingen om at vi i dag lever i et såkaldt videnssamfund er central for regeringen og har vundet bred anerkendelse i den offentlige diskurs. 
Begrebet videnssamfund bruges ofte af politikere, der ser de frie markedskræfter som samfundets primære drivkraft, og som derfor arbejder hen imod et samfund, hvor også viden og uddannelse bliver til produkter, der kan påklistres en varedeklaration og udbydes på markedsvilkår. 
Dermed bliver videnssamfundet i regeringens retorik til en eufemisme for hvad blandt andre socialfilosoffen André Gorz kalder kognitiv kapitalisme - en kapitalisme, der baserer sig på at skabe profit af menneskers tanker, drømme, begær og ideer. 
Specielt i EU og USA har denne kognitive kapitalisme været på fremmarch de sidste 20-30 år i takt med, at den industrielle produktion er flyttet til Den Tredje Verden: Bearbejdning af viden og sociale relationer er i denne periode gradvist blevet en stadigt vigtigere form for værdiskabende produktion. 
Den kognitive kapitalisme bygger på to institutionelle forudsætninger: den private ejendomsret og profitskabende produktionsenheder. Forskellen til andre former for kapitalisme er blot, at det ikke er materielle produkter, men viden, der gøres til privat ejendom og sælges. 
Hvis viden skal gøres salgbar, må man for det første sørge for, at den ikke er frit tilgængelig for alle. Derfor må der skabes en kunstig knaphed på viden og information, hvilket sker gennem lovsikret privat ejendomsret på viden i form af copyrights.
Knapheden er kunstig, fordi viden som ressource er kvalitativt forskellig fra knappe ressourcer som f.eks. jern, kul eller olie: en mængde viden bliver nemlig ikke mindre af, at man deler den - tværtimod. 
Vi mener ikke, at viden bør kunne monopoliseres. Den tilhører alle og derfor ingen. Den kunstige knaphed på viden har store konsekvenser for langt størstedelen af verdens befolkning. De eneste, der har interesse i at sætte grænser for en spredning af viden, er de, der sidder inde med lukrative patenter og kan hindre resten af verdens adgang til f.eks. god software eller livsvigtig medicin.
Det er imidlertid den anden forudsætning for den kognitive kapitalisme, produktionsenhederne, som tydeligst har vist sig i den danske uddannelsessektor. Særligt med Universitetsloven fra 2003 og videnskabsminister Helge Sanders mantra om springet fra 'tanke til faktura'. 
I processen med at omdanne landets forsknings- og læreanstalter til kommercielle produktionsenheder underlægges fordelingen af ressourcer til forskning og uddannelse i stigende grad profithensyn: Universiteterne skal åbne sig mod det private erhvervsliv og i stigende grad lade investeringer fra virksomheder definere, hvad der skal forskes i. 
Samtidig skal indholdet af uddannelserne defineres ud fra, hvilke arbejdskompetencer private virksomheder vurderer, at de har brug for lige nu. Uddannelserne fastlægges derfor ned i mindste detalje via evalueringer, akkrediteringer og kompetencemålbeskrivelser. Som studerende er vi bl.a. blevet pålagt aktivitetskrav og specialekontrakter, der skal have os hurtigere igennem uddannelsesfabrikken og ind på arbejdsmarkedet. Fordybelse, kreativitet og nytænkning må vi vente med til pensionen. 
Slanke- eller malariapiller
Selvfølgelig skal universitet ikke lukke sig om sig selv i en selvtilstrækkelig lille boble, men være en aktiv del af det omgivende samfund. Men der er stor forskel mellem erhvervslivets og samfundets interesse - noget som finanskrisen tydeligt har demonstreret. Universitetet skal være i stand til at gå imod erhvervslivets interesser, når det er nødvendigt. Vi kan for eksempel ikke lade det være op til virksomheders egennyttige vurdering, om der skal forskes kritisk i f.eks. klimaforandringer eller forureningsproblemer.
Et af problemerne med markedsgørelsen af universiteterne er netop, at den medfører, at ressourcerne til forskning i stigende grad fordeles efter profithensyn, og at forskerne gøres mere afhængige af eksterne bevillinger. Private virksomheder vil alt andet lige have et større incitament til at investere i profitsikre forskningsområder, frem for at poste store beløb i grundforskning, som måske ikke kan afsættes på markedet. Det kan f.eks. betyde, at forskning i kosmetiske lægemidler, som let kan sælges til købestærke forbrugere, får nemmere ved at tiltrække forskningsmidler end forskning i aids- og malariamedicin. 
Markedsuniversitetet
Den store modstand mod markedsgørelsen af universiteterne blandt studerende og forskere viser, hvorfor det har været nødvendigt i universitetsloven at rydde en besværlighed af vejen: demokratiet. 
Studerende og forskere vælger ofte af faglige grunde at bruge tid og ressourcer på at beskæftige sig med ting, der ikke gavner virksomheders kortsigtede konkurrenceevne. Derfor har det i en markedsoptik været helt naturligt at tøjle den faglige selvbestemmelse og i stedet oprette bestyrelser på landets universiteter med et eksternt flertal af erhvervsledere, som altid vil kunne overtrumfe universitetets egne repræsentanter. 
I studenternetværket Reclaim your Education kræver vi netop gennemgribende demokratiske reformer af universitetet, fordi vi ønsker et opgør med markedsuniversitetet. 
Vi stiller to konkrete krav, der bryder grundlæggende med dets fundament. Først og fremmest vil vi have demokratiske valg til alle ledende poster, da demokratiet i sin struktur er en modsætning til neoliberalismen. Dernæst kræver vi, at al viden, der produceres på vores universiteter, skal gøres frit tilgængeligt for alle gennem publicering.
Når vi forlanger reformer af netop universiteterne, er det, fordi det er her, vi selv færdes til daglig. 
Men konsekvenserne af markedslogikkens indtrængen i den offentlige sektor er ikke noget, der kun sker på universiteterne: Også sosu'er, pædagoger og sygeplejersker oplever fratagelse af faglig autonomi, der er fulgt med neoliberalt inspirerede reformer inden for deres fag: tillid, der er erstattet med tidstyranni og øget bureaukratisk kontrol under henvisning til rent økonomiske effektivitetshensyn. Nu hvor neoliberalismen med den økonomiske krise har tabt pusten som politisk ideologi, er det tid til at give den offentlige sektor en tiltrængt revival. Den 22. april overtager studentergruppen Reclaim Your Education centraladministrationen på Københavns Universitet . Målet er at sætte markedsuniversitetet ud af kraft og etablere et frit og demokratisk universitet. 
Aktionen er del af en global aktionsuge mod markedsgørelse af uddannelse. 
Michael Hunnicke og Helga Mathiassen er begge talspersoner for studenternetværket Reclaim your Education

