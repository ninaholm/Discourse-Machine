Ny fordelingsmodel belønner middelmådig forskning
Den nye model til fordeling af forskningsmidler belønner publicering i tidsskrifter og på forlag, som kun få sagkyndige vil betegne som andet end fjerderangs, men som har samme vægt som de publiceringskanaler, der af alle anses for at være toppen


 I disse år er man ved at indfase en model for tildeling af nye forskningsmidler til de danske universiteter. Den såkaldte 45:20:25:10 model tildeler basismidler efter universiteternes STÅ produktion (vægt 45 procent), eksterne forskningsmidler (vægt 20 pct.), publiceringsomfang (vægt 25 pct.), og ph.d.-produktion (vægt 10 pct.). Publiceringsomfanget fastlægges ved hjælp af en bibliometrimodel, hvor man systematisk opgør, hvor mange artikler det enkelte universitet får publiceret i et tidsskrift eller en bog på et forlag, der begge er anerkendt som værende pointgivende. Tidsskriftslisterne er udarbejdet af en række fagpaneler, der ligeledes har inddelt tidsskrifterne i to kategorier: Kategori 2 giver 2 point, mens Kategori 1 kun giver 1 point. Nu er det imidlertid på tide, at man strømliner bibliometrimodellen og får den tilpasset fremtiden.  Meningen med en sådan model er ikke blot at give universiteterne et incitament til at publicere mere, men også at bidrage til, at publiceringen bliver af så høj kvalitet og med så stor gennemslagskraft som muligt.
Det kan man bestemt ikke beskylde den nuværende model for at bidrage til. For at opnå en rimelig konsensus har man således medtaget tidsskrifter på listens Kategori 2, der bedst kan beskrives som middelmådige. Man har også tilladt, at små revisioner af bøger tæller som nye, og i det hele taget synes man i høj grad at have søgt konsensus frem for skabelse af et effektivt og godt måle- og incitamentssystem.
Ikke gode nok ph-d'er
Selv om det er forståeligt, at man ved indførelsen af en nyskabelse er forsigtig og forsøger at tilgodese alle synspunkter, er der ingen, der kan være tilfreds med en model, der belønner publicering i tidsskrifter eller på forlag, som få sagkyndige vil betegne som andet end fjerderangs publiceringskanaler med samme vægt som de, der anses for at være toppen.
Det er heller ikke tilfredsstillende, at publicerings- kanaler, der tilfældigvis har udviklet sig inden for særlige områder, men som det er yderst vanskeligt at få tilpasset kvalitetsmodellen, fortsat gives en særlig vægt, ligesom mellemprodukter som ph.d. afhandlinger og disputatser overhovedet ikke bør tildeles point. De ph.d. afhandlinger, der ikke er gode nok til at få en del publiceret i et tidsskrift eller som bog på et anerkendt forlag, er næppe belønningsværdige ud over den vægt på 10 pct., som ph.d. afhandlingen giver i 45:20:25:10 modellen.
Kom videre
Under indførelsen af bibliometrimodellen opstod en heftig diskussion mellem nogle af de 'våde' fakulteter og de 'tørre' fakulteter. Førstnævnte hævdede, at de jo allerede havde et godt system med citations-indeks og impactfaktorer, og at det ville være et tilbageskridt for dem at anvende bibliometrimodellen. Dette er givetvis korrekt, men mange andre områder var ikke modne til at anvende en citationsmodel.
Men nu nærmer man sig en situation, hvor man i hvert fald kunne anvende tidsskrifternes impact-faktorer som afgørende for, om og med hvilken vægt en publiceringskanal skal være med på listen, eller om de skal slettes eller sættes ned i vægt. Samtidig trænger spørgsmålet sig på: Burde man ikke tildele ekstra vægt til de få absolutte toptidsskrifter og skelne mellem, om forlaget er et godt dansk forlag, der ikke kunne eksistere uden væsentlige tilskud fra universiteter og fonde, og så de store udenlandske forlag, der ikke kræver publiceringstilskud?
Flere magasiner
Nogle vil givetvis hævde, at et sådant system er for konserverende, men man skal på den anden side være opmærksom på, at omkostningerne ved at producere og trykke en bog eller en tidsskriftsartikel er faldet drastisk, og det er nu så billigt, at nye tidsskrifter vælter ud af møllen. Selv om disse nye tidsskrifter har et dommer-system, er udbuddet af tidsskrifter så stort, at man næsten ikke kan undgå, at kvaliteten af det, der publiceres, er stærkt faldende. Her gør det vel næppe noget, om det tager tid og kræfter, før et nyt tidsskrift anerkendes som et af de bedre. At det kan lade sig gøre at komme op på toppen af kvalitetsstigen, er der mange eksempler på.
Svend Hylleberg er dekan på Det Samfundsvidenskabelige Fakultet, Aarhus Universitet


