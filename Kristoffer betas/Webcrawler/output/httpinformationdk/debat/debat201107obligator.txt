Obligatorisk heldagsskole

Heldagsskolens integration af undervisning og fritid kan styrke elevreness kompetencer.


 Lad os gøre heldagsskolen obligatorisk for alle folkeskoler og privatskoler nu. Heldagsskolen giver eleverne en bedre mulighed for at få mere undervisningstid, som der er hårdt brug for, især blandt de yngste, og en bedre mulighed for at forene tiden i skolen og i fritidsordningen.
Heldagsskolen giver samtidig skolernes ledelser mulighed for at udnytte de lokale ressourcer bedre, når skolen og fritidsordningen skal arbejde sammen om at tilrettelægge en hverdag, der hænger bedre sammen indlæringsmæssigt, og som udfordrer børnene mere.
Bedre resultater i grundskolen er en af de væsentligste forudsætninger for en fremtidig velkvalificeret arbejdsstyrke. For at kunne stå distancen i en global økonomi er det afgørende for virksomhederne at have adgang til en tilstrækkelig stor og velkvalificeret arbejdsstyrke.
Fokus på kompetence
Den faglige og personlige kompetenceopbygning, der finder sted i grundskolen, er grundlaget for den arbejdsmarkeds- og erhvervskvalificering, der opnås i erhvervsuddannelserne og de øvrige ungdomsuddannelser.
Alt for mange forlader i dag grundskolen uden de nødvendige sociale og faglige kompetencer til at klare sig på arbejdsmarkedet og i fortsat uddannelse. Hver sjette elev er i dag uden funktionel læseevne efter afslutningen af folkeskolen.
Grundskolen skal være bedre til at ruste de svageste til uddannelse. Undervisningen kan tilrettelægges på andre måder, end dem vi kender i dag, så langt flere elever opnår bedre resultatet. Taberne skal gøres til vindere.
Succesoplevelser
Alle elever skal naturligvis opnå et nødvendigt basalt færdighedsniveau, men der skal samtidig større fokus på at dyrke elevernes stærke sider, så de får flere succesoplevelser og bevarer lysten til at lære. Det kræver, at der sker et opbrud med de undervisningsformer, der anvendes i skolen i dag.
Det kan ske ved at indføre heldagsskolen, der bringer samtlige læringsmæssige og pædagogiske ressourcer i spil og drager fordel af de styrker, de hver især besidder. Det vil give eleverne en mere udfordrende og sammenhængende hverdag, og det vil styrke de mere praktisk orienterede elevers uddannelsesparathed.
Nøglen til bedre kvalitet i undervisningen og bedre resultater i grundskolen ligger også hos skolens ledelse. Her kan indførelse af heldagsskolen være en afgørende faktor for at skabe en god og solid ramme om elevernes hverdag, når undervisning og fritid smelter sammen, og ikke længere deles op i enheder, der ikke giver mening for børnene.

