Læserbreve



 Hvor ender pengene henne?
Rolf Czeskleba-Dupont, ph.d., RUC
Avisen dækker 15. oktober ukritisk, hvad pengene fra PensionDanmarks grønne fond skal gå til. Glæden i Folketinget om milliarderne er forståelig. Men hvad betyder: »Milliarderne skal skydes i amerikanske og vesteuropæiske energiprojekter som for eksempel forsyningsanlæg og biomassefyrede kraftværker«?
Skal danske pensionister ride med på bølgen af spekulative gevinster, der hentes hjem ved at skovene i Nordamerika p.t. hjemsøges af energifirmaer såsom tyske RWE, Europas største forurener af CO2? RWE har bygget en kæmpefabrik til produktion af træpiller i Georgia, USA og får dem brændt af i ombyggede europæiske kraftværker.
EU giver nemlig – uden at have check på CO2-udslip fra skovdriften – penge for hver ton CO2, som spares fra fossile brændsler. Man regner ikke den CO2, som træpillerne massivt sender ud for noget og spørger derfor heller ikke, hvor hurtigt verdens skove skal opsuge den igen. De godskrevne kvoter kan oven i købet sælges videre til fossile forurenere.
Opret en statsbank
John Bloch-Poulsen,København
Den nye regering med Helle Thorning-Schmidt som statsminister har overtaget et moralsk og økonomisk fallitbo. Den værste beslutning var da der var fuld fart på arbejdsmarkedet, besluttede Lars Løkke og co. at indføre afdragsfri lån.
Her til nytår sendes et ukendt antal tusinde mennesker ned i indtægt. Halveringen af dagpengeperioden fra fire til to år betyder at mange ikke vil kunne få understøttelse eller kontanthjælp.
Titusindevis af boligejere er i klemme og kan ikke låne penge i huset, lejligheden eller kolonihaven. Derfor har samfundet brug for en statsbank. Hvis der er friværdi i ejendommen og ejeren ønsker det, skal statsvirksomheden være ansvarlig for, at ejeren kan låne penge med pant i ejendommen. Denne mulighed vil sætte gang i boligsalget, og de arbejdsløse husejere vil få en mere tryg hverdag.
Når Folketinget har bevilget enormt dyre bankpakker, kan samfundet naturligvis også etablere en statslig bank/realkreditinstitution.
Energiaftale til gavn for alle
Jan Johansen, boligordfører (S), Liv Holm Andersen, boligordfører (R) og Eigil Andersen, boligordfører (SF)
Onsdag 21. september kunne SRSF-regeringen krydse endnu et punkt på to do-listen af. Der blev nemlig indgået en bred aftale mellem regeringspartierne, V, K, EL og DF om fremme af energibesparende renoveringer i Danmarks private boligmasse. Det var dog ikke kun en god dag for regeringen, men i endnu højere grad for udlejere, lejere, boligmarked, beskæftigelse og klima.
Indtil nu er der desværre foretaget energirenoveringer i alt for beskeden målestok. Udlejeren har ikke har haft tilstrækkelige økonomiske incitamenter til at gøre det. Det får udlejeren nu, vel at mærke samtidig med at lejeren sikres økonomisk: Eventuelle huslejestigninger skal kunne dækkes af energibesparelser i form af en lavere varme- og elregning. Hele projektet er ekstremt vigtigt, fordi størstedelen af den private udlejningsboligmasse er opført, før der blev stillet egentlige energikrav til nybyggeri. Desuden er boliger årsag til næsten 20 procent af det samlede CO2-udslip. Også af den grund er det centralt, at der sættes ind her som en del af regeringens klimaplan.
Alt i alt gavnes udlejeren med incitamenter, lejeren med en bedre bolig, boligmarkedet med værdiskabelse, beskæftigelsen med renoveringsjob osv. Alt sammen til gavn for et grønnere Danmark.
Modige Möger
Kristian Svendsen, Farum
Forestil dig i løbet af din ministertid at modtage et utal af hademails, avisoverskrifter, spisesedler, tv-indslag m.m., der alle fortæller dig, at du er en dårlig partikammerat, SF-politiker og skatteminister, som der er rigtig, rigtig mange, der ikke kan lide. At du næsten alene er grunden til at det går SF så dårligt. Det er noget, der sviger og gør ondt indeni.
Trods al denne mobning af dette unge menneske stod Thor Möger Pedersen modent og fattet frem efter fyringen og sagde farvel til sit job på Christiansborg og ønskede alt godt for SF’s nye formand og minister. Det var godt at se.
Skepsis blandt lærere forståelig
Sean Littlewood, folkeskolelærer, Faxe
Jeg underviser som uddannet folkeskolelærer og har selv to børn i folkeskolen. Både som lærer og forælder synes jeg, der er behov for at forbedre folkeskolen.
En genforhandling af lærernes arbejdstid er et muligt skridt i denne retning.
Jeg synes lederen på bagsiden af tirsdagens Information (16. oktober) er meget afbalanceret i sin beskrivelse af, hvad der skal laves, og hvor parterne står i forhold til hinanden. Jeg er enig i, at en ny arbejdstidsaftale skal bunde i en fælles hensigt, nemlig at forbedre undervisning for vores børn.
Men der skal også tillid til, således at en evt. aftale ikke udmønter sig i, at lærere bare får yderligere en eller to lektioner mere om ugen, hvor de fortsat skal stå alene i en klasse med 25- 28 elever. Den risiko er der, og den forklarer muligvis lærernes skepsis.
Fredspris til EU efter Bosnien?
Elvir Pelesevic, København
Europa og specielt EU kunne forleden juble over nyheden om, at EU har fået tildelt årets Nobels fredspris. Begrundelsen dertil, ifølge den norske nobelkomité, er, at EU bl.a. har skabt stabilitet, fred og sikkerhed i Europa siden Anden Verdenskrig.
Denne konstatering er dog en sandhed med modifikationer. EU har fejlet fælt i forhold til det tidligere Jugoslavien, hvor man så passivt til, mens den voldsomme krig hærgede i årene fra 1992 til 1995. Det er især i Bosnien, at EU intet nævneværdigt har gjort for at tilendebringe massive blodudgydelser, drab, voldtægt, deportationer til kz-lejre og etnisk udrensning. I mellemtiden er EU’s indsats i Bosnien ikke blevet mere effektiv og fremskridtsskabende. Landet er stadig præget af politiske spændinger mellem de forskellige nationale grupper, der i værste fald truer med at kaste landet og regionen ud i en ny krig.
Bosnien er på alle måder en evig skamplet i EU’s virke, der kaster lange skygger over den tildelte fredspris.

