En stor koalition for Europa



Både kansleren og hendes udfordrer søger at underspille muligheden. For nylig gentog den socialdemokratiske kanslerkandidat, Peer Steinbrück, at han ikke vil indgå som minister i en såkaldt ’stor koalition’ med Angela Merkels CDU.Selv slår kansler Merkel tyske journalisters spekulationer hen med, at hverken SPD eller CDU stræber efter en stor koalition. Alligevel, indrømmer kansleren, vil det skade hendes troværdighed, hvis hun på forhånd udelukker endnu en stor koalition efter det tyske valg 22. september. Eftersom Merkel har overtaget en lang række socialdemokratiske mærkesager op til valget, forekommer det, at der står meget få uovervindelige politiske forhindringer i vejen for en eventuel regering med SPD.Trods Merkel og Steinbrücks distancerings-forsøg tyder meget på, at de tyske vælgere helst ser en regering bestående af socialdemokrater og kristendemokrater. I øjeblikket har hverken oppositionspartierne SPD og De Grønne eller regeringen bestående af CDU/CSU og FDP absolut flertal. Til gengæld har SPD og CDU ifølge aktuelle meningsmålinger til sammen 63 pct.Endnu en version af en stor koalition med Merkel som kansler vil have en mærkbar indvirkning på den tyske Europa-politik. Først og fremmest vil Merkel med socialdemokraterne ved sin side i højere grad kunne legitimere krisepolitikken over for den tyske befolkning, når der efter valget skal træffes ubehagelige beslutninger i spørgsmålet om, hvorvidt Tyskland skal hæfte for den græske gæld.En stor koalition vil samtidig få positiv betydning for det tysk-franske forhold. For en fransk præsident, der permanent er under pres fra venstrefløjen i sit eget parti, der holder ham ansvarlig for en eftergivende kurs over for Tyskland, vil en CDU-SPD-ledet regering også betyde et udvidet manøvrerum, eksempelvis i spørgsmålet om behovet for franske strukturreformer. I Frankrig har ledende figurer på partiets venstrefløj annonceret, at man vil forholde sig ’pragmatisk’ til en socialdemokratisk-konservativ regering i Tyskland.
