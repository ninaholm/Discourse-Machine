Utopierne er tilbage i dansk politik
Alternativet bryder med det tabu om utopisk tænkning, som har eksisteret i dansk politik siden Den Kolde Krig. Det er så uvant, at debatten om partiets forslag ofte går fejl af den reelle substans
’Alternativismen – der er efter min opfattelse både tale om en ideologi og en bevægelse – anviser os ikke så meget et bud på et fikst og færdigt bæredygtigt samfund, som et bud på vejen derhen,’ skriver adjunkt Christian Baron. Her er Alternativet på besøg hos Frontløberne på Lynfabrikken i Aarhus.


 Knap 14 år efter valget i 2001 og Søren Krarups selvproklamerede »systemskifte«, der skulle varsle det endelige opgør med kulturradikalismen og 68-generationens indflydelse på dansk politik, er det sidste nye skrig på Borgen et kulturradikalt venstrefløjsparti, som står til over fire procent af stemmerne i de seneste meningsmålinger. For den uvante læser fremstår Alternativets partiprogram mestendels som en blanding af idéer fra højskole- og hippiebevægelser, tilsat et ikke ubetydeligt skvæt af science fiction. Og hvad mere er, så bryder partiet helt åbenlyst med tabuet om utopisk tækning, som har været vedligeholdt i dansk politik siden Den Kolde Krig.
Set fra Søren Krarups stol (men ikke nødvendigvis vores andres) synes det oplagt at spørge, hvordan det kunne gå så galt. Tidehvervsprædikanten har gjort det til sin livsmission at tordne mod den utopiske tækning, der ofte gøres ansvarlig for nogle af de værste forbrydelser i menneskehedens historie. Endnu mere mærkværdigt synes det, at dette parti er dannet på et tidspunkt, hvor den politiske magt for alvor er ved at blive overtaget af den generation, som Mikael Jalving betegnede 89’erne – de, som voksede op under Den Kolde Krigs afslutning og oplevede sovjetkommunismens fald som teenagere.
Bortset fra at Krarup med sin erklæring helt oplagt gjorde sig skyldig i den hegelske fejltagelse at opfatte sig selv som historiens endemål, er det måske nok værd at stoppe op og spørge, hvordan han (og det meste af det samlede politiske kommentariat) kan være gået så meget fejl af udviklingen. Hvorfor er det netop nu, vi ser den utopiske tænkning bryde frem i dansk politik?
Fortropperne
Hidtidige forklaringer på Alternativets fremkomst har taget udgangspunkt i tesen om en eksisterende politikerlede, som er forbundet med løftebrudsdiskussionen og den tiltagende spinokratisering af den politiske debat. Men disse diagnoser adresserer kun incitamentet til at skabe nye partier – ikke hvorfor de skulle være utopiske.
Allerførst bør det bemærkes, at 89’er-generationen demografisk naturligvis er andet end Mikael Jalving og forvoksede VU’ere fra slutfirserne. Det er også speltmødre og it-nørder, der er gamle nok til at huske internetpionerernes ambitioner om at gøre information frit tilgængelig for enhver. De er ophavsmændene (og især -kvinderne) til den anden store seksuelle revolution i 1990’erne, der har normaliseret fetichmiljøet og gjort, at Kristendemokraternes leder pr. automatik befinder sig i en umulig retorisk situation, hvis han ytrer det mindste pip om homoseksuelle.
Det er også i den generation, man finder de første rollespillere, der brugte en del af deres ungdom på at blive fortrolige med varierende possible worlds (spændende fra magiske fantasiuniverser til teknofetichistiske cyberpunkscenarier). De er, med andre ord, hypermodernitetens fortropper, for hvem ligestilling er en naturtilstand, og retten til at definere indholdet af ens eget liv en selvfølgelighed.
Og så er de fleste af dem formodentlig godt klar over, at vi ikke kan fortsætte med at udnytte naturen som hidtil. Det er de konstant blevet mindet om, fra de var gamle nok til at kunne følge med i nyhedsstrømmen. Fra 1970’ernes diskussioner om forurening, over Cheminova, Bhopal og Tjernobyl, til nutidens klimaproblemer, er denne generation vokset op i bevidstheden om, at klodens naturgrundlag er ved at gå ad helvede til. Det har sikkert været for meget for nogle, der måske i en periode har forsøgt at gemme sig i Lomborgs eskapistiske optimisme. Men de mere besindige er hurtigt blevet kaldt tilbage til virkeligheden af den pragmatiske realitetssans, som de selv har anset for at være et hædersmærke.
Det er således først og fremmest af nød (og fordi det anses for en nødvendighed), at dele af denne generation er på vej tilbage til den utopiske tænkning.
Rundkredspædagogik 2.0
Læser man Alternativets partiprogram, vil man opdage, at partiet søger at kombinere de væsentligste af de ovenstående elementer i en samlet (utopisk) vision for en bæredygtig udvikling. I denne vision bygger vejen hen imod et bæredygtigt samfund på individuel empowerment under et fælles mål; på frivillighed og iværksætteri; på indførelsen af eksperimentalzoner og politiske laboratorier; og på en ny politisk kultur, der er et opgør med spinokratiet og djøfiseringens magtmonopol.
Alternativismen – der er efter min opfattelse både tale om en ideologi og en bevægelse – anviser os ikke så meget et bud på et fikst og færdigt bæredygtigt samfund, som et bud på vejen derhen. Og denne vej går gennem at gøre politik til en kollektiv læringsproces, der sigter på at bevidstgøre borgerne om deres sociale ansvar gennem medinddragelse i politikudviklingen.
Hvor Anders Fogh ønskede et opgør med rundkredspædagogikken, kan man sige, at alternativisterne ønsker at bygge deres politik på rundkredspædagogikken – eller rettere, på en moderne rundkredspædagogik 2.0, der inddrager teknologiske platforme, entreprenørskab; og borgernes forskelligartede ekspertise – og som ikke tabuiserer hierarkier og ledelse helt på samme måde som 1970’ernes antiautoritære bevægelser. Med et lån fra science fiction kan vi betegne denne samlede vision som en ’kritisk utopi’. Kritisk i den forstand, at alternativisterne er sig bevidste om, at processen hen imod et bæredygtigt samfund er af afgørende betydning for projektets legitimitet, og at de derfor erklærer sig rede til at diskutere præmisserne for denne.
Forkert kritik
I løbet af valgkampen er det imidlertid blevet klart, at offentligheden ikke er særligt rustet til at behandle og vurdere værdien af konkrete utopiske visioner i det hele taget. Det kan da være udmærket, at eksempelvis Kraka søger at regne konsekvenserne af partiets forslag igennem, hvis de alle sammen blev gjort til realpolitik i morgen. Men reelt set skyder en sådan øvelse forbi målet, fordi den ikke tager højde for den tidshorisont, der opereres med i Alternativets utopiske tænkning.
Omvendt går en debattør som Kathrine Lilleør fejl af den reelle substans, når hun behandler Alternativets utopiske tænkning, som om den kun består af luftige visioner for en fjern fremtid. Der er for eksempel hverken noget videre luftigt eller fjernt over partiets forslag om roadpricing eller en to-årig iværksætterydelse. Og tilsvarende er der heller ikke belæg for den påstand, at utopisk tænkning pr. automatik fører til totalitære regimer og massemord. Utopisk tænkning optræder på et eller andet tidspunkt i de fleste politiske bevægelser af betydning og har bidraget til både velfærdstatens udvikling og det danske vindmølleeventyr.
En ædruelig behandling af potentialet i en kritisk utopi må imidlertid tage udgangspunkt i, at den opererer med en forskelligt rettet tidshorisont, der sigter på både den nære og den fjerne fremtid. Og så må diskussionen fokusere på, om og i givet fald hvordan disse to elementer kan forbinde sig med hinanden. Som Niels Helveg Petersen engang har sagt, så er politik at få det langsigtede og det kortsigtede til at hænge sammen.
Christian Baron er adjunkt ved Aalborg Universitet

