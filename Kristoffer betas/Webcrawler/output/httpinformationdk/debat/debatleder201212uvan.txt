Uvaner uden udvej



 Spis sundt, lad være med at ryge, skær ned på alkoholen og dyrk motion. Det virker umiddelbart simpelt at forstå Sundhedsstyrelsens råd. Og de informerer os skam også kun med det fælles bedste for øje: Et sundt samfund, hvor den gennemsnitlige levealder forbliver høj, så vi alle kan yde og nyde længst tid muligt.Men vi ved fra adfærdsforskningen, at der er langt fra tanke til handling. Vi ved fra os selv, at vi ikke er rationelle maskiner. Vi gør, hvad vi føler er fornuftigt i øjeblikket og tænker ikke altid på, at et ekstra glas rødvin til bøffen eller en hyggesmøg med en kollega i sidste ende kan blive dyrt for samfundet. En oplysningskampagne skal følges op med redskaber til at ændre på de uvaner, man er blevet informeret om – men det sker alt for sjældent, at dokumenterede virksomme hjælpemidler, som skatter, afgifter og adfærdssamtaler, bliver brugt. De færreste rykker sig uden et skub i den rigtige retning. Og skubbet består ikke af en fin plakat med et simpelt budskab.
Hvis alting skal gå op i en højere enhed og sygdomme skal forebygges i stedet for at bekæmpes, må der satses på bindeleddet mellem tanke og handling. For når oplysningen står alene, ender borgeren også med at stå alene. Der kan være mange grunde til ikke at følge Sundhedsstyrelsens anbefalinger. Nogle vil måske andet og mere end bare at være sunde.
Men der også er mennesker, som tager rådene til sig og føler sig skyldige over ikke at leve op til samfundets normer om, hvad der er sundt. De mennesker lader man i stikken, når man ikke følger op med en mulig udvej og redskaber til at ændre på de dårlige vaner, som der bliver brugt talrige ressourcer på at påpege. Det, som skulle have ledt til adfærdsændringer ender som en kollektiv skyldfølelse.
Det er spild af penge, og egentligt heller ikke særligt sympatisk.

