En særlig behandling



 Løbende hvirvles løsrevne spørgsmål og konspirationsteorier op i Stephen Kinnocks og Helle Thorning-Schmidts (S) skattesag.
Forsøgte den forhenværende skatteminister Troels Lund Poulsen (V) og hans håndgangne mænd ulovligt at påvirke Skat København for at kaste en politisk modstander på moralens mødding? Eller burde Stephen Kinnock i virkeligheden betale skat i Danmark frem for Schweiz, hvor han arbejder?
Svarene forfølges i disse måneder af en særlig skattesagskommission, men i går faldt svaret efter alt at dømme på ét centralt spørgsmål:
Ja, Stephen Kinnock modtog særbehandling. Men nej, skattemyndighederne favoriserede hverken ham eller hans hustru. Tværtimod bestod særbehandlingen angiveligt i, at skattemyndighederne behandlede deres sag efter reglerne!
Fra 1992 til 2010 var det fast praksis, at danskere skulle betale skat i Danmark, hvis de havde arbejdet i udlandet mere end et par år. Det opdagede topembedsmændene undervejs i behandlingen af Stephen Kinnocks sag, og de vurderede, at det var en fejlfortolkning af reglernes intention.
De ændrede således skatteligningen, så Stephen Kinnock ikke skulle betale skat i Danmark, selv om han i seks år havde arbejdet i udlandet.
»Jeg kan godt se, at det ser underligt ud i dag. Men i sommeren 2010 mente vi, at det var forkert og sagde derfor, at det ikke gælder,« udtalte kontorchef i Skatteministeriet, Carsten Vesterø, fredag til Berlingske.
Betryggende er det, at Skatteministeriet i 2010 med 18 års pinlig forsinkelse korrigerede sin fejl. Men når det unægteligt »ser underligt ud i dag«, skyldes det jo ikke mindst, at skattemyndighederne ikke dengang fortalte offentligheden om den fejlagtige praksis. Betryggende er det til gengæld ikke, at reglerne først kontrolleres og efterleves, når prominente klienters sag behandles.

