Der er brug for den alment dannede elektriker

Vi kommer til at gøre de skoletrætte elever en kæmpe bjørnetjeneste, hvis vi bare giver op på deres vegne og gennemfører niveau- og linjeopdeling fra 7. klasse, mener Christine Antorini.


 Det er en ærgerlig diskussion, der kører lige nu om for mange skoletrætte elever i folkeskolens ældste klasser. Ærgerlig, fordi problemet er reelt: for mange elever mister lysten til at uddanne sig efter folkeskolen, selv om vi ved, at man ikke har mange chancer på fremtidens arbejdsmarked uden en ungdomsuddannelse. Men også ærgerlig, fordi den løsning, som bl.a. regeringens rejsehold peger på med linjeopdeling i håndværkslinjer og boglige linjer kombineret med fri holddeling efter 7. klasse blandet to diskussioner unødigt sammen. Nemlig om vi skal genindføre den gammeldags niveaudelte folkeskole, som regeringen vil have, men som hægter B-holdet af. Eller om vi skal udvikle nye forløb for de ældste elever med flere valgmuligheder. Uden at gå på kompromis med klassefællesskabet som den sociale ramme for det bedste læringsmiljø for alle.
Sagen er den, at vi har brug for at gentænke folkeskolen, så praktik og teori bliver langt mere integreret. Vi skal udvikle en virkelighedsnær uddannelseskultur, hvor alle elever kan udvikle deres særlige talenter. Men det er jo ikke et enten-eller. Enten boglig, eller praktisk. Vi har brug for både den uddannede og alment dannede elektriker, pædagog, økonom osv.
Brug for det modsatte
Lav en spændende udskoling for 7.-9. klasse, hvor eleverne fortsat har en grundpakke af fælles fag. Men med obligatoriske valgfag eller linjefag i de praktiske, kreative, medie- eller andre fag. Suppleret med muligheden for erhvervsklasseforløb med arbejdspraktik i virksomheder, som der allerede i dag er sat interessante forsøg i gang med. Brug erfaringerne fra efterskolerne, som løfter mange såkaldte skoletrætte elever, både med folkeskolens afgangsprøve og ny lyst til at lære meget mere. Fordi de har linjefag, idræt, fælles kulturoplevelser mv. sammen. Og på trods af, at deres skoledag er rigtig lang fra 8-17. De elsker deres efterskoledag!
Indtil eleverne går i 5.-6. klasse, møder de fag som musik, billedkunst, sløjd, håndarbejde og hjemkundskab. Men så glider alle de praktiske og kreative fag ud af folkeskolen. Den bliver koncentreret boglig med en kort skoledag, fordi timetallet bevæger sig stadig længere ned mod minimumstimetallet i de fleste fag.
Vi kommer til at gøre de skoletrætte elever en kæmpe bjørnetjeneste, hvis vi bare giver op på deres vegne og gennemfører niveau- og linjeopdeling fra 7. klasse og samtidig i praksis giver dem én besked: allerede nu har du lukket døren til en række uddannelsesmuligheder for dig. Vi har brug for det modsatte. Men det kræver en helt anderledes folkeskole, hvor erfaringerne heldigvis ligger ligefor. Bl.a. fra efterskolerne.

