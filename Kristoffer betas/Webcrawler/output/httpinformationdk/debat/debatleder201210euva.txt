EU vakler virksomt videre
Så meget kan man se ind i fremtidens tåger, at hverken Europa eller globaliseringen forsvinder. EU er blevet bebrejdet meget, som i virkeligheden skyldes globaliseringens hærgen


Krise? Jo da, EU er i krise. Det har EU været det meste af sin levetid. Også dengang EU hed EF og før det Fællesmarkedet og Kul- og Stålunionen. EU er født i krise, efterkrigstidens traumatiserede Europa, og det er vokset op og formet i skiftende kriser. Nævnt i flæng: Franske præsident de Gaulles fornærmede boykot af de fælles institutioner 1965-66, den lammende oliekrise fra 1973 og mange år frem, Storbritanniens budgetafpresningsforsøg i 1982, Danmarks nej til Maastricht-traktaten i 1992, forfatningstraktatens fransk-hollandske folkeafstemningsfallit i 2005, Lissabontraktatens slingrende vej til godkendelse 2007-09. Hver gang er der fundet en løsning, som ingen kunne være rigtigt tilfreds med, og EU er vaklet videre.Virksomt videre. Midt i og mellem alle kriserne har EU gennemført Det Indre Marked, udviklet fælles politikker på alle relevante områder – og nogle irrelevante – og gjort sig til en røst for et fredssøgende diplomati, samtidig med at borgerne i medlemslandene har et stadigt mere intenst indbyrdes samkvem.Ikke ilde. Nok mere omfattende resultater, end nogen havde forestillet sig ved den danske folkeafstemning i dag for 40 år siden. Både blandt tilhængere og modstandere.Men nu? Hvad nu? Hvordan kommer EU videre de næste 40 år? Ét vilkår forekommer klart: EU må vakle videre under den nuværende traktat, den der bærer navnet på Portugals hovedstad. Det forekommer utænkeligt, at det de første mange år skulle være muligt at få en egentlig traktatændring nationalt godkendt i de 27 medlemslande. Dels vil det være svært for landene at enes om at ændre noget af betydning, dels vil endelige godkendelser i parlamenter og/eller ved folkeafstemning meget let blive til stemningstilkendegivelser om forhold, der ikke vedrører den traktattekst, der stemmes om.Tag bare vort eget land. Hvem er forvisset om, at noget om EU kan overleve en folkeafstemning? En ophævelse af vore egne selvpålagte forbehold har ikke lyse udsigter. Og de er endda kendt stof, hvor ulemper og fordele har været nidkært drøftet i 20 år. Hvordan kunne da en helt ny traktattekst vinde folkeflertallets gunst?Så meget kan man se ind i fremtidens tåger, at hverken Europa eller globaliseringen forsvinder. EU er blevet bebrejdet meget, som i virkeligheden skyldes globaliseringens hærgen: de ansigtsløse finansielle markeder, de hjerteløse udstødelser af svage mennesker, den hovedløse overbelastning af naturens og miljøets bæreevne.Så harmfuld som man kan være over denne hærgen, må man holde sig klart, at EU’s medlemslande ville være endnu mere forsvarsløse, hvis de var overladt til sig selv. Når globaliseringen ikke forsvinder, gælder det om at afværge dens negative virkninger og udnytte dens dynamik til at skabe fremdrift.På den umiddelbare dagsorden står at tøjle de finansielle markeder. EU’s opgave er at skabe gennemskuelighed og ansvarliggørelse i pengestrømmenes løb; ægte bankvirksomhed skal skilles fra spekulativ jonglering, og en skat på finansielle transaktioner må igen på regnearket. Den danske sabotage mod et EU-initiativ har været flovt. Ja, Margrethe Vestager, sådan er det. Flovt. Hold op med det.EU’s greb om globaliseringen bliver vanskeligere af, at den nuværende beskæftigelses- og gældskrise er knyttet tæt til en global systemkrise, hvor de finansielle problemer spiller selvforstærkende sammen med klimakrise, olie- og ressourcekrise og fødevarekrise – og ingen af kriserne kan løses med traditionelle virkemidler. De skal løses ved en samlet, ny tilgang – det, som vi her i avisen i vores temaserie om de samvirkende kriser kalder »den store omstilling«.Det organiserede europæiske økonomiske samarbejde blev i sine første mange årtier polstret af de vækstrater, det var med til at befordre. I 1960’erne var i-landenes årlige vækst på 5,4 procent. Nu er væksten i væksten faldende; i år forventes den at ende på 1,4 procent. Vi har strøget de nemme gevinster. Nu venter de svære valg – om grønne satsninger, andre handlemåder og ny fordeling af goderne.Hvis EU har det med at styrkes af sine kriser, er der gunstige tider forude.
