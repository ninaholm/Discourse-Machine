Kejser Xi af Kina
LEDER


 Xi Jinping fremstår som en præsident med store armbevægelser. Der lader ikke til være noget middelmådigt ved manden, der nu har stået i spidsen for kommunistpartiet og dermed Kina i to år. På stort set alle parametre overgår han sine politiske forgængere inden for de seneste årtier – og måske oven i købet helt tilbage til Mao Zedongs tid.
Sammenlignet med de seneste par generationer af ledere er han den folkeligt mest populære, den mest magtfulde, den ideologisk mest røde og den mest nationalistiske og udfarende på den internationale scene. Desuden er hans kampagne mod korruption den mest gennemgribende i nyere tid. Og ja, så står han, som Information skrev i weekenden, også i spidsen for den voldsomste undertrykkelse af civilsamfundet siden begyndelsen af 1990’erne.
Mens toplederne, som Xi Jinping afløste i 2012, i store træk blot var systemadministratorer, der så det som deres opgave ikke at vippe båden for meget og blot få det politiske system, økonomien og samfundet til at fortsætte nogenlunde harmonisk ud af en allerede fastlagt bane, er det tydeligt, at Xi Jinping har andre og større ambitioner – eller i hvert fald har indset, at der er brug for kursændringer for at rette op på bl.a. den ikke-bæredygtige og skævvredne økonomi og for at håndtere de usikre effekter af en lavere vækst. Og desuden har han set behovet for at få taget hånd om mange af de problemer, der er årsag til en sprængfarlig utilfredshed i befolkningen, specielt Kinas enorme forureningskatastrofe, den voksende økonomiske ulighed og den allestedsnærværende korruption i parti- og statsapparatet.
For at tackle udfordringerne har Xi Jinping – måske med det øvrige toplederskabs samtykke – fundet det nødvendigt at opbygge en stærk lederfigur. Og han er den stærkeste leder, Kina har haft i lang tid. Magten over næsten alle afkroge af staten er nu samlet i hans hænder. Ikke nok med at han er kommunistpartiets formand, nationens præsident og formand for militærkommissionen. Han har også sat sig for bordenden i en lang række hemmelighedsfulde komiteer, der bl.a. er ansvarlige for at reformere regeringsapparatet og de væbnede styrker og for at håndtere finanssystemet, cybersikkerhed, national sikkerhed og udenrigspolitik.
Samtidig er Xi Jinping, som beskrevet i Information i går, også genstand for en voksende persondyrkelse, der er funderet i hans folkeligt populære nationalistiske retorik og korruptionsbekæmpelse, men som også er blevet drevet frem af propaganda, der skaber et smigrende image af lederen, mens øget censur fjerner mislydene. Populariteten har givet Xi Jinping politisk kapital og øget styrke. Og det kinesiske rationale for den stærke koncentration af magten er, at det vil skabe et mere effektivt og beslutningsdygtigt styre.
Men det er også en yderst risikabel opskrift. Efter formand Mao Zedongs død i 1970’erne og det politiske kaos og vanvid, han efterlod sig, har kommunistpartiet satset på et ’kollektivt lederskab’, hvor ansvaret og beslutningerne blev delt i stedet for at være samlet i hænderne på en utøjlet despot. Dét kollektive lederskab har Xi Jinping nu forkastet. Meget afhænger derfor af blot én person.
Og det bliver stadig mere tydeligt, at den person ikke er villig til at afgive noget af sin egen eller kommunistpartiets magt. Det vil forhindre Xi Jinping i at få succes på det mest kendetegnende for hans styre, nemlig korruptionsbekæmpelsen – og det vil så igen true hans legitimitet, og dermed partiets, i befolkningens øjne. Den indsats mod korruption, han har iværksat, har ganske vist været intensiv og omfattende, men i sidste ende vil korruptionen ikke blive elimineret, da han har gjort det klart, at han ikke vil acceptere uafhængige, demokratiske institutioner eller en fri presse, som vil kunne stille kommunistpartiets medlemmer til ansvar. Samtidig har han søsat juridiske reformer, der skal gøre domstolene mere uafhængige af kommunistpartiet, men han vil ikke tillade, at kommunistpartiet underlægges domstolenes magt, og samtidig er der ingen tegn på, at han vil bremse brugen af domstolene som politisk våben i sin intensiverede jagt på dissidenter og borgerrettighedsaktivister.
Jo, Xi Jinping er en mand med store armbevægelser. Men ikke når det kommer til at løsne grebet om magten. Her står han bomstille.

