TV 2 offer for EU's langtrukne opera
Mens TV 2 venter på EU, kan kanalens chefer blot håbe, at DR's besparelser forringer kvaliteten i en grad, så det hjælper TV 2


 Jeg forstår godt, at TV 2 har travlt med at styrke ledelsen via alle mulige udnævnelser. For der er en del at tænke over og holde sammen på, mens de venter. Det er EU-Kommissionen, som fortsat snøvler med sin vurdering af, om TV 2's redningsplan er lovlig.
Da Statsfjernsyn 2 var i dyb nød i 2008, fordi utrygge banker klappede lånekassen i, var regeringen så venlig at yde et statslån som midlertidig overlevelseshjælp. De kommercielle tv-konkurrenter protesterede med arme og ben imod denne konkurrenceforvridning, og EU-Kommissionen forlangte en plan for, hvordan TV 2 kunne gøres selvbærende.
Planen blev sendt til Bruxelles i februar 2009, men svaret lader vente på sig på 19. måned. Nogle taler om 'EU's sæbeopera'. Jeg synes, forestillingen mere ligner en rigtig opera, nemlig Rossinis dræbende Rejsen til Reims - hvor de medvirkende aldrig slipper væk fra banegården. Den får jeg ikke tid til at se på ny. Kommissionens smøleri giver flere problemer. Dels forhales processen med at få tv-stationen solgt. Dels påføres TV 2-direktionen en skizofren tilstand. Den må ikke drive stationen så behændigt, at redningsplanen kommer til at fremstå som overflødig. Men samtidig er det nødvendigt at stille op til den forøgede konkurrence på det kommercielle fjernsynsmarked.
TV 2's halvårsregnskab kom i denne uge og afspejler dilemmaet. Det ender sjovt nok med et rundt 0. Hovedkanalen giver meget bekvemt minus 157 mio. kr. - mens nicherne Charlie, News, Zulu og Film lige præcis ender med et resultat på plus 157 mio. kr. Hårfint klaret, ikke sandt?
Klipper tæer
Jeg skal nok lade være med at spørge, hvordan det har været muligt at beregne hver enkelt aktivitets andel i husleje, ledelse, administration etc. Man vil jo nødig fremstå ubehøvlet. Men der må være tale om årets statslige mesterskab i udgiftsallokering. Direktør Merete Eldrup kommer også fra Finansministeriet, så hun véd, hvordan man klipper tæer og hugger hæle, indtil skoene passer. Nå, det var dét med gælden, vi kom fra: Den udgør nu 637 mio. kr., men Kommissionen kan i ventetiden glæde sig over, at det forestående salg af sendenettet ventes at indbringe 300 mio. kr., der kan bruges til afdrag, ikke mindst på statslånet. Hvis EU-kontoriusserne arbejder tilstrækkeligt langsomt, kan det såmænd ende med, at det lån, de skal godkende, er ude af verden, inden de får sadlet!
Men selvsagt er det noget møg for TV 2 at skulle slås i denne uvished om reklamekroner og seerandele i et hårdt marked. Topkanalen har stadig fat i over 42 pct. af reklame-tv-verdenen. Men den har tabt godt 4 procentpoint i seerandel i forhold til foregående halvår. Fremskrivninger af dét tal er ikke lystige.
Tilbagegangen sker oven i købet efter en sommer, hvor TV 2 scorede flotte seertal på at transmittere VM-fodbold fra Sydafrika og narkomaner på to hjul i Frankrig. Tilsvarende magneter ses ikke i andet halvår.
Men mens der ventes på EU-Kommissionen, kan TV 2-cheferne selvfølgelig håbe på, at DR's nedskæringer administreres så ubehændigt kvalitetsforringende, at de tabte seere kan tilbageerobres.
Den enes død ...


