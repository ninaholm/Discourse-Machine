Da fanden og DF gik i kloster
Selvforgudelsens pris


 Her er et replikskifte, lige til Shakespeare eller Holberg:
»Fortryder du, Dansk Folkepartis udenrigsordfører Søren Espersen, at Vesten væltede Saddam Hussein?«
»Ja da. Det, vi ser i Irak, er jo 800 gange værre end Saddam Hussein.«
Dramatikken stammer dog hverken fra Globe Theatre i London eller Det kgl. i København, men fra Information i torsdags (28. aug.). Da kollega Kim Kristensen fik ordfører Espersen i skriftestolen. Så Herren må sig forbarme. Og fanden opsende en skoggerlatter fra det kloster, han selv skulle være gået i som gammel.
Ja, DF er om ikke blevet gammelt så dog efterhånden så gammelklogt, at det truer med at vende op og ned på ikke alene støtten til vores ellers så indarbejdede, USA-underdanige, ’aktivistiske’, udenrigs- og krigspolitik. Men også på det traditionelle højre-venstre-skema i vores indenrigspolitik.
Den »ny dynamik og opsigtsvækkende udvikling i dansk politik«, som kollega Lars Trier Mogensen noterede i går: »SF’s formand Pia Olsen Dyhr er med sin aktuelle flirt med DF-formand Kristian Thulesen Dahl ved at skabe et muligt flertalsalternativ for centrum-venstre, hvor de radikale udskiftes med Dansk Folkeparti. Hidtil har Socialdemokraterne måttet leve med de radikale for at komme ind i regeringskontorerne. Men hvis Dansk Folkeparti gør alvor af sin sociale retorik, vil de radikales position som tungen på vægtskålen blive reelt truet. Den parlamentariske magtbalance vil tippe.«
Forkert vurdering
Det må tiden vise – senest efter næste folketingsvalg, der nu nærmer sig forjættende eller faretruende. Registreringen af Espersens omvendelse behøver dog ikke vente så længe.
Synderen bekræftede i torsdags, hvad allerede tidligere er tilstået, at han også fortryder, at han og ligesindede stolede på rapporterne om Saddam Husseins masseødelæggelsesvåben. »Det var forkert,« siger Søren Espersen nu, »og Saddam Hussein havde heller ikke de forbindelser, man havde regnet med.« – Men da det viste sig, at der ikke var masseødelæggelsesvåben i Irak, lød den daværende VK-regerings forklaring på krigen jo, at der var kommet et bedre regime? »Det var en forkert vurdering« – Det var en forkert vurdering? »Ja. Saddam Hussein er i forhold til det her langt at foretrække. Men det er altid et spørgsmål om, at mellem to onder vælger man altid det mindste. Det er ikke, fordi jeg holder af Saddam Hussein. Men det er så langt at foretrække, at han sad i Bagdad i dag end de andre.«
Opsigtsvækkende udsagn.
At den angrende så også kommer med de gængse undskyldninger – »tåbeligt, når folk nu spørger: Hvorfor planlagde I det ikke ordentligt? Vi aner jo ikke en klap. Vi kan bare justere og lappe, og så er der en ny situation 14 dage senere«, »det er kontrafaktisk historieskrivning. Dansk Folkeparti ville – på baggrund af partiets daværende viden – stadig have stemt for invasionen i 2003« – må ikke fordunkle, hvad lektor ved Forsvarsakademiet Peter Viggo Jakobsen da også konkluderer: »Ville USA have angrebet Irak, hvis det vidste, at det ville gå, som det gik – ja, så vil jeg og de fleste andre sige ’nej’. Men det kan man jo ikke bruge til noget – andet end at lade være med at prøve igen. Det er præcis det, USA gør ved at lade være med at indsætte kamptropper i Syrien og Irak i dag.« Siger lektoren – og formentlig også Espersen – selv om ’eksperten’ også mener at vide, at »man kan ikke undertrykke befolkninger uendeligt, hvilket USSR’s, Syriens, DDR’s og Tunesiens regeringer måtte sande på den hårde måde«.
For sent?
Det mener Human Rights Watch (HRW) sikkert også, og det mente USA’s daværende præsident George W. Bush i den grad, at han begrundede sit (og Danmarks) voldelige overfald på Irak med, at han og USA med allierede direkte er udset af selveste Gud til at udbrede denne frihedstrang til alle folkeslag på jorden.
HRW præciserede imidlertid allerede i 2003, at for at anvende krigsførelse til dette humane formål skal i hvert fald 1) massedrab og massive overgreb være undervejs eller overhængende, 2) alle andre muligheder være udtømte, 3) de humanitære grunde være dominerende, 4) interventionen gennemføres med de mest vidtgående humanitære hensyn (klyngebomber kan under ingen omstændigheder forsvares) 5) være rimelig sandsynlighed for, at den humanitære situation bedres ved interventionen, 6) internationalt mandat (f.eks. fra FN) tilstræbes, omend ikke altid muligt.
Ingen af disse betingelser opfyldte Espersens m.fl.s Irakkrig. Hvad bl.a. her på stedet blev påpeget og begrundet – forgæves. Selvforgudelsen var for stor hos dem, der var udset til at udbrede fremskridtet.
Først følgerne i dag i Irak fremkalder hos nogen åbenbart en begyndende besindelse på egne begrænsninger. Først de af naturvidenskaben forventede følger for hele jorden af fremskridtets stadig stigende naturbeherskelse og -forbrug synes at kunne medføre tilsvarende besindelse.
Så må man blot håbe, at besindelsen på den menneskelige magts begrænsninger i dette tilfælde ikke indtræffer for sent.

