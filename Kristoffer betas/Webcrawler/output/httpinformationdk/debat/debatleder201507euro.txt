Europas manglende mulighedssans
LEDER


 »Findes der en virkelighedssans, og ingen vil betvivle, at den har sin eksistensberettigelse, må der også findes noget, man kan kalde mulighedssans. Den, der besidder en sådan, siger for eksempel ikke: Her er sket, vil ske, må ske dette eller hint; han opfinder derimod: Her kunne, burde eller måtte ske.«
- Robert Musil, »Manden uden egenskaber«
Det mest bekymrende ved EU’s langvarige gældskrise, som nu kulminerer med en folkeafstemning om spareprogrammet i Grækenland, er, at den er ved at tage livet af europæernes drømme.
For mindre end 10 år siden udgav Informations Forlag amerikaneren Jeremy Rifkins bog Den europæiske drøm – hvordan Europas fremtidsvision langsomt fortrænger den amerikanske drøm. Men i dag ville en sådan udgivelse være umulig. Rifkins teori var, at det transnationale, rettighedsbaserede og lighedsorienterede demokrati i Europa på sigt ville være det aggressive amerikanske imperium overlegent.
EU’s styrke var projektets eksperimentelle karakter, der fordrede borgerinddragelse og som sådan udgjorde det bedste bud på en styreform med løsninger på globaliseringens eksklusionsmekanismer, klimaforandringerne, det repræsentative demokratis krise osv. Under krisen – eller rettere siden Lissabontraktaten blev forkastet ved folkeafstemninger i Frankrig og Holland – har EU lagt så meget afstand til borgerne, at grækernes modstand nu opfattes som en trussel mod unionen.
Den ene europæiske toppolitiker efter den anden har i den seneste uge betonet, at hvis grækerne ikke stemmer ja til det spareprogram, som selv eksperter fra Den Internationale Valutafond, som også er en af långiverne, finder skadeligt, må de forlade euroen. Eurozonens finanspolitik er blevet »sat på automatpilot«, som direktøren for Den Europæiske Centralbank, italieneren Mario Draghi, har udtalt under eurokrisen.
Dermed bliver muligheden for et andet Europa kategorisk udelukket. Der er intet alternativ til det EU, som Finanspagten og reglerne for Den Økonomiske og Monetære Union har udstukket. I tilfælde af et nej ved folkeafstemningen er mange sågar parate til at ofre Grækenland for at understrege den pointe.
Derfor kan EU i sin nuværende form næppe betegnes som en union. Det er til sammenligning utænkeligt, at en amerikansk præsident skulle forsøge at løse en krise ved at undergrave guvernøren i en af delstaterne.
Hvis EU havde udviklet sig, som Rifkin forudsagde inden krisens begyndelse, ville Grækenlands gældsproblem, som i udgangspunktet var overskueligt, for længst være blevet løst. Men siden 2008 er EU’s udvikling stivnet i retorikken om nødvendighedens politik, selv om grækernes kvaler ikke var nødvendige, mens kritikerne af den førte politik er blevet afvist og fremstillet som fantaster. Hvis eurozonen havde udviklet sig i retning af den politiske union, som de fleste eksperter betragter som forudsætningen for den fælles mønt, ville den græske gæld dog næppe være eksploderet. Og hvis de ledende politikere havde brugt borgernes vrede over udviklingen som en impuls til at styrke EU’s demokratiske fundament, ville lysten til et tættere solidarisk samarbejde have været større.
Den østrigske forfatter Robert Musil lod sit store romanværk Manden uden egenskaber, som han skrev på indtil sin død i 1942, foregå i Wien lige inden Første Verdenskrig. Således betragter hovedpersonen ikke det forløb, der førte til dobbeltmonarkiet Østrig-Ungarns sammenbrud, som uundgåeligt. Han ser tværtimod alternativer, fordi historien ikke er skrevet på forhånd.
Når Grækenlands EU-partnere insisterer på, at der ikke er alternativer til den førte politik, foregiver de, at udviklingen er forudbestemt. Men flere muligheder står naturligvis åbne: EU kan begynde at indfri forventningerne om det postnationale demokrati eller udvikle sig til et postdemokratisk mareridt. Det afhænger ikke mindst af beslutningstagernes »mulighedssans«, der af Musil defineres som »evnen til at tænke alt, der lige så godt kunne være«. Uden denne egenskab brister den europæiske drøm – uanset resultatet af den græske folkeafstemning. Måske kan faktisk kun et nej vise, at et andet Europa er muligt og nødvendigt.

