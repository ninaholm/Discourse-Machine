Sommerens velsignede oplevelser
Når nyhedsforbrugeren i det store og hele er henvist til udenlandske publikationer og læser forskrækket om fædrelandet
Magasinet Der Spiegel mener, at den aktuelle stab af internationale organers ledere er præget af middelmådighed, hverken generalsekretæren for FN eller tidligere statsminister Fogh går ram forbi.


 Sommerens udlændighed - bortset fra nettets nærvær som snor i det fjerne hjemland - henviser i håndgribelig forstand den rejsende til udenlandsk presse. Herald Tribune, Newsweek, Time Magazine og Der Spiegel kan fås de fleste steder. Verdens bedste nyhedsavis, plus tre gedigne magasiner; min sjæl hvad vil du mere. Madame læser ubesværet spansk og oversætter nådigt, når El Pais' rubrikker for den spansksprogede analfabet lige lader sig tyde og kræver mere. Men ellers er det de ovennævnte fire, der holder liv i rejsestalden.
Herald Tribune bidrager med vitaminfoderet. Hvad der står i den, er værd at vide. Klummistens gamle chefredaktør Hans Morten Rubin, selv en fremragende journalist og redaktør, beundrede Herald og slugte misundeligt bladet, når han kunne komme til det. På Færøerne, da vi andre sad og gabte over den rosafarvede udsigt fra det daværende Hotel Borg ud over det meste af Thorshavn, Nolsoyfjorden og Nolsoy i det fjerne med uklippede får som sætstykker i forgrunden og drivende skyer på himlen over Atlanten, snøvlede Rubin: »Sig mig engang, har de ingen morgenaviser her!« Han ville skide på udsigten og have sin Herald, det var den han mente, efter hans opfattelse den eneste avis i verden.
Middelmådighed
I snart forgangne sommer diverterede Time, Newsweek og Spiegel med hvert sit bidrag, der berørte Danmark på pinlig facon. Spiegel lagde i sit nummer 20.7 ud med en analyse af aktuelle internationale organers ledende folk og konstaterede at tendensen mod det middelmådige er påfaldende. Det tyske nyhedsmagasin konstaterer på baggrund af den vestlige verden - Europa mestendels - som er regeret af centrum-højre regimer, at disse åbenbart konsekvent lader middelmådigheder indtage de ledende overnationale stillinger. USA bidrager. Bush satte den højreideologiske fanatiker Paul Wolfowitz i spidsen for Verdensbanken. Flere års arbejde var spildt, Wolfowitz er i faglig forstand et nul for ikke at sige noget værre. Afløst blev han af Robert Zoellick, teknokrat uden visioner og strategi og uden evne til at inspirere andre. EU-Kommissionens formand JoséManuel Barroso, tidligere konservativ portugisisk statsminister, som udelukkende blev formand, fordi Angela Merkel så sit snit til at tilføje daværende kansler Gerhard Schröder et nederlag. Denne havde tænkt sig den langt bedre kvalificerede belgier Guy Verhofstadt som formand. Merkel mobiliserede de konservative venner i de europæiske hovedstæder, og det blev Barroso, hvis resultater er tynde som hans smil er bredt, og som intet effektivt har foretaget sig i finanskrisen. Engang var denne post besat af en Jacques Delors. Husk lige det. FN's generalsekretær er der knap nok nogen der ved, hvad hedder. Ban Ki-moon. Og hvad så? Ingenting. Kompromiskandidat og middelmådig uden visioner. Og så kommer det: Beskæmmende for de danske medier, der var så stolte af det med NATO-generalsekretæren, kalder Spiegel Fogh Rasmussen: Kleinster gemeinsamer Nenner. Laveste fælles nævner. Hvad har Fogh Rasmussen præsteret, spørger det tyske magasin? (Her kunne man være oprigtig og hviske: kreativ bogføring) Men Spiegel svarer selv: en konservativ politiker der har ført: ud-med-udlændige-politik (Ausländerraus-Politik) i et ellers liberalt land. (Her er Spiegel venlig mod DK). Men Fogh kunne man enes om, der Mann ohne Eigenschaften, den laveste fællesnævner. Men det burde have været en anden, skriver Spiegel mellem linjerne, Fogh har heller ikke de nødvendige militærfaglige kvalifikationer.
Uskønt åsyn
Time Magazine, 10.8. beskæftiger sig med truslen fra det yderste højre i det meste af Europa. Ikke mere et sekterisk fænomen, men et stadigt stærkere nyt, snart militant højre, hvis uskønne åsyn præger den politiske hverdag både nationalt og internationalt. Dette højre, der i nogle lande er på kanten af det korpsagtige, er præget af opfanatiseret neonationalisme solidt indstøbt i fremmedhad, især vendt mod folk af den muslimske tro. I mangt og meget minder det nye højres fobier om tidligere tiders antisemitisme, hvis forsøg på at retfærdiggøre sig lå i samme boldgade: at de fremmede med den afskyede tro kun var ude på at erobre os indefra og i sidste fase skære hovedet af os alle sammen. Fra badeforhæng, tørklæder og halal er der kun et kort skridt til magtovertagelsen. Derfor skal alt forbydes, alt der på mindste måde fremmer disse kulturtræk. Målet er den totale underkastelse af disse etniske minoriteter - etnisk udrensning. Muslimer skal bo i muslimland, og det er ikke her, som Mogens Camre her i landet så smagfuldt har udtrykt sig.
Den generelle islamforskrækkelse - og her ses bort fra underbygget religions- og kulturkritik - er imidlertid fatalt forfejlet. Det der bliver udtalt og skrevet, om det er den hollandske fanatiker Geert Wilders eller hans danske åndsfæller, er demagogisk vås. Newsweeks 20. juli nummer bragte en nøgtern undersøgelse af myten om Eurabia, altså at anden, tredje og fjerde generations europæere af islamisk tro skulle smede skumle planer om en magtovertagelse. Et af argumenterne er jo fødselsraten: de formerer sig som - Var det nu rotter eller kaniner? Her er entydige tal for at dét ikke passer. Selv med hårrejsende forestillinger om fertilitet vokser den islamiske del af Europa ikke over otte procent i 2025. Og det tal tager ikke højde for at fødselsraten i disse befolkningsgrupper over alt er ved at ligne stambefolkningernes. Så tallet svarer, stadig radikalt sat, til små fem procent i 2025. Her ligner det for visse landes vedkommende jødernes andel før Holocaust. Alligevel lykkes det i stigende grad at skræmme europæiske vælgere til at stemme på ledere med fremmefjendsk program som regeringsforudsætning, et gennemfalsk grundlag, ledere der altså kan ende med at blive generalsekretærer i NATO. Det er ikke første gang i verdenshistorien at usagligheden, populismen og demagogien vinder over de mere stilfærdige kendsgerninger, men det er sørgeligt.
Fædrelandsværdier
Politik er ikke tal og teknokrati, men i høj grad følelser. Det er der jo ikke noget i vejen med, tværtimod. Svend Auken sagde at man skulle føle efter hjertet i politik, og det er rigtigt. Men følelser må ikke udvikle sig til fordomme, og det er, hvad der er sket og sker i Europa, også ifølge Newsweek. Disse fordomme kædes sammen med fædrelandsværdier, som i overordnet forstand udstyres med et begreb som sammenhængskraften. Meget besnærende. Et sammensurium af udefineret sludder og vrøvl, som altid er nemt at stange ud, fordi det lyder fint, og hensigten helliger middel og magt og. Mere og mere føleligt glider vi ned i et fordommenes sorte hul. Endnu engang i Europas historie, takket være kynisme og forloren folkelighed, vinder dumheden over oplysningen. Der er altid flere stemmer i flere fordomme. Gøres disse nemme forklaringer til fælles eje og god tone (ny politisk korrekthed) og forlenes med de nationale værdier, har man neonationalismen i al dens farlighed.
Det er stadig fordomme og stadig en dødsensfarlig politisk vare, der ikke kan puttes tilbage i æsken. Nemme påstande om at blive spist af sammensvorne muslimer, uanset at muslimerne ikke på nogen måde udgør én politisk størrelse, er vanskeligere at have med at gøre end komplicerede, men rigtigere forklaringer om integrationsprocessers langsigtede og positive konsekvenser.
Sommer var det.

