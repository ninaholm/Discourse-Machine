Nej, campinghabitten er ikke politisk
Især venstresnoede kulturredaktioner har en kedelig tendens til politiserende omklamring af kulturen. Resultatet er analyser, der er helt på månen
 Hipsterne mente, de var så trendy med deres store fuldskæg og ternede skjorter, men de endte som konforme kloner af hinanden. Nu taler man om ’normcore’ – en mode, hvor både han og hun klæder sig stort set ens og ret neddæmpet i jeans og beige nuancer


 Så kom den, Politikens baggrundsartikel om fænomenet normcore. Politiken er jo avisen, der – i fint selskab med Information – går bag om fænomenerne, afkoder dem, og forklarer læserne dybden i tidens kulturelle tendenser. Det er for os læsere så betryggende at få at vide, at der rent faktisk er et dybere lag af mening under de evigt skiftende overflader, som det kan være så svært at finde hoved og hale i. Således måtte turen naturligvis også før eller siden komme til normcore – tendensjournalistikkens krammedyr igennem det seneste halve år.
Politikens dissektion af dette allerede massivt medieeksponerede modefænomen har imidlertid det til fælles med de fleste af avisens øvrige analyser, at det lyder godt, men desværre er helt på månen.
Her står Politiken dog ikke helt lene. Normcore-artiklen er en del af en bredere tendens i især den venstredrejede del af dansk kulturjournalistik til at politisere tidens kulturprodukter, selv når de er særdeles apolitiske. Det er som om de velskrivende, tv-serie-binge kiggeri, Beyoncé-elskende efterkommere af ’68 ikke rigtigt kan affinde sig med tomheden i de overflader, de beskriver (og næsten demonstrativt omfavner) – og derfor overdynger dem med et hjemmebrygget opkog af politisk mening.
Man kunne næsten høre et lettelsens suk på Informations kulturredaktion, da avisen for nogle måneder siden kørte en artikelserie om ’etikkens genkomst i litteraturen’.
Tilsvarende har Information krammet sit yndlingskrammedyr, den nye amerikanske tv-serie, så meget ihjel, at det eneste budskab, der står tilbage om serier som Mad Men og Breaking Bad er deres påståede kritik af det amerikanske samfund og ditto kapitalisme. Orange Is The New Black har man også et vådt øje for, fordi man – hvis man vil og anstrenger sig – og det gør man – kan presse serien ned i et queer-filter, hvorfra den begynder at stille spørgsmålstegn ved køn, race og seksualitet. Man kan, hvad man vil.
Meningsarkæologi på månen
Nu har meningsarkæologerne så sat skovlen i moden. Overskriften på normcore-artiklen, som blev bragt i Politiken den 1. september, slår fast, at »Normcore måske er den mest politiske modbevægelse i årevis«, og underoverskriften hævder, at »Normcore ligner en sjov leg med almindeligt tøj, men er mere end det«.
Jeg skal om lidt forklare, hvorfor begge dele er forkert.
Artiklens forfatter lægger ud med at påpege, at den nye almindelighedens æstetik, som normcore repræsenterer, for nogle modetyper blot er »et sæt byggeklodser at lege med«, men haster så videre til sit egentlige clou: ’den filosofiske vinkel’, som er artiklens bærende element. Og pludselig omtales normcore som en ’bevægelse’.
En »bevægelse«, der ifølge forfatteren, er en reaktion mod, at »vi lever i individualismens tidsalder, hvor selv de mest mondæne dagligdagshandlinger veksles til imagekapital på de sociale medier i et forsøg på at fremstå unik.« En ’bevægelse’, der er affødt af »en velovervejet søgen mod et alternativ« til tidens egodyrkelse og kamp om at skille sig ud. Normcore indvarsler individualismens mulige død, fordi ’bevægelsen’ »bevæger sig væk fra en coolness, der afhænger af forskelle, til en coolness, der bygger på lighed«.
Endvidere bør normcore – ifølge en svensk modeekspert, der er interviewet til lejligheden – ses som »en meget politisk stil«, der »handler om at udfordre og reflektere over, hvad der gøres til norm i samfundet, hvad der tillades at være usynligt, og hvad der altid gøres til det afvigende og alternative«. Normcore er en politisk stil, der »viser, hvor flydende begreber som identitet, norm og kultur egentlig er«. ’Bevægelsen’ er også, forsikrer eksperten, »en politisk stemme mod tidens forbrugskultur fokuseret på dyre mærkevarer«, ligesom den er »modens svar på nudisme«, fordi den etablerer »frihed gennem lighed«. Endelig tilskriver den svenske ekspert ’bevægelsen’ en kønspolitisk dimension, fordi normcore-stilen er unisex og dermed udvisker kønsforskelle.
Åååhhh, vi elsker ’68
Ovre på Information gravede man i det spor før Politiken. I en normcore-analyse fra avisens tendensjournalistiske fyrtårn Center for Vild Analyse (den 5. april) lyder det, at normcore er et nyt modefænomen, der har taget over, hvor hipsteren har givet op.
Men artiklens forfattere har det ikke så godt med bare at lade det være ved det. Man er vel ansat til at lave dybe analyser.
Og læserne kan så godt lide, når noget er politisk. Således afsluttes artiklen med en vinkel, der passer lige ind i skabelonen: »Hvis vi tager normcore på ordet, kan vi så ikke læse det som et tegn på en udpræget træthed i forhold til hele projektet med individualiteten som sådan? »Jeg er ikke hipster,« kan også betyde: ’Slap nu af. Vi er alligevel ikke så forskellige!’ Tænk, hvis det næste nye bliver fællesskab.«
Ja, tænk! Det kunne være så godt. Ligesom dengang i ’68. »Åååh, vi elsker ’68!,« siger Ditte Hansen og Lisbeth Wulff i DR-satireserien I Hegnet.
Dette må være sød musik for alle dem, der i årtier har været martret af fortvivlelse over den apolitiske mig-generation. Endelig en ungdomsbevægelse, der indgyder nyt håb for fremtiden.
Modens selvstændige logik
Pointen er imidlertid den, at normcore hverken er et opgør med kønsroller, individualisme, forbrugskultur, ulighed og ufrihed, statusjagt og alskens indgroede kulturelle dogmer. Ej heller repræsenterer normcore et opgør med den forkætrede hipster, for hvem hele livsstilen handler om at skille sig ud. Faktisk er hipster og normcore drevet af nøjagtigt den samme logik. Nemlig modens. Og modens logik er en selvstændig logik uden kobling til politik, kultur, økonomi, miljø og køn etc. Moden kan sagtens have et politisk udtryk, uden at den af den grund er politisk. Moden plukker fra det samfund, den altid er indlejret i, men den går sin helt egen vej. Hvor denne vej fører hen, er udelukkende et resultat af en social dynamik.
Det vidste sociologen Georg Simmel, en af modeteoriens pionerer. Ifølge Simmel er moden til enhver tid drevet af spændingen mellem på den ene side behovet for socialitet og på den anden side behovet for individualitet. Så snart moden kommer for tæt på en af disse to modpoler, skifter den og bevæger sig i den modsatte retning. Umiddelbart skulle man tro, at denne tese ligger helt i tråd med normcore-artiklens præmis: At omfavnelsen af Adidas-badesandalen og campinghabitten er udtryk for et behov for at falde i ét med tapetet og mærke varmen fra fællesskabet efter en tid med jagt på det individuelle udtryk.
Det er bare mode
Men det forholder sig lige omvendt. Normcore er en stil, der er affødt af hipsterens pludselige bevidsthed om, at hans/hendes unikke stil er blevet almindelig; at der er lighed, dér hvor man troede, man markerede en forskel. Hipsteren var blevet til, hvad Simmel betegner som en modenar: En person, der tror han går foran mængden, men i virkeligheden er den mest konforme af dem alle, uden selv at kunne se det. Da denne erkendelse satte ind, blev normcore det helt naturlige modtræk. Almindeligheden er blevet det eneste nye middel til at skille sig ud. Derfor indfrier normcore ikke meningsarkæologernes våde drømme om fællesskabets, lighedens, solidaritetens og anti-materialismens genkomst. Det er bare mode. Intet andet.
Af samme årsag er det forkert, når artiklen fremstiller normcore som et opgør med hipsterens ironi. For helt åbenlyst er normcores gåseøjne ligeså tykke som hipsterens. Man går netop ikke i campinghabit, men i ’campinghabit’, ikke i tennissokker, men i ’tennissokker’. Der er jo ingen, der rent faktisk vil forveksles med Birthe og Bjarne i Bilkas cafeteria.
Hvis dét var tilfældet, var der jo ingen grund til at flashe sit pinligt almindelige outfit på Insta og diverse modeblogs. Igen: Det er bare mode. Skriv det på en helt ’almindelig’ Post-It-seddel derude på redaktionerne.
Ulla Holm er sociolog

