Som brødre vi dele
Debatten om forskningsfriheden gjorde broderskabet til forudsætningen for forskningsfrihed. Men skal forskere dele som brødre i 2010?


 Frihed, lighed og broderskab. Ordet frihed står først blandt de republikanske dyder, og det er da også kommet i første række, når man har diskuteret den nye universitetslov. Og dog. Diskussionen demonstrerer, at den vigtigste dyd ikke er frihed men et økonomisk broderskab mellem forskere.
Fra universiteterne kender man til broderskabet i Robin Hood-udgaven, hvor der tages fra de rige og gives til de fattige forsknings- og undervisningsområder.
Den traditionelle begrundelse for denne praksis er, at universitetet ikke er en markedsplads, hvor udbud og efterspørgsel hersker.
Universitetet er derimod stedet, hvor der sker et systematisk studium af alle fag; små som store, gamle som nye, populære som upopulære. For studiet af den fulde vifte af fag har værdi i sig selv. Ikke desto mindre er den efterhånden mere brugte begrundelse for Robin Hood-politikken markedsorienteret. Hovedargumentet er, at der er økonomisk fornuft i en vis risikospredning: Det er en god idé at sprede sine forskningsaktiviteter, da der ikke er dokumentation for en længerevarende sammenhæng mellem finansiering af forskning og videnskabelige gennembrud.
Det betyder, at det er økonomisk klogt, hvis forskere, som er dygtige - og heldige - nok til at tjene godt på deres forskning og undervisning, støtter tilsvarende dygtige og lovende forskere, som ikke er i samme heldige økonomiske situation.
Men kan det lade sig gøre at dele som brødre i 2010? Næsten ikke.
Ubalancen i modellen
Senest udtrykte rektor for Københavns Universitet, Ralf Hemmingsen, på sin vis en slags bekymring for broderskabet, da han ved A.C.'s konference om Universitetsevalueringen anførte, at den øgede brug af strategiske midler »gør det vanskeligt at forfølge de mest spændende forskningsfelter, fordi de ikke nødvendigvis ligger inden for de udpegede temaer. Modellen - hvis man vipper den for langt - svækker muligheden for egentligt originale forskningsgennembrud, som er dem, der for alvor skaber vækst for samfundet. I hvert fald nogle af dem. Og man kan ikke på forhånd vide hvilke. Det er det, der er pointen«.
Modellen - finansieringsmodellen - for forskning og undervisning må med andre ord ikke komme i en ubalance. Det sker for eksempel, hvis midlerne til forskning i strategisk udpegede felter kommer til at fylde for meget i forhold til universiteternes økonomiske muligheder for at foretage dristige forskningssatsninger.
Udtrykt i generelle vendinger, så er opgaven for det første at fastholde en finansieringsmodel for universiteterne, som ikke i for høj grad knytter sig til en forventning om, at forskere og/eller undervisere på kort sigt leverer serviceydelser inden for bestemte forskningsfelter.
For det andet er det stadig en ledelsesopgave at finde ud af, hvem man vil satse broderparten af sine midler på. For broderdeling er ikke ren og skær socialisme.
Nyt kan ikke planlægges
Ifølge professor Allan Jannik fra Innsbruck Universitet er et kreativt miljø et åbent samfund, hvor individer kan tænke frit, og hvor der er tilstrækkeligt lederskab til skarpsindigt og indsigtsfuldt at støtte nogle af de nyskabende aktiviteter. Men var pointen ikke, at det ikke lod sig gøre at lede - prioritere og planlægge - nyskabelser frem?  Jo, på sin vis er det vigtigste, at et velhavende samfunds politikere ikke planlægger værdifulde nyskabelser ihjel. For kreative miljøers nyskabelser kan ikke planlægges. Kunne de det, havde man gjort det for længe siden.
Omvendt er det uholdbart at gå ud fra, at man ikke kan gøre noget for at fremme vores muligheder for nyskabelser. I bogen Fyrsten fra det 16. århundrede peger Machiavelli på, at klog politisk ledelse viser sig i omgangen med dyd (virtu) og øjeblikket muligheder (Fortuna). Pointen er, at ingen behersker øjeblikkets muligheder fuldstændigt, men ikke desto mindre kan man stadig udnytte, opsøge og forsøge at forme øjeblikkets muligheder. For Machiavellis fyrste handler det om at bearbejde øjeblikket med henblik på at forblive magtfuld. For vidensamfundet og universiteterne handler det om at bevare evnen til at tage imod nyskabelser. Det kræver broderskabets generøsitet.
Claus Holm er prodekan for formidling ved DPU, Aarhus Universitet

