Danmark på de globale valutamarkeder
Danmark vil opnå en reel frihed ved at deltage i ØMU'en og anvende Euroen


 Lars Seier Christensen (LSC) har i et indlæg i Information 4. juni kritiseret konklusionerne i mit indlæg den 29. maj samme sted. Min overskrift var 'ØMU'en sikrer økonomisk stabilitet'. Den næste sætning var "Danmark får fordele og større frihed som medlem af ØMU'en". Begge udsagn er øjensynlig i modstrid med LSC's holdning til ØMU'en. Andre har tidligere givet udtryk for samme kritiske opfattelse af ØMU'en. Derfor denne kommentar.
Desværre er det småt med økonomiske argumenter i LSC's indlæg, der heller ikke forholder sig til mine to hovedargumenter, der som antydet er, at ØMU'en og dermed Euroen skaber stabilitet på de finansielle markeder og fjerner betalingsbalancen som restriktion for den økonomiske politik. Det sidste følger af, at betalingsbalanceunderskud og udlandsgæld finansieres uden valutariske problemer inden for men ikke uden for Euro-zonen. Danmarks valg er derfor mellem altid at have styr på betalingsbalancen og af den grund til tider at undertrykke hensynet til produktion og beskæftigelse eller at overdrage ansvaret for den danske valutakurs til et medlemskab af euroen. Det sidste giver selvfølgelig den største reelle frihed.
Den frihed uden for ØMU'en, som LCS lovpriser, eksisterer ikke, medmindre Danmark isolerer sig fuldstændig fra omverdenen. Vi skulle i så fald ophøre med at handle varer og finansielle fordringer med udlandet og tilsvarende undlade at rejse over landegrænser. Men hvis vi fornuftigvis har økonomisk samkvem med udlandet, er det nødvendigt at anvende udenlandske valutaer til betalingerne i dette samkvem. 
Der er kun USA
Af lande med en selvstændig valuta er det kun USA, der både kan handle med andre lande og samtidig undlade at bruge andre valutaer end deres egen. Det skyldes USA's position som reservevalutaland, der medfører, at andre lande i forhold til USA bruger den amerikanske dollar og dermed en for dem fremmed valuta. En tidligere amerikansk finansminister har beskrevet resultatet af denne arbejdsdeling ved at sige, at 'dollaren er vores valuta, men jeres problem'. Forholdet er ensbetydende med, at USA i sin økonomiske politik reelt ikke (behøver at) tager hensyn til sin betalingsbalance og de økonomiske forhold i andre lande.
For et mindre land som Danmark, der har væsentlig økonomisk samkvem med Euro-zonen, kan en stor del af de amerikanske fordele opnås ved at erstatte kroner med den fælleseuropæiske mønt. Herved fjerner Danmark den restriktion, der følger af at skulle tage hensyn til den valutariske finansiering af betalingsbalanceunderskud og udlandsgæld. Samtidig fjerner anvendelse af Euroen spekulationer i en ændring af den danske valutakurs.
Større afhængighed
LSC synes at mene, at et land ved at opgive (en selvstændige) fastkurspolitik og overgå til en flydende valutakurs kan fjerne både spekulation på valutamarkedet og behovet for af at tage hensyn til betalingsbalancen. Det er ikke rigtigt, og samtidig bliver afhængigheden af både spekulation og betalingsbalance større, jo mindre et valutaområde, der er tale om. Et aktuelt og skræmmende eksempel er et mindre land med en selvstændig valuta på en ø mellem Danmark og Grønland. Jeg henviser ikke til Færøerne, der som bekendt omfatter flere øer og har valuta fælles med Danmark.
Kun én begrænsing
Valget af valutakursregime er grundlæggende ikke - som hævdet af LSC - et spørgsmål om, vi skal have en selvstændig Danmarks Nationalbank, en selvstændig valuta og en tilsvarende rentepolitik. Det afgørende er, om den økonomiske udvikling i Danmark er tilfredsstillende set med vores øjne. Med en sådan synsvinkel er det selvfølgelig en fordel at blive fri for valutaspekulation, der destabiliserer produktion og beskæftigelse, og samtidig slippe for at hensyntagen til betalingsbalancen i den økonomiske politik. En sådan reel frihed vil Danmark opnå ved at deltage i ØMU'en og anvende Euroen. 
Men intet kommer af intet, undtagen lommeuld, og derfor er modstykket til denne frihed bundet op på en enkelt formel begrænsning i form af Stabilitets- og Vækstpagten. Den er vi dog allerede bundet af uden problemer, hvilket understreger, at begrænsningen er formel og ikke reel, selv når Danmark fører økonomisk politik, der sigter mod arbejdsløshed på et lavt niveau. Den eneste reelle begrænsning ved tilslutning til den fælleseuropæiske valuta er, at dansk inflation på lang sigt skal være på samme lave niveau som i Euro-zonen. På andre områder har Danmark som medlem altid mulighed for at gøre det bedre end andre medlemslande.
Claus Vastrup er professor i økonomi på Aarhus Universitet og tidl. overvismand

