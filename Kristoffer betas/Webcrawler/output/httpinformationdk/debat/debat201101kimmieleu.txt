’Kimmie – en leukæmikomedie’
Kunne man forestille sig en sitcom med denne titel sendt i den bedste sendetid søndag aften på DR? Nej, selvfølgelig ikke. Sådan noget spøger man ikke med. Så er det noget andet med psykisk sygdom, det kan nemlig godt være underholdning


 Har man en psykisk lidelse, må man finde sig i at være genstand for spot og latterliggørelse, og man må lide under, at alle tilsyneladende har en mening om det, man fejler, og om den rette behandling. Man må endda se sig latterliggjort i komedieserier. Mediernes lemfældige behandling af psykiatriområdet er med til at legalisere de forringelser, der for tiden finder sted for de psykisk syge.
Forringelser er der på mange områder: Førtidspensionsreglerne skal ændres, så færre psykisk syge kan få pension. 
Samtidig, men mere gedulgt, arbejdes der på en ændring af tilskudsreglerne for antidepressiv og angstdæmpende medicin i lighed med de ændringer, der er sket på blodtryksmedicinområdet. Den 15. november fjernede man tilskuddet til 50 blodtryksmidler og 21 mavesårspræparater. Ved hjælp af denne manøvre vil de danske regioner kunne spare 325 mio. kr. pr år i medicinudgifter. (Der er vel at mærke her ikke taget højde for øgede lægebesøg, indlæggelser osv.).
Princippet er, at et udvalg under Lægemiddelstyrelsen udvælger få typer medicin, der skal have tilskud. Patienter – også de velbehandlede, der får anden medicin, skal således omstilles til en billigere medicin.
Psykiatere er oprørte
Argumentet for præparatskift er ikke lægefagligt, men økonomisk begrundet.
Nu er turen altså kommet til depressions- og angstmedicin. Tilskudsudvalget under Lægemiddelstyrelsen vil om kort tid udvælge få præparater, som vil være tilskudsberettigede, og der vil være et krav om, at patienter omstilles til den billige medicin. Da tilskudsændringen udelukkende er økonomisk begrundet, sidder der ikke psykiatere med i udvalget, men til gengæld en repræsentant fra Danske Regioner.
Der er mange gode grunde til fra psykiaterside at råbe vagt i gevær. Mange af de patienter, der er i forebyggende behandling med antidepressiva, har været igennem lange behandlingsforløb, hvor de ofte har prøvet flere forskellige typer medicin, inden de endelig har fået den medicin, der har hjulpet dem.
Det er almindeligt at starte behandlingen med et billigt præparat, og ender patienten med at få et dyrere præparat, er det, fordi de billige ikke har virket, eller fordi der har været bivirkninger af medicinen. 
Det siger sig selv, at patienter ikke behandles med dyrere medicin end nødvendigt. Det kan hverken patienten, som skal betale, eller vi som skatteborgere være tjent med.
Meget kompleks sygdom
Depression er en meget kompleks lidelse, som ikke har en enkelt årsag. Det depressive syndrom kan skyldes mange forskellige forstyrrelser i hjernen. Hertil kommer, at der fra patient til patient er store genetiske variationer, der gør, at lægemidlerne omsættes forskelligt hos forskellige patienter. Med andre ord kan man ikke gå ud fra, at hvad der virker på patient A også virker på patient B, eller at patient B vil have de samme bivirkninger af medicinen som patient A. 
Depressionsbehandling skal derfor individualiseres og rette sig mod den enkelte patient. Jo flere typer medicin, man råder over, jo mere specifik kan behandlingen blive. Af det faglige referenceprogram for depressionsbehandling udarbejdet af en tværfaglig gruppe under Sundhedsstyrelsen, fremgår det, at har man haft én depressiv episode, er risikoen for en ny depression 60 pct. Har man haft to, er den 80 pct. Hver tiende får mere end 10 depressive episoder. 
Af referenceprogrammet fremgår også, at depression kan medføre kronisk handicap i form af vedvarende depressive symptomer samt hukommelsesbesvær og koncentrationsvanskeligheder, ligesom depression øger risikoen for demens.
Udløser flere patienter
WHO placerer depression på en fjerdeplads på listen over de 10 sygdomme i verden, der giver anledning til det største tab af livskvalitet og leveår. I 2020 anslås det, at depressionssygdommen vil ligge på en andenplads blandt de sygdomme, der medfører det største antal handicappede, kun overgået af hjertesygdomme. Årsagen er, at sygdommen starter tidligt i livet, at der ofte er tilbagefald, og at den rammer et kolossalt stort antal mennesker.
Indskrænkes behandlingsmulighederne, vil det forringe hjælpen til de depressive betydeligt, ligesom det vil indebære, at velbehandlede patienter skal genhenvises til psykiater med henblik på præparatskift og følges i en længere periode under medicinomstillingen. Hvis der kommer et depressivt tilbagefald, kan det udløse sygemelding evt. indlæggelse. Samtidig vil de 100.000 patienter, der i dag står på venteliste til behandling, rykke yderligere bagud i køen.
Tidlig opsporing hjælper
Det nationale forskningscenter for arbejdsmiljø, NFA, udgav tidligere på året en hvidbog, hvoraf det fremgår, at mentale helbredsproblemer såsom depression, angst og funktionelle lidelser, hvert år koster samfundet 55 mia. kr. Heraf udgør udgifter til behandling 5,5 mia. kr., mens resten er omkostninger i forbindelse med sygefravær, førtidspension og nedsat erhvervsevne. Forskerne bag hvidbogen konkluderer, at en forbedret behandling af mentale helbredsproblemer ville kunne forebygge f.eks. for tidligt arbejdsophør og førtidspensionering af potentielt velfungerende mennesker.
Der ligger således et enormt besparelsespotentiale i tidlig opsporing og god, evidensbaseret behandling af depressive. Og her taler man ikke nødvendigvis om flere sengepladser. Let adgang til ambulant udredning og behandling vil være at foretrække for størstedelen af de patienter, der her er tale om.
Nul behandlingsgaranti
Den siddende regering og de danske regioner har imidlertid konsekvent negligeret det psykiatriske område på trods af løfter om det modsatte. Officielle statistikker viser, at psykiatrien har et efterslæb på 21 mia. kr. over de seneste 10 år i forhold til somatikken.
Alligevel nedlægger man senge som aldrig før. Man indfører behandlingsret (bemærk: ikke behandlingsgaranti) for patienter med ikke psykotiske lidelser, men gør indikationsområderne så snævre, at yderst få efter et år har kunnet gøre brug af denne ’ret’. 
En løsningsmodel har været at tvinge syge i arbejde, en manøvre, der på tre år har kostet samfundet 9,6 mia., og som har haft negativ effekt.
Tænk, hvis disse penge havde været brugt til behandling. Det seneste træk er, at forhindre syge under 40 år i at få førtidspension. Det pynter måske på tallene, men folk bliver ikke raske af, at man fjerner deres forsørgelsesgrundlag, og man har næppe tænkt sig i stedet at bruge penge på at behandle disse mennesker? Ud over den gruppe syge, der nu i stigende grad befolker de veludbyggede retspsykiatriske afdelinger, vil man skabe et proletariat af psykisk syge, der må leve af kontanthjælp, indtil de bliver gamle nok til at få pension. 
Dispositionerne er ikke alene fuldstændig uansvarlige over for de syge, men samfundsøkonomisk himmelråbende dumme. Med de nye tilskudsregler er der en stor risiko for, at behandlingsmulighederne indsnævres yderligere med øgede samfundsudgifter til følge. Medicinen løser ikke alle problemer for den depressive, og det er ikke en lykkepille, men med de få andre midler, vi aktuelt har til rådighed inden for det psykiatriske behandlingssystem, er den medicinske behandling uhyre væsentlig, og det er urimeligt at hetze mod en for mange mennesker livsvigtig medicin.
Bodil Andersen er privat­praktiserende speciallæge i psykiatri, MSC i avanceret kognitiv terapi

