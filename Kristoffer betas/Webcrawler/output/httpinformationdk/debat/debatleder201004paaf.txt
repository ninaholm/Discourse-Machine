Du er på, fjols!



 Åh så meneskelige, moderne toppolitikere vil være. De vil gerne ses i kærlig nærkontakt med folket, vekslende tanker om stort og småt. Og for at folket kan komme i tæt kontakt med de toppolitikere, der er i tæt kontakt med folket, er det da praktisk, at toppolitikerne har påført sig en mikrofon, så alle kan høre, hvad de siger.
Problemet er, når det bliver endnu mere menneskeligt. Når toppolitikeren bagefter glemmer, at mikrofonen stadig er tændt. Og toppolitikeren siger sin oprigtige mening om det fjols af folket, som netop har 'overvåset' toppolitikeren. Og folket får dét at høre. Hvem er så det største fjols?
En bimlende brøler overgik den britiske premierminister, Gordon Brown, og hans Labour-parti, da Brown forleden under sin valgkamp i det nedslidte Rochdale nær Manchester tog en tur i folkehavet, og hans spinhold gelejdede ham i armene på mrs. Gillian Duffy, en 65-årig traditionel Labour-vælger med just de bekymringer, som optager Labours kernevælgere: Økonomien, det dyre uddannelses -system, de østeuropæiske arbejdere, 'der vælter ind'. Brown lod, som om han forstod mrs. Duffys bekymringer, gav hende kram og takkede varmt for at have mødt hende.
Næppe var Brown tilbage i sin bil, før han brød ud i raseri over at være blevet udsat for mrs. Duffy. Han kaldte mødet med hende »en katastrofe«, »latterligt« og erklærede: »Hun er bare en slags snæversynet kvinde«. Alt-imens medierne og snart den hele verden var med på en lytter. Sidenhen har Brown undskyldt og undskyldt og opsøgt mrs. Duffy for i 40 minutter samtale at sige endnu mere bé-bé.
Lige lidt nytter det. Det billede af Gordon Brown som lunedreven, nedladende og folkefjern, som hans kampagne går ud på at fjerne, er han i stedet kommet til at markere som det sande.
Det grinagtige forløb er endnu et opmuntrende eksempel på, at spin svinger rundt og rammer spinnerne selv lige i masken. Så den revner.

