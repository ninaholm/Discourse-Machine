V: Vi hverken skræmmer eller tager fejl i debatmappe
Der er ikke grund til at lave om i Venstres udskældte debatmappe. Det siger gruppeformand Kristian Jensen.


 - Det eneste, der er skræmmende i vores debatmappe, er, hvor mange løfter regeringspartierne er rendt fra.
- Jeg synes, det er på grænsen til politisk hykleri, at man hører Socialdemokratiet klage over, at de bliver stillet til ansvar for deres egen politik.
Så kontant lyder svaret fra Venstres næstformand, Kristian Jensen, på kritikken af Venstres debatmappe, som Socialdemokratiet beskylder for at være en skræmmekampagne fyldt med faktuelle fejl.
Debatmappen er blevet udleveret til over 300 kommende folketingskandidater for Venstre. Under kapitlet "Angreb på andre partier" står der blandt andet under "Løftebrudsregeringen", at man gik til valg på at afskaffe 24-års-reglen.
Det gjorde Radikale Venstre, og derfor mener Venstre, der er tale om et løftebrud blandt regeringspartierne, selv om det aldrig kom til at stå i regeringsgrundlaget.
"Ikke én eneste gang deltog Thorning og Socialdemokraterne i VK-regeringens reformer", står der i en overskrift i debatmappen. Her henviser Socialdemokratiet til, at man blandt andet var med i velfærdsaftalen sammen med den daværende VK-regering i 2006.
- I mappen peger vi på tre konkrete reformer, som de ikke har deltaget i. Jeg beklager, hvis ikke vi har taget nok med, selv om vi er beskyldt for at skrive for meget om andre partier. Men vi nævner konkret tre reformer: Forårspakken, Genopretningsaftalen og Tilbagetrækningsreformen, siger Kristian Jensen.
Spørgsmål: Vil I foretage nogle ændringer i jeres debatmappe frem mod valget?
- Der er ikke noget, som for mig siger, at vi skal lave ændringer i vores debatmappe. Hvis der kommer nye udspil fra Venstre, som vi skal have lagt ind, så vil vi naturligvis kigge på det, siger Kristian Jensen.
Spørgsmål: Er der ingen faktuelle fejl i det kapitel, der hedder "Angreb mod andre partier", og vil der ikke blive lavet om i det før et valg?
- Det kapitel synes jeg ikke, der er blevet behov for at lave om, siger Kristian Jensen og forklarer, at Venstre har konkrete henvisninger til alle punkter, hvor man beskylder regeringen for løftebrud.
Et af de steder, hvor partierne er uenige om fakta, er på spørgsmålet om, hvorvidt der er blevet færre fattige under den nuværende regering.
Venstre henviser til en undersøgelse fra den politisk uafhængige tænketank Kraka fra marts, der viser flere fattige i Danmark i 2012 end ved regeringsskiftet, mens Socialdemokratiet henviser til en rapport fra Økonomi- og Indenrigsministeriet fra maj, som peger på færre fattige i 2012 end i 2011.
