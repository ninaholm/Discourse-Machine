Fuldtidsstudie er nu engang fuld tid



 
	Den nuværende regering investerer mere i uddannelse og forskning end nogen tidligere regering. Og vi finansierer det øgede optag krone for krone.

	Det undrer mig, at Mette Thygesen og Leif Søndergaard fra Dansk Magisterforening i Information den 27. november klager over, at studerende som udgangspunkt skal have fuldt skema på den videregående uddannelse.

	Jeg synes, det er rimeligt at forlange, at studerende, der får stillet en gratis uddannelse til rådighed og får SU, studerer på fuld tid. Det er der sådan set ikke noget nyt i. Det er heller ikke voldsomme krav at stille til universiteterne, at en femårig uddannelse i gennemsnit ikke må trække mere end et enkelt år ud. Det giver stadig plads til, at de studerende kan træffe nogle omvalg undervejs.

	Thygesen og Søndergaard nævner, at de studerende i dag er hårdt presset til at gøre sig attraktive over for kommende arbejdsgivere med studiejob, praktik og udlandsophold. Jeg er selvfølgelig glad for, at de studerende er motiverede til at dygtiggøre sig på alle mulige måder, inden de er færdige med deres uddannelse. Dog synes jeg, at Thygesen og Søndergaard glemmer to vigtige pointer.

	Reform sikrer fuldtidsstudie

	For det første har vi allerede fjernet en række administrative forhindringer og forbedret mulighederne for merit ved udlands- og praktikophold, så disse ikke er med til at trække studietiden i langdrag.

	For det andet har vi studietidsundersøgelser, der viser, at danske studerende sammenlagt bruger mindre tid på undervisning, selvstudium og studiejob sammenlignet med studerende i andre europæiske lande.

	De studerende har søgt ind på et heltidsstudium, og universiteterne har – også forud for denne reform – haft pligt til at tilrettelægge studierne, så det er fuldtidsstudier. Med reformen pålægger vi så, at universiteterne i højere grad sikrer, at de studerende faktisk er heltidsstuderende.

	Det synes jeg ikke er for meget at forlange.

Uddannelsesminister Morten Østergaard (R)

