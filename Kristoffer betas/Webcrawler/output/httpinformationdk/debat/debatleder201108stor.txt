Stor diplomatisk ståhej for ingenting?
I sidste uge ville Indien 'lægge Danmark på is' som straf for, at Danmark ikke vil udlevere Niels Holck, der er anklaget for våbensmugling. Nu tyder det på, at (kr)isen kun handler om visumregler for diplomater og en midlertidig indisk 'nedprioritering' af en ny samarbejdskommission


 Det fik Jyllands-Posten til at fare ud med en leder, hvori Indien skoses for at være »utaknemmelig efter 40 års dansk bistand«. Og det fik Information til at fare den anden vej ved at minde om, at arrogance over for de store udviklingslande var en medvirkende årsag til, at alt faldt på gulvet under COP15. Men hvad lå der reelt i udenrigsminister Lene Espersens (K) udtalelse om, at Indien nu lagde Danmark på is?
Vi kan her oplyse, at Udenrigsministeriet kan oplyse, at de indiske myndigheder oplyser at 'lægge på is' konkret betyder to ting: At danske diplomater i en vis periode ikke visumundtages, og at en kommission, nedsat ved Lene Espersens besøg i Indien i september sidste år, for tiden 'nedprioriteres' fra indisk side.
Uden konsekvenser
To danske diplomatiske kilder, som Information har talt med, vurderer, at det er i småtingsafdelingen. Den ene kilde betegner det som en demonstration »uden store substansmæssige konsekvenser« og »givetvis tænkt som sådan«. Den anden vurderer, at det kunne få den konsekvens, at hvis vi lige nu ville sende en officiel erhvervsdelegation til Indien, kunne det ske, at inderne ikke ville stå på pinde for at arrangere møder med det øverste lag af dansk erhvervsliv. Kilden mente dog, at affæren relativ hurtigt ville være glemt, da det på ingen måde er i indisk økonomisk interesse at få et ry for at være besværlig.
Afvist ved retten
Krisen som måske aldrig rigtig var en krise havde udgangspunkt i sagen mod Niels Holck, danskeren, der i 1997 kastede våben ned over den indiske delstat Vestbengalen. Indien har siden forsøgt at få ham udleveret til rettergang, men har garanteret, at han kunne afsone i Danmark. Det accepterede de danske myndigheder, men siden har to retsinstanser afvist det, da de ikke vurderede, at den danske statsborger ville være sikker i et indisk fængsel under retssagen.
I sidste uge kunne en indisk avis melde, at Indien nu havde lagt Danmark på is som protest, og det fik dagen efter udenrigsminister Lene Espersen til at bekræfte med ordene: »Den danske ambassadør i New Delhi har fået at vide, at samarbejdet med Danmark er fastfrosset, og det vil reelt sige, at hvis man fremover skal i kontakt med de indiske myndigheder, så skal al kontakt gå via udenrigsministerierne,« sagde Lene Espersen og spillede bolden tilbage til inderne.
»Det er en klar negativ udvikling, hvor inderne har signaleret, at man ikke har nogen interesse i at samarbejde fremadrettet. Man vil gerne lægge os på is, og det er i sidste ende nu op til inderne, hvad konsekvenserne bliver.«
Mogens Lykketoft, udenrigspolitisk ordfører for Socialdemokraterne, deler de diplomatiske vurderinger af, at 'krisen' blev blæst ud af proportioner.
»Jeg har hele tiden haft den fornemmelse, at det her stille og roligt ville gå i sin mor igen, hvis man hverken hidsede sig op eller krøb,« siger Mogens Lykketoft, der påpeger, at Lene Espersen kunne have undladt at lave ballade i medierne ved at bekræfte, at Danmark var »lagt på is«, før man vidste, hvad »lagt på is« faktisk betød. »Især når vi nu ved, hvor relativ lidt det faktisk indebar.«
Det indiske udenrigsministerium oplyser på mail, at de på nuværende tidspunkt ikke udtaler sig om sagen. Det har ikke været muligt at få en kommentar fra udenrigsminister Lene Espersen.

