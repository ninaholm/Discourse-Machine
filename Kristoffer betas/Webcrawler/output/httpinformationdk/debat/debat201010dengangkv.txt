Dengang da kvindeløn var lommepenge
Vi må have en ny lønindplaceringsreform som et endeligt opgør med et antikveret kvindesyn, som (næsten) ingen alligevel har længere


Det er blevet voldsomt moderne at undskylde for alle mulige historiske uretfærdigheder. Jeg vil personligt foretrække, at man bare anerkender fejlen og får rettet op på miseren.Det handler om den urimelighed, der opstod i forbindelse med Tjenestemandsreformen i 1969. Afsættet for reformen var, at man samfundsmæssigt havde brug for at kunne tiltrække og fastholde tjenestemænd i den offentlige sektor; lønnen var sakket bagud i forhold til overenskomstansatte, og noget måtte gøres. Fair nok, lønnen kom op. Desværre skete der i samme hug dét, at embedsmændene fik indplaceret en række kvindedominerede faggrupper på en måde, som er helt utidssvarende i dag. Alt for lavt, med andre ord.Vand under broenDet er derfor formelt korrekt, når Danske Regioners forhandlingsdirektør, Signe Friberg Nielsen, her i avisen, den 27. september, gentager pointen fra Lønkommissionens redegørelse, der udkom i foråret; at der - stort set - ikke er uligeløn mellem mænd og kvinder, der arbejder inden for samme fag i den offentlige sektor. Her er løn og arbejdsvilkår gennemregulerede. Men husk lige på, at den centralt afsatte lønramme altid er stram som en krympet babytrøje.Mænd og kvinder i visse fag deles således om at bære den historiske uretfærdighed.Den kønsdiskrimination, der de facto er tale om, stammer nemlig helt tilbage fra slutningen af tresserne. Dengang blevet det betragtet som ganske logisk at placere kvindefag - omsorgs- og assistentfunktioner - på et lavere niveau end typiske mandefag - f.eks. skolelærere og politibetjente. Mænd var fædre og forsørgere. Kvinder var mødre, som sysselsatte sig med nogenlunde de samme opgaver, når de var ude på arbejdsmarkedet. Det krævede ikke særlig megen oplæring - og Herre Gud; de penge, de tjente, var vel alligevel bare til nye gardiner og en af de hersens nymodens charterrejser.Oceaner er løbet under broen siden da, tør man nok sige. I dag er de mellemlange, videregående sundhedsuddannelser blevet løftet op på bachelorniveau. Og Far og Mor - eller bare Mor - er hver især ansvarlig for familiens forsørgelse. Og unge mennesker, der tænker bare lidt langsigtet, kan derfor godt se, at det ikke kan svare sig at tage en sundhedsfaglig uddannelse, når livslønnen ligger langt under, hvad de med samme energi og studieår, kunne tjene i andre professioner.Problemer forudeSelvom den økonomiske krise for nuværende har sendt sundhedsvæsnet ud i lidt af et limbo med fyringer og nedlæggelse af stillinger, så er der ingen tvivl om, at der bliver svær mangel på bio-analytikere, sygeplejersker, radiografer og andet kvalificeret sundhedspersonale på mellemlangt sigt. Blandt andet fordi en stor del af de erhvervsaktive er godt på vej mod pension.De uddannelsespladser, der heldigvis er blevet fuldt besat i de seneste to optag til professionshøjskolerne, sikrer heller ikke, at de ambitiøse, unge mennesker sidenhen går ud og udfylder vakante stillinger i den offentlige sundhedssektor. Forud for den overenskomstforhandling, der i 2008 endte med en otte ugers konflikt, fik vi lavet en opgørelse fra Danmarks Statistik. Den viste, at bioanalytikere, der arbejder i det private i gennemsnit tjener 25 procent mere end deres kolleger på hospitalerne. De arbejder typisk i lægepraksis, i private laboratorier, i biotekindu-strien og i den medikotekniske branche. Nogle kan opnå en løn, der er det dobbelte af, hvad de nogensinde kan opnå som offentligt ansat.Sandt nok, at unge mennesker - heldigvis! - ikke kun vælger job efter lønnens størrelse. Men hvis den private sektor både kan tilbyde faglige udfordringer og anerkendelse i form at en rimelig honorering - ja, så kommer sundhedsvæsnet - der, som I nok ved, skal være i 'verdensklasse' - til at lide gevaldigt under det.Sikre fremtidenVi må derfor have en ny indplaceringsreform; en, der tager højde for at kvinders stilling i samfundet har ændret sig; at de faktisk ræser frem i uddannelsessystemet. En indplacering, der afspejler, at fagene nu baserer sig på både teoretiske og praktiske kompetencer. Og som sikrer, at vi kan bemande livsvigtige funktioner i sundhedssektoren, også når længere levealder og store ældreårgange kræver deres.I slutningen af 1960'erne kunne politikerne godt blive enige om at finde en stor pose penge til en reform, der tilgodeså tjenestemændene. I samfundets klare interesse. Det bør kunne ske igen. Og det er ikke et brud med Den Danske Model!Fagene i sundhedssektoren skal blot have ændret det lønmæssige balancepunkt. Så skal vi nok tage den derfra.Bert Asbild er formand for Danske Bioanalytikere
