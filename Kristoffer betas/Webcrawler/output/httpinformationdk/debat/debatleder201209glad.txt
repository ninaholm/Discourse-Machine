Glade bøsser



At bryde normer er en svær kunst. For det første kræver det, at man anerkender normen. Dernæst kræver det, at man gør opmærksom på alternativet til normen på en måde, der ikke bare bekræfter dets andethed. Ikke bare råber: Se aben.Som Information fortalte i fredagsavisen, så lykkes det som regel sjældent, når børnelitterære forfattere forsøger at bryde heteronormativiteten. Og fejlen ligger i de gode intentioner. Det, der kendetegner en norm, er, at vi tager den for givet. Normen behøver ikke blive adresseret. Den skal ikke forklares. Den er der bare.Homoseksuelle forældre er heldigvis en del af normalbilledet i dag. Det samme er donorbørn af enlige forældre. Men det er de ikke i børnebøgerne – heller ikke i dem, hvor de faktisk optræder. Der bliver de så eksplicit tematiseret, at det blot bekræfter normen. Dertil kommer, at ikkeheteroseksuelle samlivsformer fremstilles i et så positivt lys, at det virker utroværdigt. Her er det ikke samlivsformen, der virker mest unormal, men samspilsformen.Og som al anden litteratur, så fungerer den ikke, hvis læseren ikke kan identificere sig med nogen. Midt i alle de gode intentioner kan den gode historie nemt gå tabt, og det gør sig især gældende for meget børnelitteratur, der netop opererer i krydsfeltet mellem didaktik og litteratur.Men indebærer den kritik så, at man skal undlade at skrive børnebøger om for eksempel et donorbarn? Nej, det gør det ikke. Det er vigtigt, at verdens mangfoldighed også er repræsenteret i børnelitteraturen, så børnene ikke fastlåses i én forestilling om verden. Men pointen er, man ikke skal fortælle dem, at noget er lige så normalt som noget andet. Man skal vise dem det. Børn hører alligevel ikke efter, hvad der bliver sagt. De gør, som de voksne.Monkey see, monkey do.
