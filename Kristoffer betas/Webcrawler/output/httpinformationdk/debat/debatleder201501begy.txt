Begyndelsen til enden
LEDER


 Helle Thorning-Schmidt (S) taler om tryghed, tillid og alt det, der gør Danmark til et stærkt fællesskab. Hun taler om seks måneder gamle Holger fra Valby, der i sin vuggestue skal passes af flere pædagoger. Hun taler om Laura på 21 år, datter af en alkoholiker, der nu selv hjælper børn af misbrugere.
Begge – Holger og Laura – er ifølge statsministeren vidnesbyrd om, at regeringen har bevaret og udviklet den socialdemokratiske velfærdsstat, der stiller krav til den enkelte og sikrer hjælp til de trængende.
Med sin sidste nytårstale før dette års folketingsvalg – og måske den sidste overhovedet – formåede statsminister Helle Thorning-Schmidt at fremhæve regeringens resultater i en tid, hvor de fleste tæller nederlagene. Hun formåede at gøre de upopulære velfærdsreformer til forudsætningen for den gryende økonomiske fremgang i Danmark. På den måde indgød Helle Thorning-Schmidt fornyet tillid til en regering, de fleste vælgere mest forbinder med svigt. Hun talte med en ærlighed og værdighed, der faktisk mere fortjener at være en begyndelse, end den fortjener at være en begyndelse til enden.
Men en nytårstale er ord, og uanset hvor store de bliver, kan ord alene ikke ændre på den virkelighed, regeringen har bragt sig i.
Helle Thorning-Schmidt fokuserede i sin tale på de tre bærende temaer frem til næste folketingsvalg: økonomi, arbejdsløshed og flygtninge og indvandrere. Men på alle tre områder synes hun fanget af det samme grundlæggende problem: Hun gennemfører en politik, der er mest populær blandt vælgere, der aldrig vil stemme på Socialdemokraterne.
Klassiske socialdemokratiske vælgere genkender ikke sig selv og arbejderpartiets fællesskab i fortællingen om en regering, der gennemfører de nødvendige velfærdsreformer for at sikre den økonomiske ansvarlighed.
For på det individuelle plan rammer reformerne typisk de socialdemokratiske vælgere, og de kommer aldrig til at regne tabte dagpenge og rundbarberede kontanthjælpssatser for andet end uanstændigt, og de slår tilbage ved at forlade partiet.
Hvem takker regeringen for dagpenge- og kontanthjælpsreformerne? Ingen. Og her hjælper det ikke, at statsministeren i sin nytårstale gentog, at Socialdemokraterne går til valg på at ændre et dagpengesystem. Hvorfor har den ikke ordnet det efter tre år med regeringsmagten?
For alle, der håbede på et toneskift i udlændingedebatten, var der ikke meget at hente i statsministerens nytårstale.
Hun fremhævede med stolthed, at regeringen for første gang i 12 år vil gennemføre stramninger af reglerne for familiesammenføring og asyl. Desuden agter regeringen at ændre vilkårene for flygtninge og indvandrere på kontanthjælp, så de ifølge statsministeren kan rydde strande og rense sandkasser i børneinstitutioner. For som Helle Thorning-Schmidt sagde: »Flygtninge skal ikke gøres til klienter.«
Hvem kan være uenig? Men hvor er den konkrete politiske plan, der skal få det til at ske? Indtil vi ser den, må budskabet betegnes som endnu et eksempel på, at regeringen går til valg på en udlændingepolitik, der skal være strammere end det, den borgerlige opposition – inklusiv Dansk Folkeparti – kan levere.
For tilbage står budskabet: Flygtninge skal ikke bare have. De skal også yde. Den retorik virker mere som populistisk tale til indvandrerkritiske vælgere end til realiteterne blandt de ofte traumatiserede flygtninge.
Og kønt lyder det ikke, når statsministeren på den ene side taler om international ansvarlighed, når det handler om at drage i krig med F-16- fly mod Islamisk Stat i det nordlige Irak. På den anden side rækker ansvarligheden kun til at vise et minimum af ansvarlighed og generøsitet, når det handler om at hjælpe fordrevne fra de selvsamme områder.
Regeringen har ikke haft succes med at overtage de borgerliges økonomiske politik, selv om det var indskrevet i regeringsgrundlaget. Vil regeringen frem mod næste valg formå at overbevise vælgerne om, at deres udlændingepolitik er strammere og bedre end de borgerliges? Ikke meget tyder på det.
Sikkert er det til gengæld, at regeringen ikke har tid til at levere flere politiske resultater, befolkningen ikke belønner den for.

