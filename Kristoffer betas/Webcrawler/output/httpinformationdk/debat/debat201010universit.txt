Universiteterne skal træne deres markedsevner
Universiteter bliver en af den nye konkurrence-stats mest magtfulde vidensinstitutioner. Men magter de danske universiteter markedets frihed?


 I det 21. århundrede får universiteterne stadig mere magt. De største af dem bliver nærmest statslignende størrelser med ansvar for den stadige opdragelse af borgeren, som vi kalder for livslang læring.
Universiteternes magtstatus stiger i takt med, at staten overlader den magtmuligheder, som ekspansive universiteter udfylder. Det sker ved at udøve ledelses- og styringsfunktioner i forhold til det lærende menneskes liv  et liv i stadig kompetenceudvikling.
Dertil kommer, at universiteternes funktioner bliver mere globale og omfatter alt lige fra at udbyde internationale uddannelsesprogrammer til at etablere sig fysisk i  vidensøkonomisk interessante indflydelsessfærer. Resultatet er, at viljen til magt ikke alene bliver et træk ved politikere.
Også ledelsen af universiteterne får spidskompetencer i det politiske håndværk, og universitetsrektorers bibel  endnu ikke udgivet  bliver Forskerfyrsten. Sagt på anden vis, går universiteter fra at være en magtmæssig marginal institution til at være en kerneinstitution.
Selv i en lille dansk småstat skal universiteterne, sammen med det danske uddannelsessystem i øvrigt, forsøge at mobilisere de folkelige masser til en næste bølge af velstandsproduktion. Det ændrer på vante forestillinger om universiteternes, forskernes og de studerendes statsfinansierede autonomi.
Forskningsfrihed
Forskeren vil ikke kun specialisere sig i sit fag og uddanne fagligt dygtige kandidater. Han vil også uddanne relevante og kompetente kandidater til et dynamisk arbejdsmarked. Ligesom han vil samarbejde og udveksle viden med det omgivende samfund. Alt sammen udtryk for, at forskeren er ved at arbejde sig ind under et andet  et positivt defineret  frihedsmandat: Forskningsfrihed kommer i højere grad til udtryk som et ansvar for at konkurrere om at definere og løse bestemte samfundsmæssige og markedsbestemte opgaver ved hjælp af forskningsmæssig (metode)frihed.
Derfor foregår der et opgør med forskningsfrihed som frihed for samfundets indblanding.
Også den studerendes identitet ændrer sig. Idealet er, at den studerende frit, fleksibelt og tilbagevendende vælger i universiteternes differentierede udbud af udannelser og kurser. Den studerendes kompetencer står i centrum; dem må den studerende selv sørge for at udvikle, ligesom den studerende, den studerendes forældre og måske senere arbejdsgiveren selv kommer til at betale for hele eller dele af uddannelsen.
Resultatet er, at den studerendes læringsfrihed i fremtiden kommer til at bestå i at vælge frit fra universiteternes indre uddannelsesmarked.
Det kræver nedbrydning af barrierer for studentermobiliteten  mellem og inden for universiteter; det sidste sker blandt andet ved at reducere antallet af studienævn, der til tider ligner universiteters svar på nationers skrappe toldbarrierer.
Magtfulde virksomheder
Bag forskeres og studerendes nye roller står en større statsforandring. Ændringer i opfattelsen af forskningsfrihed og læringsfrihed er de sikre symptomer på universitetets nye status, som en del af konkurrencestatens politisk-økonomiske projekt. Det vil sige, at vi ikke længere har en stat, der alene ser det som sin rolle at beskytte universiteternes frihed. Snarere har vi en stat i gang med at udvikle universiteterne til magtfulde virksomheder, der gør brug af sin og forskernes frihed på konkurrencedygtig vis.
Regeringen har siden 2003 givet relativt flere øre- og konkurrencemærkede forskningspenge til universiteterne, stillet krav om at uddannelserne gav erhvervsrelevante kompetencer, indsat aftagerpaneler i forhold til universiteternes uddannelser og stillet krav om, at universiteternes vidensudveksling gavner det danske samfunds vækst, velfærd og udvikling.
Det betyder blandt andet, at danske universiteter har trænet i at optræde på mere og mere markedslignende vilkår. I næste runde får denne tendens en tand til. Når videnskabsminister Charlotte Sahl-Madsen for eksempel udtaler, at hun gerne befrier universiteterne for besværlige og bureaukratiske regler, så gør man klogt i at lægge mærke til, at hun i samme åndedrag understreger, at universiteterne skal blive bedre til at lirke andre kasser end statskassen op.
Men erhvervslivets kasser åbner sig som bekendt kun, hvis der er udsigt til flere sorte tal på bundlinjen.
Det store spørgsmål er, hvilke staters universiteter, der bedst magter vidensmarkedets forsknings- og læringsfrihed. Og konkret er spørgsmålet, hvordan en dansk småstats universiteter bedst magter den nye situation?

Claus Holm er prodekan for formidling, DPU, Aarhus Universitet

