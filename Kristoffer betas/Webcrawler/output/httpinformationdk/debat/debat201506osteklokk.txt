Osteklokkejournalistik
Hvis langt flere journalister så Aabenraa, Tønder og Vestsjælland som en vigtig del af Danmark, og ikke blot som ophav til eksotiske eller halvkuriøse historier, var valgresultatet måske ikke kommet som så stor en overraskelse


Selvransagelse er ikke en journalistisk kernekompetence. Langt de fleste medier er for tiden overrumplede og nærmest chokerede over valgresultatet, der efterlod indtil flere hidtil ikkeudfordrede såkaldte sandheder i ruiner. Jeg nævner i flæng mediernes tokantede og fastlåste inddeling af det politiske landskab i blå og rød blok. Mediernes &ndash; og ikke mindst tv-mediernes &ndash; insisteren på at forenkle valget til at være et &rsquo;præsidentvalg&rsquo; mellem Løkke og Helle. Men også, og ikke mindst, mediernes klippefaste tro på utallige meningsmålinger. I Presselogen og andre steder, hvor mediernes spidser mødes, er det småt med selvkritik og selvransagelse, selv om TV 2&rsquo;s nyhedsdirektør bebuder en kritisk analyse af meningsmålinger og exitprognoser.Dansk Folkepartis pludselige opdukken som landets største &rsquo;borgerlige&rsquo; parti var så overraskende, at journaliststanden var ved at falde bagover. Ikke bare på denne avis, men på en lang række andre redaktioner ville svaret på spørgsmålet: &rsquo;Er der nogen i vores daglige omgangskreds, der stemmer på Dansk Folkeparti?&rsquo; oftest være et nej. Det skyldes ikke, at journalisterne er &rsquo;røde&rsquo; &ndash; en påstand der flittigt fremføres af nogle blå politikere. Det skyldes heller ikke, at medierne er blå, som Henrik Sass-Larsen i begyndelsen af valgkampen påstod med den tilføjelse, at mediestøtten til borgerlige aviser burde reduceres.Nej, mediernes åbenbare huller i dækningen af valgkampen er ikke et resultat af rød/blåbias. En stor del af forklaringen findes måske i den lidt upåagtede kortlægning af alle danske journalister, som DICAR og Geomatic lavede for fagbladet Journalisten i 2006. Den viser, at vi journalister er voldsomt overrepræsenterede i den kategori, som kaldes &raquo;forstadskosmopolitter&laquo;. Flertallet er pænt lønnede, ejer deres gode bolig i pæne kvarterer &raquo;langt fra provinsbeton eller storbyghetto&laquo;, og omgås ligesindede. Journalister tilhører de såkaldt nordlige segmenter, som hylder &raquo;moderne&laquo; frem for &raquo;traditionelle&laquo; værdier. Firkantet betragtet har vi journalister ifølge undersøgelsen &raquo;meget ringe daglig berøring med den store del af befolkningen, som bor uden for vores egne områder&laquo;.Og den lille del af journaliststanden, som ikke bor og arbejder i storbyerne og kender deres lokalområder godt, er ikke toneangivende i valgkampsdækningen. De toneangivende, konceptudviklende og udøvende journalister har for travlt til at lette røven fra skrivebordet og computeren og bevæge sig ud i den virkelige virkelighed. De befinder sig i den osteklokke, som Ugebrevet Mandag Morgen beskrevi denne uges ledende artikel, som &raquo;medier og politikere i fællesskab havde bygget, hvor der blev udfoldet et virkelighedsfjernt drama om marginaler og promiller.&laquo;I centrum af osteklokken stod de to statsministerkandidater, som blev gjort langt mere betydningsfulde, end de i virkeligheden er. I fire voldsomt opreklamerede tv-dueller mundhuggedes de for det meste om marginaler og promiller. På adskillige forsider var der to portrætter, to farver. Hvis valget i virkeligheden stod mellem de to, er resultatet jo, at de begge tabte. Den ene tabte magten, den anden tabte flere stemmer, end han og hans parti nogensinde har gjort.Vinderne &ndash; og ikke mindst den store vinder &ndash; arbejdede uden for osteklokken. Nok gik Socialdemokraterne en anelse frem, men valget var samlet set et tydeligt nederlag for firkanten af gamle regeringsbærende partier. Udkantsdanmark vandt over Firkantsdanmark. Det Firkantsdanmark som de fleste journalister lever, bor og arbejder i.Dette er naturligvis ikke en opfordring til, at mediefolket skal tvangsfjernes fra den pæne middelklasse eller fratages liv, ære og velfærd. Men langt flere af os burde af egen drift &ndash; eller pisket af redaktørerne &ndash; drage langt mere åbent og fordomsfrit ud i det Danmark, som ligger uden for osteklokken. Nogen har naturligvis gjort det &ndash; bl.a. fra dette dagblad &ndash; men hvis langt flere havde udvidet ekspeditionerne til de hvide pletter på landkortet fra at være eksotiske destinationer som Aabenraa, Tønder og f.eks. Vestsjælland til at være seriøse udforskninger af en vigtig del af Danmark, var valgresultatet måske ikke kommet som så stor en overraskelse.Lasse Jensen er mediejournalist.Klummen er udtryk for skribentens egen holdning
