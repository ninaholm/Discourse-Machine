Danmark sløjfer bistand til uddannelse i Vestafrika
Frem for at fortsætte med at yde bistand til uddannelsessektoren i bl.a. Benin og Burkina Faso vil udviklingsminister Søren Pind kanalisere bistanden gennem Verdensbanken. Det er en dårlig idé
Det er blot seks år siden, Danmark indledte et bilateralt samarbejde med uddannelses-sektoren i Burkina Faso. Derfor er det besynderligt, at Søren Pind nu har besluttet at omlægge bistanden, mener kronikøren.


 I regeringens finanslovforslag for 2011 er der formuleret nye prioritetsområder. En af de iøjefaldende omlægninger er, at bilateral bistand til uddannelse i Benin, Burkina Faso, Zambia og Nepal udfases. I stedet fordobler regeringen bidraget til Fast-track initiativet (FTI), som administreres af Verdensbanken.
»Det giver mere mening at støtte uddannelse gennem Verdensbankens initiativ end ved bilaterale programmer. Det er billigere og mere effektivt,« sagde Søren Pind i den forbindelse.
Det er en frisk påstand, som han næppe kan dokumentere.
Det er kun seks år siden, Danmark iværksatte uddannelsesprogrammer i Burkina Faso og Benin. Seks år efter er vi så på vej ud igen. Gad vide, hvordan det er at være undervisningsminister i Burkina Faso og Benin og få at vide, at nu kommer der altså 20-40 millioner kroner mindre i kassen om året, mod en begrundet forventning om, at samarbejdet ville fortsætte. Danskerne, der lige er kommet ind af døren og har gjort sig til talsmænd for alfabetisering, kvalitet i undervisningen og erhvervsuddannelser, går igen.
Gad vide hvad vore bilaterale samarbejdspartnere tænker? I Burkina Faso har man efter års forhandlinger mellem donorerne etableret et stærkt samarbejde med regeringen. Det var ikke Verdensbanken fortjeneste, men de bilaterale donorer, der lagde pres på Verdensbanken. Hvordan vil Danmark forklare sin hollandske kollega i Benin, at man efter at have indgået en aftale om, at Holland skal varetage Danmarks penge til vandsektoren og Danmark skal varetage Hollands penge til uddannelsessektoren i Benin, i øvrigt udfaser uddannelsesprogrammet?
Det gør ikke Danmark videre troværdig som samarbejdspartner.
Kovending
Ministeren argumenterer med, at man blot vil gøre støtten mere effektiv og billigere ved at lægge pengene over i de multinationale organisationer. Hvis jeg ikke husker helt galt, ville samme regering skære ned på netop den multinationale bistand, da den tiltrådte i sin tid.
Interessen for de multinationale relationer synes at have ændret sig med lanceringen af Afrika Kommissionen og med en bestyrelsesplads i FTI. Ligesom regeringens internationale ambitioner gennemsyrer Afrika Kommissionens anbefalinger og handlingsplaner, hvor de danske midler skal overføres til multinationale organisationer (Den Afrikanske Udviklingsbank, ILO m.fl.). Nu er turen så kommet til uddannelse.
Søren Pind påstår, at Verdensbanken/FTI er mere effektiv og billigere end den bilaterale indsats. Hvilke undersøgelser hviler den antagelse på? Har regeringen fået foretaget undersøgelser i de pågældende lande? Er ambassaderne blevet inddraget? Er de lokale regeringer blevet inddraget?
Og det stemmer ikke overens med erfaringerne i marken. Verdensbanken/FTI-systemet er tungt, besværligt og alt andet end effektivt for de lande, der er henvist til at søge bistand ad de kanaler. Både Burkina Faso og Benin har modtaget penge  fra FTI, der skal bruges over tre år. Fra 2007 til april 2010 er kun 18 pct. af de bevilgede penge blevet udbetalt i Benin. I Burkina Faso er 21 pct. blevet udbetalt fra 2009 frem til i dag.
Verdensbanken/FTI hævder, at den enorme træghed skyldes landenes egne procedurer og manglende kapacitet til at absorbere. Hertil skal bemærkes, at landenes procedurer faktisk er et resultat af de krav, der blev stillet af Verdensbanken for at de kunne leve op til tilpasningsprogrammerne i slutningen af 80'erne og 90'erne og for at de kunne opnå støtte til deres uddannelsesprogrammer i de efterfølgende år.
Det var bestemt nødvendigt at forbedre landenes procedurer, ingen tvivl om det, men kravet om, at de skulle leve op til Verdensbankens krav, har ikke forbedret landenes manøvreringskapacitet.
Og slet ikke når så Verdensbanken indsætter en managementenhed (UGP) i ministerierne for at kunne kontrollere pengene, en parallel struktur, der i realiteten fratager ministerierne retten til at administrere egne sager og muligheden for at blive bedre til det.
Bogtryk skal i udbud
Det har desuden værte rigtig vanskeligt for modtagerlandene at håndtere Verdensbankens udbudsregler. Hensigten er selvfølgelig at skabe gennemsigtighed i administrationen og undgå misbrug. Men udbudsreglerne er så komplicerede og forsinkende, at det ødelægger indsatsen for at forbedre uddannelsessystemet. F.eks. er manglen på gode skolebøger noget, der kan blokere for en forbedret undervisning. Men når der skal trykkes skolebøger koster det mange penge, og så skal det i internationalt udbud. Det må ikke deles op i mindre bidder, så udbuddet kommer ned under grænsen for internationalt udbud. Det kan en svag forlagsbranche i et u-land ikke hamle op med. Dermed fratages et udviklingsland muligheden for at udvikle sin egen bogproduktion, herunder skolebøger, ligesom dygtige lærere ikke motiveres til at udvikle nye materialer. Bortset fra rettelser i ortografien bliver bøger bare genoptrykt.
Var det ikke kvalitet i undervisningen og støtte til den private sektor, der skulle være prioriteter i den nye udviklingsstrategi?
Til gengæld kan skolebørnene så sidde i månedsvis uden bøger, fordi Verdensbanken enten ikke har godkendt udbudsmaterialet, eller fordi bøgerne ligger i en havn i Tunis og ikke er kommet videre, eller også kan de læse i nyoptrykte bøger, der indholdsmæssigt er forældede.
Utroværdig
Det er hverken effektivt eller billigt, som Søren Pind ellers siger. Desuden er hele manøvren udtryk for en dårlig skjult besparelse. Ifølge finanslovsforslaget fordobles beløbet til FTI, der i 2009 var på 135 mio. kroner. Det lyder jo meget flot med en fordobling, men i realiteten er det mindre end det, de fire lande nu modtager. Umiddelbart ligner det en besparelse.
Når Danmark sløjfer sin støtte til uddannelse i de to vestafrikanske lande, kommer Burkina Faso og Benin altså til at mangle penge i kassen til at finansiere deres uddannelsesprogrammer. Dertil skal siges, at de godkendte planer og budgetter er udarbejdet på basis af Verdensbankens simulationer, der forudsætter, at landene ansætter et lærerkorps på sulteløn. Det fremmer ikke ligefrem kvaliteten og vil gøre det ekstra vanskeligt at nå 2015-målsætningen om, at alle børn skal gennemføre en grunduddannelse.
Verdensbankens FTI-initiativ er et supplement. Det kan ikke erstatte de bilaterales langsigtede indsats. Derfor er udfasningen af de bilaterale programmer en stor fejltagelse. Ligesom Danmarks træden ind og ud af programmer, prioriteringer og interventionsområder efter de siddende regeringers behov for at markedsføre sig selv, gør Danmark til en utroværdig samarbejdspartner. Det ikke den måde, man laver udvikling på. Det er ikke nok med finansiering og kontrol. Reel udvikling kræver dialog og nærvær.
Ingrid Poulsen er direktør for Børnefonden i Benin. Hun har tidligere været programkoordinator for uddannelse på ambassaden i Burkina Faso og Danida-rådgiver i Niger

