Himlene fulde af handelstrafik



 Handel på tværs af grænser har altid fascineret. Som digteren Alfred Tennyson skrev:
Jeg så himlene fulde af handelstrafik, rigt lastede skibe med magiske sejl / Den lilla skumrings styrmænd duve an med kostelige læs’.
Men lige så inspirerende det merkantile ideal kan være i praksis, lige så beskæmmende kan det være, når lande og deres politikere ikke kan besinde sig og bruger handel til at skade andre – motiveret af en forfejlet tro på, at de hjælper sig selv. Og det er præcis den mangel på besindelse, EU og USA udviser lige nu, hvor de – presset af den økonomiske krise – har sat gang i en destruktiv spiral af mere eller mindre udspekulerede former for protektionisme.
Nye tal viser, at protektionismen er steget med 18 procent på verdensplan siden årsskiftet. På den baggrund advarer såvel generaldirektøren i verdenshandelsorganisationen, WTO, Pascal Lamy, og førende forskere i international økonomi nu om, at 2010 kan byde på en egentlig handelskrig mellem en række af verdens førende lande, hvis de fortsætter med at kaste brænde på det protektionistiske bål.
Effekten er allerede tydelig. Tal fra WTO dokumenterer, at verdenshandlen i år er faldet med 10 procent. Det første fald i 22 år og et større fald end i det økonomiske rædselsår over dem alle, 1929.
En stor del af nedturen kan forklares med, at industriproduktion og indkomster daler under en  recession, men protektionismen forstærker begge dele. Dertil kommer, at den stigende protektionisme blokerer for den mest intelligente løsning på recessionen. Nemlig at eksportere sig ud af den.
Portektionisme klistrer og har noget uhygiejnisk over sig. For grundlæggende svarer det til at tisse i bukserne for at holde varmen. Først varmer det så dejligt. Så bliver det koldere. Meget koldere.
EU, herunder Danmark, besluttede sig i januar for, at genoptage eksportstøtte til mælke- og smørproducenter. Det hjælper måske nok nogle landmænd herhjemme, men det presser også priserne på verdensmarkedet og rammer økonomien katastrofalt hårdt i en række udviklingslande. Hvilket i den grad er økonomisk ufornuftigt, fordi det sætter gang i protektionismens uundgåelig logik, hvor andre lande svarer igen med lignende støtteordninger. Så får priserne på mælk og smør et ekstra nøk ned, og det reducerer så effekten af eksportstøtten og øger i anden omgang behovet for at skrue ekstra op for den.
Helt efter bogen skruede EU da også yderligere op for eksportstøtten i marts, og lige nu forlyder det fra kilder i Bruxelles, at man overvejer at forhøje den en gang til.
EU’s eksportstøtte er også en diplomatisk katastrofe. Ved G8-topmødet i juli gav statslederne fra verdens otte største økonomier udtryk for, at de vil afslutte Doha-runden næste år. Altså det nye sæt spilleregler, der i lyset af den økonomiske krise aldrig har været vigtigere, fordi reglerne vil åbne for yderligere handel for milliarder for de rige lande.
Men EU’s eksportstøtte har, sammen med en endnu mere knusende landbrugsstøtte i USA, gjort de i WTO-sammenhæng betydningsfulde udviklingslande som Brasilien og Sydafrika rasende. Begge lande har givet udtryk for, at de ikke kan forestille sig at medvirke til at Doha-runden afsluttes. Brasilien og Sydafrikas udmeldingerne er selvfølgelig også en del af en generel taktisk og politisk positionering, men virkeligheden er samtidig den, at Sydafrika kæmper med en arbejdsløshed på over 20 procent, og at Brasilien kæmper for at holde sig ude af den økonomiske krises epicenter.
At regeringerne i de to lande nu også skal kæmpe med et ekstra udefrakommende pres på deres landbrugsektorer, bliver en stor indenrigspolitisk udfordring. Og i forbindelse med intensive internationale forhandlinger – som Doha-runden – findes der næppe et dårligere udgangspunkt end indenrigspolitisk uro forårsaget af forhandlingsparterne.
Hvis ikke de i økonomisk henseende tabte år 2008 og 2009 skal blive til et tabt årti for verdensøkonomien, er det afgørende at få lukket ned for protektionismen og åbnet for verdenshandlen.
Den frihandelsglade danske regering behøver i den forbindelse ikke at gemme sig bag ’som et lille land kan vi ingenting gøre’-masken.
Der er flere ting, regeringen kan gøre. Den kan arbejde for, at kompetencen til at øge eksportstøtten bliver taget fra de embedsmandsbesatte forvaltningsudvalg under EU-Kommissionen og over i Ministerrådet, hvor der er mere synlighed samt mulighed for at nedlægge veto.
Man kan også arbejde for at komme af med de absurde regler i WTO, der betyder, at man ikke kan fjerne told på importen af de rigeste udviklingslandes landbrugsvarer, medmindre de gengælder ved også at fjerne told. Uden den slags regler kunne man lettere kompensere lande som Brasilien og Sydafrika og på samme tid undgå, at de svarer igen med ny protektionisme eller møder modvillige op til de kommende Doha-forhandlinger.
 
