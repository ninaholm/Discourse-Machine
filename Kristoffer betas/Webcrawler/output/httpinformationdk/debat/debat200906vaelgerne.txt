Vælgerne er trætte af midten
Ansvaret for den danske politiske midtes kollaps skyldes ene og alene de politiske partier. De har ikke været gode nok til at fortælle, hvordan de gør en forskel


 Der er ikke mange, der savner midten i dansk politik ifølge de seneste mange meningsmålinger. Midten i dansk politik er på et historisk lavpunkt. Fra storheds tiden i 70-erne og 80-erne med konstant 20+-plus (og ofte flere) mandater i Folketinget til Det Radikale Venstre, Kristelig Folkeparti og CD, til de seneste års udryddelse af midterpartierne.
Er vælgerne blevet trætte af midten  Sandheden er nok nærmere, at midten er blevet trætte af vælgerne. På en række områder er Danmark politisk knækket over - enten er man blå eller rød, hård eller svag, får eller buk. På trods af utallige kommentatorers snak om at de store partier racer mod midten og vælgerne, er det snarere midten, der bliver angrebet fra begge sider af det politiske spektrum.
For at starte med at sætte rammen er en definition af midten måske på sin plads  - mange partier prøver at fremstille sig som midterpartier af vælgertaktiske hensyn - men uden at være mere eller mindre midterparti af den grund.
Intet endemål
Midten er kendetegnet ved manglen på et forkromet endemål. Det er det pragmatiske, der er svaret på tidens udfordringer. Midten er kendetegnet ved en afvejning af fælles hensyn og individets frihed fra sag til sag. Ikke en bastant holdning før problemet er kendt. Nogle gange er der brug for politik. Andre gange er politisk indblanding det værste der kan ske. Midten i Danmark har lige siden Det Radikale Venstres dannelse i 1905 været den progressive kraft i dansk politik. Rollen som progressiv bannerfører er nærmere blevet overtaget af skiftende partier og personer, men retning fremad har der aldrig været tvivl om. Endemålet har aldrig kunne formuleres, da det er politikere og ikke spåmænd, der har tegnet midten.
At gøre noget
For blot at nævne et par områder, hvor midten er under pres fra begge sider af det politiske spektrum de seneste år, og ikke har formået at tegne en positiv selvstændig profil.
-Retssikkerhed. Med terrorangrebene 11. september 2001 i USA og de seneste bandekonflikter i Danmark har fantasien ikke fejlet noget i både højre og venstre side af Christiansborg til at stramme, øge og skærpe. Upåagtet at ingen eksperter mener, at flere kameraer, længere straffe og hårde retorik virker over for, hverken fritidsterrorrister eller fultidsdittoer. Det eneste, der skabes, er en falsk følelse af tryghed og en konsensus om politikerne  gør  noget. Det er vigtigere at gøre noget i dansk politik, end at gøre det rigtige.
Vise forskellen
Grænsen for, hvor langt staten kan gå for at overvåge, fængsle og sanktionere borgerne, bliver trukket længere og længere. Midten har hverken formået at bruge diverse juridiske eksperters skarpe kritik eller EU-domme til at få vendt denne udvikling. Og befolkning synes fint tilfreds under mottoet -jamen, jeg gør jo ikke noget forkert- eller -det er jo kun dem uden rent mel i posen der er imod det-.
-Integrationspolitikken. I mange år har man enten være en hardliner (stram, men fair - hvad det så skal kunne dække over af synder) eller en vatnisse, der ikke forstår problemerne. Selv Socialistisk Folkeparti og Social demokraterne har meldt sig ind i første kategori af frygt for vælgerne. Dialog bliver set som den sidste udvej.
Det hjælper sjældent at skælde ud og give andre skylden. Ansvaret for den danske politiske midtes kollaps skyldes ene og alene de politiske partier. De har ikke været gode nok til at fortælle, hvordan de gør en forskel. De har ikke været gode nok til at se forandringens vinde blæse og omstille sig til andre dagsordner.
Skal midten findes i fremtiden må den sandsynliggøre over for vælgerne, hvorfor der er brug for den. Den skal vise, at der er langt større forskel på højre og venstre, stat og individ, frem eller tilbage, end den forskel der tit fremstilles i den offentlige debat.
Kan midten forny det progressive projekt og vise holdninger gør en forskel, ja, så er der også plads til midten i fremtiden. Hvis ikke, lukker og slukker sidste M/K.
Frederik Berling er cand.comm og medlem af Hovedbestyrelsen i Liberal Alliance

