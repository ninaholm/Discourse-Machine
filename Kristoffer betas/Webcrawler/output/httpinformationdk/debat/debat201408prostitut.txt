Prostitution er min ret



 I 1973 frigav vi den provokerede abort. Det var et kvantespring for ligestillingen, for det var den dag, hvor progressive og frihedsorienterede tanker vandt over datidens snævre, småborgerlige traditioner. På samme vis vil det være afgørende for ligestillingen, hvis vi anerkender prostitution juridisk som erhverv.
Da vi frigav aborten skulle kvinder ikke længere skammes ud for at følge deres natur. Aborten blev flyttet fra mørke, blodige kældere op i hygiejniske klinikker, hvor veluddannede læger kunne tage hånd om patienterne.
Ligestillingsbevægelsen jublede i 1973, for i bund og grund betyder abortlovgivningen, at kvinden endelig har retten til at bestemme over sin egen krop. I de tidlige stadier anses det kommende barn nemlig som værende en del af moderen. Det er derfor, aborten ultimativt er morens beslutning. Hvorfor er det så, man vil kriminalisere prostitution?
I bund og grund er præmisserne bag aborten og prostitution de samme: Retten til at bestemme over egen krop kontra foragt for samfundets bund.
De veletablerede prostituerede – golddiggers, nøgenmodeller og pornostjerner – sælger lovligt deres seksualitet, hyldes i popkulturen og tjener kassen på at ødelægge almindelige menneskers selvværd.
Men trækkerdrengen på gadehjørnet skal skjule sig for myndighederne, fordi han søger sit næste fix. Slavehandleren bliver aldrig opdaget, fordi sexkunden, der har mistanke om en slavekvinde, ikke kan kontakte myndighederne uden at gøre sig selv strafbar.
Forbud hjælper ikke
En kriminalisering af sexhandel sender selvfølgelig et moralsk signal, men det gavner ikke sexarbejderen, og det skaber ikke ligestilling mellem kønnene – desuden kommer et forbud sgu nok heller ikke til at stoppe verdens ældste erhverv.
Kritikere vil mene, at samfundets svageste har brug for, at vi forbyder sexhandel. Den argumentation tager udgangspunkt i, at lovliggørelse ville medføre, at samfundets svageste ikke kunne modstå trangen til at sælge deres kroppe til fremmede, og dermed ultimativt påføre sig selv psykisk skade. Jeg er enig i, at prostitution ikke er for sarte sjæle – det ved vi alle sammen, men jeg køber ikke argumentet om, at vi beskytter sexarbejdere ved at gøre dem – eller deres kunder – til forbrydere.
Hvornår begynder vi at anse vores medborgere som myndige voksne? Retten til at bestemme over egen krop er essentiel i vores samfund. Aborten er vores ret, og jeg vil også gerne have retten til at sælge min egen krop.
Ruben Schulze-Berge, Haderslev

