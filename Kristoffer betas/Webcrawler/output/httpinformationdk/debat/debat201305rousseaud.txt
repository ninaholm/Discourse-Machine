Rousseau var en dårlig far
Mens man i Danmark fortsat dyrker Jean-Jacques Rousseau som den frie opdragelses fader, undersøger man i Frankrig hans symptomer på helt anden vis


 
	Jean-Jacques Rousseau var en af den franske oplysningstids store figurer med tanker om frihed og lighed. Han betragtede autoritet som et onde, og hans tanker fik stor betydning for den franske revolution og den lange vej mod demokrati. I den forstand står vi alle i gæld til ham.

	Spørgsmålet er, om dette også er tilfældet i forhold til det, han måske er allermest berømt for herhjemme, nemlig hans tanker om opdragelsen. De blev nedskrevet i Emile eller om opdragelsen, og hovedpointen er, at man så vidt muligt skal undgå civilisationens ødelæggende indvirkning på det naturligt perfekte barn, der til gengæld skal have enorm frihed, både fysisk og psykisk. Det er ikke svært at se, at der i høj grad stadig ligger rousseausk tankegods bag det meste både offentlig og privat børneopdragelse i Danmark.

	Paradoksalt nok er det ikke just tilfældet i hjemlandet Frankrig, hvor der lige fra børnehavealderen er regler, man skal rette sig efter og masser af kæft trit og retning – med et dansk udtryk.

	Jeg har nu i adskillige år fulgt et seminar om Rousseau på en psykiatrisk klinik i Paris, hvor en psykiater og psykoanalytiker undersøger filosoffens talrige psykiske symptomer, der bliver tydelige, når man læser hans skrifter. Udover at være en af revolutionens fædre havde Rousseau det nemlig selv ekstremt dårligt. Han var både hypokonder og paranoid samt en masse andre diagnoser hæftet på i tidens løb. Han var også mildest talt en dårlig far. De børn, han fik med Thérèse Leasseur, blev alle blev sendt på børnehjem, for Rousseau følte sig ikke selv i stand til at opdrage dem.

	Men det betyder jo ikke i sig selv, at hans teorier om børneopdragelse ikke er ’rigtige’ alligevel, tænker vi så i Danmark.

	Her betragter vi i høj grad psykisk lidelse som fysisk forårsaget. Diagnoserne sker på baggrund af symptomer – med stor inspiration fra den amerikanske diagnosemanual, DMS, som det meste af Europa har overtaget.

	Lad der ikke være tvivl om, at Jean-Jacques Rousseau i dag ville være på stærk medicin. Men et af de temaer, der udfoldes på det psykiatriske hospital, er psykoanalysens erfaring om, at symptomer kan betragtes som forsøg på at helbrede sig selv.

	Udover de andre symptomer kunne Rousseau ikke sidde stille. Han vandrede, tænkte og skrev som et vandfald. Titlen En ensom vandrers drømmerier burde – i vores diagnosetid – måske retteligt have heddet ’en paronid ADHD’s verdensfjernhed’ i bedste DMS-ånd.

	I øjeblikket eksploderer antallet af børn med diagnosen ADHD i Danmark. Og heldigvis ser det ud til, at vi ikke har tænkt os udelukkende at behandle medicinsk. Det er nemlig påfaldende at konstatere, at der i Frankrig ikke diagnosticeres nær så mange tilfælde af hyperaktivitet som i USA eller Danmark. Det skyldes for det første selvfølgelig, at Frankrig ikke i nær så høj grad diagnosticerer ud fra DMS som visse andre lande. Men det skyldes også, at franskmænd i det hele taget ikke er særligrousseuaske i deres børneopdragelse.

	For hvad nu hvis vore børn (og Rousseau før dem) prøver at helbrede sig selv med deres symptomer? Hvad er det, der rumsterer i en krop, der ikke kan sidde stille, og som hele tiden søger grænser?

	Lille Jean-Jacques’ mor døde kort efter fødslen. Han blev opdraget af en fraværende far. Så udover at bevare en nostalgi over den absolutte moderkærlighed, var der heller ingen far, der hjalp ham til at finde sin plads i samfundet – eller til at blive sat på plads, som det hedder på dansk med et gran af afsky.

	For børn er det tryghedsskabende og dybt konstruerende at have faste rammer. Det er måske en af grundene til, at der er mindre ADHD i det autoritære Frankrig. Men hvem skal så sætte dem? En mor kan ikke gøre det helt i egen høje person, for så kommer hun – set med de psykoanalytiske briller – til at udgøre en stor almægtig tyran, hvis vilje man aldrig kan slippe ud af. Der må et tredje element til at få et barn til at finde sin plads, og det kan sagtens være symbolsk. Der skal være en henvisning til et samfund, en almen lov, alt det, som Rousseau syntes, var så forfærdeligt. Og det kan godt inkarneres i en skikkelse, man måske kunne kalde far. Eller måske bare kunne kalde faderens funktion. Vi kunne måske i Danmark begynde at være lidt mere stolte af vore rammer og stå inde for dem?

	Så nej, det som sker for vore børn, når de får psykiske lidelser, er ikke kun kemiens eller mors skyld. Det er heller ikke kun fars skyld. Måske skyldes det især en helt misforstået rousseausk opfattelse af, at et menneske ’naturligt’ finder sin plads. Det gør det bare ikke.

	 

Tine Byrckel er psykoanalytiker og manuskriptforfatter

