Arbejdere og feminister er afhængige af offerrollen
Forsøget på at iscenesætte arbejderklassen som et moderne pjalteproletariat, der holdes nede af onde djøfere, minder om feministernes forsøg på at genopfinde den patriarkalske undertrykkelse. Begge grupper befinder sig i et eksistentielt tomrum og jager desperat en ny offerposition
Måske er kvinderne fra 'Paradise Hotel' — her Regitze — frisatte frem for ofre for porno-industriens pres. Og måske er moderne arbejdere ikke nær så undertrykte, som tidens vold-som-me klassekampsretorik giver udtryk for.


 Begrebet arbejderklasse er tilbage, skriver Information. For den danske arbejder er blevet glemt og er fraværende i det politiske sprog, lyder det harmdirrende. Som arbejderen Frank udtaler til avisen, skulle man tro, at politikerne »helst så os dø oppe på stilladset og blive kylet ned gennem affaldsskakten til containeren, så vi ikke bliver en byrde for samfundet.« Den danske arbejderklasse er blevet offer for elitær djøficering, forstår man også selvom Frank kan påpege, at der i dag »er penge til ejerbolig, bil og ferie«, og at man nu om stunder spiser økologisk ude i skurvognene. Men et forhutlet Lumpenproletariat er man altså med frost i fingrene. Selv Pelle Erobreren skulle skamme sig.
Som sociologen Henrik Dahl for nylig pointerede på webportalen K-forum, er venstrefløjen deprimeret over, at verden ikke længere er så uretfærdig som i gamle dage. Det har medført et eksistentielt tomrum og giver anledning til en desperat jagt på en ny offerposition. »Uanset hvor meget bedre verden bliver, er der altid noget, der ikke er perfekt. Der vil altid være brug for dig til at klage og påpege«, skriver Dahl.
Strategien går ud på at opfinde uretfærdigheder og blæse dem op til et format, hvor selv Che Guevara kan være med. Herefter forsvares de med en uforsonlighed, der får den sødmefulde forurettelse til at virke berettiget.
Feministisk kneb
Mekanismen manifesterer sig også tydeligt blandt danske feminister og andre kritikere af den (forsvundne) maskuline dominans.
Som sociologen Michel Maffesoli har hævdet om dagens feminister: »Fremskridt er underordnet; det er ikke engang sikkert, succes er ønskeligt, eftersom det ville risikere at tage varmen ud af det feministiske fællesskab«.
Derfor bliver man ved med at insistere på patriarkatets fortsatte skævvridning af kønsbalancen. Og hvis de gamle kæpheste efterhånden er blevet lidt matte i bentøjet, forstår man med finesse at sadle om og trække nye af stalden, så kvindekampen aldrig mister momentum.
Undertrykkelsen finder altid vej til nye nicher, der bliver udnyttet til fulde. Således lød det fra en række kønsforskere i Information kort før klimatopmødet i København: »Kønnede problemstillinger dukker hele tiden op i nye former også i forhold til klimaet. Tesen tager udgangspunkt i, at patriarkatet sætter lighedstegn mellem kvinder og natur, hvilket indebærer, at dér, hvor kvinder bliver underordnet eller undertrykt, der undertrykkes naturen også.«
Derfor fandt man det af største relevans at afholde konferencen Gendering Climate and Sustainabilitypå Københavns Universitet. Den havde til hensigt at belyse de kønnede konsekvenser af den globale opvarmning. Præmissen er, at mænd er skyld i forureningen af kloden, og at en bearbejdning af den mandlige identitet i en mere feminin retning vil kunne løse problemet. »Er der f.eks. en sammenhæng mellem en mindre traditionel og mere dialogisk maskulinitet og en mere bæredygtig landbrugspraksis?« spørges der.
I samme anledning skrev en af forfatterne i Berlingske Tidende, at »det enorme vestlige energiforbrug, der er årsag til den globale opvarmning, hænger tæt sammen med vestlig mandskultur og mandeidentitet«, fordi denne er forbundet med »biler og maskinel, som er hurtigere, større og stærkere.«
Denne påstand ignorerer det faktum, at det er kvinderne, der tegner sig for 55 pct. af alle elektronikkøb, og at kvinder køber størstedelen af de nye biler. Men »kønsforskningen kan bidrage med nye perspektiver på, hvordan tingene kunne ændres«, afslutter forfatteren ... også selv om der er flere huller i det, man siger, end i ozonlaget.
Forargelse på repeat
Er man ikke med fremme der, hvor nye felter gøres til genstand for kønsproblematisering, kan man altid holde sig til de gamle symbolkampe som den om muslimske kvinders tørklæde eller den om pornoficeringen. En god strategi er det at indtage en dobbeltposition ved at fastholde, at både puritanisme og seksualisering er kvindeundertrykkende, sådan som f.eks. Vibeke Manniche gjorde i Politiken den 8. januar i år: »Begge dele er udtryk for et had og en ydmygelse af kvinden«, skrev hun.
Det gør ikke noget, at en sådan dobbeltposition er selvmodsigende, for den gør det muligt at trække undertrykkelseskortet i alle sammenhænge. Det triste (eller glædelige) er blot, at ingen af de to positioner synes holdbare. Hvad angår herboende muslimske kvinders tørklæde, har kultursociolog Memet Necef fra Syddansk Universitet, som forsker i fænomenet, påpeget, at det er fejlagtigt at opfatte tørklædet som et symbol på kvindeundertrykkelse og religiøs dominans. Det bæres snarere som et fashion statement, matchende den mere generelle æstetiseringstendens i moderne urbane samfund.
Men uanset hvordan kvinder iscenesætter eller bruger deres krop, udlægges det konsekvent som en afspejling af dybereliggende magtstrukturer. Det gælder også i tilfældet pornoficering, f.eks. når talen falder på reality-serien Paradise Hotel, som ifølge Manniche m.fl. fremstiller kvinder som ludere underlagt et »kulturelt pres« fra pornoindustrien.
Imidlertid er serien et vidnesbyrd om, at der er sket et betydeligt skred hen imod seksuel ligestilling, idet den udfordrer det ærbarhedsideal, der længe har bidraget til en tabuisering af den kvindelige seksualitet. Som sociologen Marie Valentin Beck bl.a. har udtalt om serien: »Kvinderne er lige så seksuelt aggressive som drengene. De ved, hvad de vil have, og de går efter det uden at lægge skjul på noget. De vil skide på alle mulige fordomme om, hvor mange partnere kvinder må have, og hvor mange følelser, der bør ligge i det.«
Kvinderne tager over
Denne tilnærmelse mellem kønnene på det seksuelle felt er en naturlig konsekvens af det overordnede magtskifte fra mænd til kvinder, der udspiller sig særligt i uddannelsessystemet og på arbejdsmarkedet.
Således påpeger magasinet The Atlantic ligefrem overgangen fra et patriarkat til et matriarkat i den amerikanske økonomi. Også herhjemme dokumenterer Danmarks Evalueringsinstitut, at kvinderne er mændene kvantitativt og kvalitativt overlegne i uddannelsessammenhæng, og at lønstigningen igennem de sidste årtier har været markant større for kvinders end for mænds vedkommende.
Det kan derfor sikkert glæde også danske feminister, at FN's nyoprettede afdeling for empowerment af kvinder, UN Women, tilslutter sig kvoteordninger og andre special measures, der har til formål at nedbryde de 'multiple barrierer', der forhindrer kvinders deltagelse i det politiske og økonomiske liv. Med en sådan autoritativ instans i ryggen kan man trygt fortsætte kampen mod den undertrykkelse, som ikke længere eksisterer. Hellere leve på en løgn, der giver indflydelse, end erkende, at ens tid for længst er forbi.
Dansk zombieparti
Forleden så jeg et klip fra Britney Spears' seneste koncert. Baggrunden var fyldt med billeder fra Spears' hey days,som forsøgte man at sælge hende på det, hun var engang, velvidende, at hun for længst har peaket. Hendes kreative outputs følger ikke med tiden, men lyder som noget fra et svundent årti. Zombie famekalder New York Magazine den form for berømmelse, som fortsætter selv efter, at det, der var vitalt ved kunstneren, er dødt.
Det er oplagt at drage en parallel til tidens feminisme og arbejderkamp. Skønt arbejderen ifølge Information vil have arbejder- frem for kvinderepræsentation og har et problem med de elitære djøf'ere en gruppe de fleste feminister tilhører burde arbejdere og feminister slå sig sammen i Dansk Zombieparti og spille Spears-nummeret Freakshowtil partiets landsmøder.

Ulla Holm er specialestuderende ved Sociologisk Institut, Københavns Universitet.

