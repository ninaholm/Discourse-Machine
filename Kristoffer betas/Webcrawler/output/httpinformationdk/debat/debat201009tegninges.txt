Tegningesagen kommer til USA
Al-Qaedas elektroniske magasin 'Inspire' har fået en del opmærksomhed, fordi tre danskeres navne optræder på en liste i det. Men i magasinet løftes hele Tegningesagen også til nye højder - USA er omsider officielt med i 'Tegneserie-korstoget'...


Den 13. juli berettede Ian Black i Information om et engelsksproget elektronisk magasin med titlen 'Inspire'  udgivet af al-Qaeda på den Arabiske Halvø. Magasinet var ramt af tekniske problemer, og kun de første tre af i alt 67 sider kunne læses. Det førte til spekulationer om, at det muligvis var blevet infiltreret af fjendtlige kræfter.I mellemtiden er de tekniske problemer tilsyneladende overvundet, og samtlige sider er nu tilgængelige - og magasinet må siges at have vakt opmærksomhed.Ikke mindre end otte sider er afsat til temaet »Tegneserie-korstoget«. Dækningen består af en tidstabel, som viser de væsentligste begivenheder fra september 2005, da Jylland-Posten bestilte de 12 tegninger til maj 2010, da tegneren Lars Vilks blev overfaldet, mens han holdt et oplæg på Uppsala Universitet.SnigmordsmålEfter dette følger den dødsliste, som den seneste tid har vakt opmærksomhed i Danmark, fordi den indeholder navnene på tre danskere. Men den artikel, som afslutter temaet, fortjener nu også lidt opmærksomhed.Artiklen er begået af Shaykh Anwar al-Awlaki. Al-Awlaki blev for alvor et kendt navn, da det kom frem, at de amerikanske myndigheder mente, han havde været i kontakt med blandt andre Nidal Malik Hassan, som åbnede ild imod sine kollegaer på militærbasen Fort Hood i Texas i november 2009, og med Umar Farouk Abdulmutallab, som i julen 2009 forsøgte at sprænge et fly fra Amsterdam til Detroit i luften med sprængstof gemt i sine underbukser.Det påfaldende ved Anwar al-Awlakis artikel er, at han ikke bruger mange kræfter på at fordømme Danmark og Sverige, og at han slet ikke nævner hverken  Kurt Westergaard eller Lars Vilks. Til gengæld gør han et stort nummer ud af at fordømme Molly Norris fra Seattle, som ifølge al-Awlaki »bør betragtes som det primære mål for snigmord«.Molly Norris er navnet på den amerikanske tegner, som tilskrives ideen om en 'tegn Muhammed-dag' den 20. maj i år - en begivenhed, som blandt andet førte til boykot af Facebook.Al-Awlaki hævder, at USA dermed er gået helhjertet ind i en kamp imod islam, som Europa længe har ført. Ifølge ham har den kamp rødder langt tilbage i historien:»I går skete det i kristendommens navn, i dag er det i demokratiets navn«.'Tegn Muhammed-dag' er i al-Awlakis øjne udtryk for »en landsdækkende amerikansk bevægelse, som forener sig med sit europæiske modstykke for på alle tænkelige måder at fornærme muslimer over hele verden«. Og, skriver han videre, det kommer ikke bag på ham:»I mine øjne har det altid været et spørgsmål om tid, før USA ville tilslutte sig«.Gensidigt fjendskabAl-Awlaki er med andre ord langt mere optaget af USA's rolle i 'Tegneserie-korstoget' end af de danske og svenske tegninger. Og hvorfor er han så det?Anwar al-Awlaki er amerikansk statsborger, men forlod USA i 2002, da myndighederne havde fattet interesse for ham, og han har et mildest talt anstrengt forhold til sit tidligere hjemland.De amerikanske myndigheder forsøger på alle måder at ramme al-Awlaki, fordi de mistænker ham for at have været involveret i adskillige terrorangreb, og al-Awlaki leder til gengæld efter ét eller andet, som kan mobilisere nogen til at hjælpe ham med at ramme USA. Erfaringen viser at Tegningesagen - eller 'Tegneserie-korstoget' - kan bruges til rigtig meget.
