Gud har et standpunkt …
Man kan ikke bruge den evangelisk-lutherske kristendom til at monopolisere det monogame, heteroseksuelle ægteskab, for Jesus har aldrig udtalt sig imod homoseksualitet, og Luther gik ind for flerkoneri


 Trods Folketingets beslutning om at tillade kirkelig vielse af homoseksuelle fortsætter kampen mod Sodoma og Gomorras genkomst.
Kristendemokraterne anlægger retssag, og talrige præster boykotter vielserne. Der finder imidlertid et gement misbrug af Biblen sted, idet Jesus har aldrig udtalt sig om homoseksualitet eller sagt, at et bryllup er forbeholdt de heteroseksuelle. Længere burde den snak derfor ikke være. Når den alligevel er det, skyldes det, at Det Gamle Testamente er et stærkt homofobisk skrift, lige som Paulus’ breve er det.
Moses hævder således, at Gud har betroet ham, at det er en vederstyggelighed, hvis en mand ligger hos en mand, som han normalt ligger hos en kvinde. Og Gud dekreterer dødsstraf for denne forseelse. Nu er Det Gamle Testamente som bekendt ikke en kristen lovbog, men en jødisk, og hvis det skulle lægges til grund for dansk lovgivning, måtte vi også indføre dødsstraf for at arbejde om lørdagen og for at skifte tro.
Søren Krarup finder da heller ikke sin begrundelse hos Moses, men henviser forblommet til evangelisk-luthersk kristendom. Men hverken i evangelierne eller hos Luther kan han finde belæg for, at ægteskabet er forbeholdt det monogame, heteroseksuelle miljø.
Krarup nedlader sig derfor heller ikke til at argumentere, men udsteder pavelige dekreter samt nedvurderer sine modstanderes moralske habitus, hvilket egentlig er en meget ukristelig holdning. Krarup har tilsyneladende glemt Jesus’ ord til de dømmesyge: »Lad den, der er uden synd, kaste den første sten.«
Da den borgerlige regering tiltrådte i 2001, mente Søren Krarup – i lighed med Paulus og Luther – at landets øvrighed er indsat af Gud. Tilsyneladende har han nu skiftet mening, for han kan ikke få sig selv til at tro, at Gud har indsat Manu Sareen (R) som kirkeminister. Om denne ’udanske’ mand bag de homoseksuelle vielser, skriver Krarup, at han hellere burde publicere sine synspunkter på en toiletdør end i pressen (Jyllands-Posten, 31. marts).
Han gør desuden konstant opmærksom på, at Sareen er tidligere hindu. Vi har imidlertid religionsfrihed i Danmark og har derfor ikke lov at skele til religiøst tilhørsforhold ved udnævnelsen af ministre. Man kan være en fremragende kirkeminister, selv om man er hindu, muslim, buddhist eller ateist, og en ringe kirkeminister, selv om man er kristen – ligesom man kan være en udmærket trafikminister, selv om man ikke har kørekort.
Virkelighed bør sættes i flertal
Den tidligere kirkeminister Birthe Rønn Hornbech (V) har følgende argument mod vielserne:
»Virkeligheden er, at vi er skabt som mand og kvinde, som han og hun, ellers ville verden være øde. Den danske lovgivning er indrettet efter dette naturgivne, at mennesket er to køn.«
Nu skal man for det første være på vagt, når Krarup og hans kreds hyppigt udtaler sig om, hvordan »virkeligheden« ser ud, for den kan være meget forskellig fra menneske til menneske.
Ude i virkeligheden har mennesker af samme køn det med ustandseligt at forelske sig i hinanden. Også homoseksualitet er ’naturgivent’ – skønt i hvert fald Søren Krarups datter, Katrine Winkel Holm, mener, det er imod både naturen og Gud.
Hun forsvarer de heteroseksuelles ægteskabsmonopol med, at »ægteskabet er naturgivent og gudsgivent« (Jyllands-Posten, 31. marts). Hvordan hun forener det med den kristne opfattelse, at vi alle – herunder også de homoseksuelle – er skabt i Guds billede, er svært at sige.
Jesus kønsdiskriminerer ikke
Modstandere af homoseksuelles ret til kirkebryllup klynger sig til episoden, hvor nogle farisæere spørger Jesus, om det er tilladt for en mand at lade sig skille fra sin hustru. Han svarer:
»Har I ikke læst, at Skaberen fra begyndelsen skabte dem som mand og kvinde og sagde: ’Derfor skal en mand forlade sin far og mor og binde sig til sin hustru, og de to skal blive ét kød’? Derfor er de ikke længere to, men ét kød. Hvad Gud altså har sammenføjet, må et menneske ikke adskille.« (Matthæus kap. 19).
Men Jesus’ ord rummer ikke antydning af, at to mænd og to kvinder ikke også kan blive ét kød. Det er nemlig ikke det, han bliver spurgt om, og derfor heller ikke det, han svarer på. Jesus foretager ingen kønsmæssig diskrimination og bruger ikke kønsdriften til at skelne mellem ægte og uægte mennesker.
Derimod kan man roligt tage Jesus’ ord til indtægt for, at han er imod skilsmisser, hvad enkelte præster i den danske folkekirke derfor også fortsat er. Det gælder dog ikke Søren Krarup og hans tilhængere. De er på dette punkt villige til at acceptere, at også Gud har et standpunkt, til han tager et nyt. Også Gud er åben over for tidsånden.
Jesus som familieopløser
Derudover er det besynderligt, at man overhovedet kan finde på at vie selv heteroseksuelle i Guds navn, for Jesus er som bekendt fundamentalt familieopløsende i sin forkyndelse.
Det fremgår utvetydigt af følgende ord, der i deres ubændige had til familien kunne være et motto for de familieopløsende vesttyske terrorister i 1970’erne:
»Hvis nogen kommer til mig og ikke hader sin far og mor, hustru og børn, brødre og søstre, ja, endog sit eget liv, kan han ikke være min discipel.« (Lukas kap. 14).
Når præsterne alligevel vier folk i den mands navn, der har et så indlysende skizofrent forhold til ægteskabet, må det skyldes, at de regner kristendommen for et ’tag selv’-bord: De tager det, der passer i deres eget kram, og lader resten hvile.
Søren Krarup henviser også konstant til Luther, men den danske folkekirkes åndelige fører havde et yderst tvivlsomt forhold til det monogame ægteskab og gik faktisk ind for bigami, hvad Søren Krarup næppe gør, skønt han kalder sin tro for evangelisk-luthersk.
Luther tillod f.eks. landgreve Philipp I af Hessen at gifte sig med en ny kæreste uden samtidig at blive skilt fra sin kone.
Han mente snusfornuftigt, at problemerne ved en skilsmisse er langt alvorligere end dem, der er forbundet med flerkoneri. Hvis ikke Luther ligefrem var skabsmuslim, stod han i hvert fald på det punkt fadder til det af Søren Krarup så forhadte 68-oprørs promiskuøse kærlighedspraksis.
Seksuel oplevelseshunger
Jesper Langballe opsummerer de religiøse argumenter mod homoseksuelle ægteskaber i sit lille skrift Som mand og kvinde, der er noget af det mest vammelt diskriminerende, jeg har læst på dansk. Han mener, at homoseksualitet »i hovedsagen« er betinget af »almindelig livslede og en deraf følgende jagt på nye livseksperimenter«, samt at den »beror på en almindelig modepræget oplevelseshunger, som bestandigt kræver nye pirringer og dermed accelererer epidemisk.«
Det er en hån mod de tusinder af homoseksuelle, som må døje med en fordømmende omverden. Og når Langballe – og mange med ham – spiller det trumfkort, at ægteskabets ’bestemmelse‘ jo er at avle børn, brister logikken totalt. Mange heteroseksuelle ægtepar kan ikke få børn – eller har fravalgt muligheden. De burde derfor heller ikke have lov at indgå ægteskab.
Kristendommen har jo altid været en projektion af de drømme, man ikke kan få opfyldt i en ubarmhjertig verden. Når mange kristne nu benytter sig af ikke-eksisterende evangeliske argumenter for deres modvilje mod homoseksuelle ægteskaber, må modviljen have en anden årsag end den oplyste.
Det er nærliggende at mene, at de foretager en projektion og skyder deres egen væmmelse mod homoseksuelle over på Gud – skønt han på det punkt forlængst er kommet videre.
Christian Braad Thomsen er filminstruktør og forfatter

