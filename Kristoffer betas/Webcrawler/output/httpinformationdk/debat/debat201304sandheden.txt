Sandhedens lærertimer er oprundet
Og kan åbenbart ikke lockout’es – Så nu venter vi kun på DeltagerDanmarks socialdemokrater


 Næppe havde Kommunernes Landsforening (KL) og den socialdemokratiske finansminister, Bjarne Corydon, lukket hovedparten af lærerne for Danmarks børn og unge ude fra deres skoler og fra at øve deres undervisning (’lockoutet’, som det hedder på dansk), før Information 5. april kunne citere en flok yngre socialdemokrater for følgende:
»Vi lever i en tid, hvor danskernes apati og modløshed over for et stadig mere afkoblet politisk system vokser«.
Derfor »har vi brug for at gøre noget radikalt, og målet for vores projekt er at forskyde indflydelsen nedad.«
Nedad til de mennesker, der er underlagt det politiske system. Afkoblet fra menneskene selv. For »professionalisering, teknokratisering og top-down-ledelse har vist sig ikke at være vejen frem«, hævder disse unge socialdemokrater med for nogens vedkommende en nylig fortid i SF. Alle flokkes også om tænketanken Cevea, og alle har bidraget til Informations Forlags forårsbog DeltagerDanmark (anmeldt her i bladet 6. april).
Mere deltagelse
Nu får de deltagende ret. I hvert fald i læren og sandheden om det politiske system: »Regeringen og KL spiller med fordækte kort og har fra starten nøje koordineret lockouten af skolelærerne, som siden påske har lagt landets skoler øde. Det mener et klart flertal på 58 procent af danskerne ifølge en måling, som YouGov har foretaget for metroxpress. Kun 21 procent er af den modsatte holdning«, konstaterer bemeldte metroexpress i går.
»Enhedslisten og Dansk Folkeparti har fra lockoutens begyndelse opfordret KL og regeringen til at droppe skuespillet, mens finansminister Bjarne Corydon (S) og KL’s chefforhandler, Michael Ziegler, har slået anklagen hen som en underlødig konspirationsteori (og i øvrigt påberåbt sig Den Danske Model, red.). Det har de ikke haft held med. Med god grund, fastslår arbejdsmarkedsforsker ved Aalborg Universitet Henning Jørgensen:
»’Man skal jo være blind og døv, hvis man ikke kan se, at det her forløb er tilrettelagt mellem regeringen og KL. Det mest overraskende er, at der stadig er 21 procent af danskerne, der tror på Corydon,’ siger han til metroxpress.«
Hvad gør vi så ved den sandhed?
»Vi skal genskabe forbindelsen til hverdagens udfordringer og forståelsen for danskerne (herunder lærerne, red.) på jorden (og i skolen, red.)«, lyder svaret fra DeltagerSocialdemokraterne. »Det er og bliver venstrefløjens allerfornemmeste opgave at sikre stemmer til dem, der ikke har det og sikre deltagelse fra dem, der kan.«
Så nøglen ligger i at øge den enkelte borgers engagement og indflydelse. Mere demokrati og mere deltagelse med andre ord: »Danskerne skal have magt over deres banker, deres velfærd, deres partier, deres arbejdspladser (deres skoler, red.), deres fagbevægelse og helt grundlæggende over deres egen hverdag (ved f.eks. forberedelserne af deres undervisning, el). Frisættelsen skal dog ikke forstås som den individualisering, vores generation er præget af. Vejen frem er ikke, at vi hver især kæmper vores egen kamp imod rosset. Frihed får man gennem stærke fællesskaber (f.eks. i fagforeninger, f.eks. i Danmarks Lærerforening, el).«
Hvem skal lede?
Og sandelig om deltager (social) demokraterne ikke også her er blevet bekræftet af nok en sandhedens time. Så alle røde hjerter må banke, og ditto roser blomstre:
»Det er os, der skal lave den nye skole. De siger, at nu skal lederne lede og fordele arbejdet. Gu skal de da ej. Det bestemmer vi da,« sagde – ifølge et klip på YouTube – lærernes formand, Anders Bondo Christensen, udtrykkeligt i fredags fra scenen i en tale, som han holdt under en fest for mere end 2.000 lockoutede lærere i Korsgadehallen i København.
Ordene udløste et øresønderrivende jubelbrøl fra tilhørerne, mens reaktionen er den stik modsatte hos Kommunernes Landsforening (KL). »Det er første gang, at Bondo indrømmer, hvad det hele handler om: Nemlig at Danmarks Lærerforening ikke vil opgive deres ret til at bestemme over skolen,« siger formanden for KL, Erik Nielsen (S), i en skriftlig kommentar til Ritzau.
Selv siger Bondo, at talen var et forsøg på at få lærerne til at bevare gejsten og lysten til at tage ansvar for deres arbejde også på den anden side af konflikten.
»Jeg har otte minutter til at lave en tale til 2.000 lærere, der har en oplevelse af, at KL har lavet en dybt uretfærdig kampagne mod dem, hvor man mistænkeliggør deres indsats, og at de nu skal ledes ligesom alle andre. Det er den virkelighed, jeg taler ind i. Selvfølgelig er det forsimplede budskaber, som man laver i sådan en tale, men at stå ved, at lærerne ikke bare skal gøre, som lederen siger, det står jeg fuldstændig ved.«
Så nu venter vi kun på, hvad DeltagerDanmarks socialdemokrater stiller op. Med f.eks. KL. For ikke at tale om Corydon.
Svar udbedes

