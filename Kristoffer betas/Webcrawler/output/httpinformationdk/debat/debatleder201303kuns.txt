Kunsten at lytte og vente



 Tålmodighed er en svær ting. Knap var de første hold studerende blevet færdige fra den nye læreruddannelse fra 2006, før der nærmest traditionen tro skulle laves en helt ny og bedre læreruddannelse.
Hele fire reformer er det blevet til, siden verden gik af lave i den danske folkeskole i 1991, hvor de første internationale undersøgelser viste, at vi ikke længere var verdens bedste.
Det seneste nye skud på stammen af reformer lå så endelig færdigt i lørdags – knap en uge før nye studerende har ansøgningsfrist til at søge ind på kvote 2.
At den nye læreruddannelse lanceres midt i en overenskomstmæssig strid om lærernes arbejdstid og en større reform af folkeskolen får unægteligt politikerne til at minde om de elever i den danske folkeskole, som de så gerne vil lave om på: De hører ikke efter, hvad der bliver sagt og kan ikke vente.
Nok er der fejltagelser i reformen fra 2006, der bør rettes op på i en fart, men at kaste læreruddannelsen op i luften igen lige før en omfattende reform af lærernes arbejdsrutiner i en helhedsskole, minder i foruroligende grad om 2006-reformens lappeløsninger.
Dengang var fokus på at højne lærernes kompetencer i matematik, dansk og engelsk. Det betyder logisk nok, at der i dag er mangel på lærere uddannede i mindre fag som natur/teknik, fransk, tysk, musik og hjemkundskab.
Også manglende viden om inklusion af de svageste elever blandt 80 procent af de læreruddannede harmonerer dårligt med ambitionen om at inkludere alle børn i undervisningen.
Fra sommerferien får de nye studerende derfor bedre muligheder for at vælge tysk eller musik, ligesom specialundervisning bliver en fast del af pensum på læreruddannelserne. Så langt så godt.
Når det gælder de mange lærerstuderende, der falder fra uddannelsen, har politikerne imidlertid ikke hørt efter i timen.
At 40 procent af de lærerstuderende falder fra, skyldes ifølge en ny evaluering blandt andet den manglende kobling mellem uddannelsens teori og klasselokalets praksis.
Alligevel byder den nye uddannelse på flere eksamener og mindre praktik. At man samtidig hæver adgangskravet til syv i snit, vil måske nok styrke de studerendes evne til at klare sig gennem studierne, men om mindre praktik, flere eksamener og højere adgangskrav skaber bedre lærere, er så det store spørgsmål.
Men politikerne har lyttet til læreruddannelserne, som nu ser ud til at få de samme vilkår som alle andre videregående uddannelser.
Fremover skal folk med forstand på læreruddannelsen bestemme indholdet, fremfor at skiftende politikere og undervisningsministre skal rende og rode med det.
Som professor Hans Siggaard Jensen, leder af Skoleforskningsprogrammet på Aarhus Universitet, udtrykker det; »er det netop de steder, hvor man ikke blander sig særligt meget politisk, men lader dem, der har forstand på det at styre skolen«, at det går allerbedst for folkeskolen.
Helt gratis for læreruddannelserne er denne form for normalisering ikke. Både den øgede eksamensmængde, opkvalificering af lærerne, et øget antal undervisningstimer og mindre frafald skal nemlig trylles frem for ingen penge, og manglen på hurtige resultater kan meget let give politikerne trang til at trykke på reformknapppen igen.
Men hvis 2013 virkelig bliver det sidste år, hvor læreruddannelserne skal udsættes for skiftende detailkrav fra politikerne om et bestemt antal timers kristendomsundervisning eller eksamination i praktikperioden, så kan de studerende og underviserne måske snart få tiltrængt ro, så de kan begynde at koncentrere sig om læreruddannelsen.
Hvis politikerne udover at lytte til fagkunskaben samtidig fik lært at vente på udviklingen af læreruddannelsen – ja, så er der da håb forude for den danske folkeskole.

