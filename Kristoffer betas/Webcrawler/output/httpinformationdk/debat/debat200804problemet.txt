Problemet er administration
Der er ikke brug for en ændring af Serviceloven. Hvad, der er brug for, er, at kommunerne i alle børnesager bygger på erfaringer, og at de taler rent ud til forældrene


For nylig sendte TV 2 dokumentarudsendelserne 'Er du mors lille dreng?' om, hvad der sker med spædbørn, når de mangler omsorg, og om Århus kommunes håndtering af sagerne vedr. Jørn og hans lillebror, Mads.Velfærdsminister Karen Jespersen har reageret på udsendelserne med at sige, at Serviceloven ikke er god nok. Men loven er god nok, problemet ligger i administrationen af den.I udsendelsen den 17. april så man, hvordan der gik cirka et år med manglende omsorg for Mads, før kommunen traf afgørelse om at anbringe ham uden for hjemmet. Før abortgrænsen var nået, havde moderen ellers spurgt kommunen, om man ville fjerne barnet, lige som man havde gjort med hendes første barn.Udsendelsernes tilrettelægger, Lars Høj, har efterfølgende interviewet socialchefen i Århus kommune, Leif Gjørtz Christensen (på tv2.dk/dok). Ud fra svarene at dømme ser det ud til, at det har ligget socialforvaltningen (eller byrådet) på sinde at gå frem i et langsomt tempo i foranstaltningerne for Mads, for at forældrene kunne følge med uden større modstand.Socialchefen afslutter interviewet med at give udtryk for, at han vurderer, at kommunen har handlet i respekt for forældrenes integritet. Hertil må man sige, at det er et indgreb i forældrenes integritet, allerede når en kommune rejser tvivl om deres muligheder for at drage omsorg for et barn.Erfaringer fra andre sager viser, at der kan gås meget mere effektivt frem, end man gjorde i sagen om Mads - og at forældre kan følge med til mere, end man ofte tror.Effektiv behandlingHer følger nogle kommentarer til centrale punkter i interviewet af socialchefen i Århus kommune. De skal vise, hvordan en mere effektiv sagsbehandling er mulig.Mens moderen Anni var gravid med Mads, spurgte hun som nævnt sin sagsbehandler, om kommunen ville fjerne barnet, idet hun så ville overveje en abort. Sagsbehandleren sagde, at hun ikke kunne besvare spørgsmålet. Socialchefen fortæller uddybende, at når spørgsmålet ikke kunne besvares, var det fordi Anni havde fået en ny partner, og om ham forelå der ingen oplysninger om problemer, så som kriminalitet, misbrug eller vanskelige sociale forhold.Socialchefen bliver spurgt, hvorfor man ikke lavede en forældreevneundersøgelse af Annis nye partner inden fødslen af Mads. Han svarer, at man vurderede, at en sådan undersøgelse ikke ville bringe afgørende nye aspekter ind.Det kan naturligvis ikke udelukkes, at Christensen har ret. Men ved ikke at lave undersøgelsen, handlede kommunen i blinde.Erfaringen viser, at vanskelige sociale forhold meget vel kan være til stede, selv om de ikke er beskrevet. Des-uden ville det være overraskende, hvis et menneske med Annis vanskeligheder havde fået en partner, der var i stand til at drage omsorg for et barn. I en effektiv sagsbehandling vil man af disse to grunde foretage en undersøgelse af den nye partner, før man vurderer hans muligheder.Intervieweren spørger, hvorfor socialforvaltningen siger, at den nye partner skal være primær omsorgsperson, og at Anni ikke må have noget ansvar for barnet.Socialchefen svarer, at det skyldes begrænsninger hos Anni. Men hendes begrænsninger giver som anført ingen grund til at formode, at faderen er fri for begrænsninger. Desuden er det en almindelig erfaring, at det ikke fungerer i praksis, når man fratager en mor ansvaret for et barn, der bor hos hende, uden at hun har en klar erkendelse af sine begrænsninger. Endelig: Hvis ansvarsfratagelsen fungerede, ville man få etableret en situation, hvor barnet ville føle sig afvist af sin mor, hver gang hun afstod fra at tage sig af det, eller hver gang faderen greb ind over for hende for at sikre omsorgen for barnet. Det ville være et kommunalt foreskrevet omsorgssvigt.Socialchefen bliver spurgt, hvorfor kommunen ikke var hurtigere til at anbringe Mads. Han svarer bl.a., at Mads efter få måneder var i aflastning i sin storebrors plejefamilie i 25-30 døgn pr. måned. Han fremstiller det, som om kommunen derved varetog omsorgen, idet dette jo næsten var en anbringelse på fuld tid. Men det er det ikke. Aflastningen er bestemt af forældrene, måske fra dag til dag eller fra uge til uge, måske med ændringer undervejs. For et barn indebærer dette en højst forvirrende og ængstende situation, og det er skadeligt for barnet.Socialchefen siger, at kommunen desuden ikke var hurtigere til at anbringe Mads, fordi den skulle have Annis accept af planen. Og den var svær at få, idet hun skiftede mellem at samarbejde med systemet og at være imod det.Lempe igennemForældrenes accept er vigtig, men deres modstand må ikke medføre, at man udskyder en foranstaltning, som vurderes nødvendig for barnet.Modstanden er derimod et argument for - sideløbende med etableringen af foranstaltningen for barnet - at tage sig meget af forældrene. Der er massiv erfaring for, at det at leve sig ind i forældrenes modstand og at give dem en vis omsorg, medfører, at deres modstand bliver betydeligt mindre eller endog ændrer sig til en accept.Socialchefen bliver spurgt, om han mener, at indsatsen for Mads, forud for anbringelsen, var tilstrækkelig.Socialchefens vurdering er, at Mads' tarv blev varetaget, idet indsatsen løbende blev vurderet og justeret. Udsendelsen underbygger ellers den stik modsatte vurdering - al den stund, at faderen ikke tog sig af Mads som foreskrevet, at Mads allerede 20 dage gammel blev indlagt akut, og at han viste tydelige tegn på fejludvikling.Der er ikke brug for en ændring af Serviceloven. Hvad der er brug for, er, at kommunerne i alle sager bygger på erfaringer som de her omtalte, og at de taler rent ud til forældrene for at sikre børn som Mads ifølge Serviceloven. Desuden er dette i sidste ende mere respektfuldt og troværdigt for forældrene, end lige så stilfærdigt at lempe en anbringelse igennem.Lars Rasborg er cand. psych., specialist i børnepsykologi og privatpraktiserende psykolog
