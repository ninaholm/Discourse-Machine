Når min verden falder fra hinanden, får jeg bare mere medicin
Hvorfor taler vi så meget om psykiatrien uden at lytte til patienterne? Måske fordi de fleste af os har det for dårligt til at råbe op og sige stop, når der kommer nedskæringer. Jeg vil være en af de få, der råber op


Kære Nick Hækkerup,Jeg ved, hvordan det er at vågne og ikke kunne overkomme den kæmpe opgave at vælge, hvad jeg skal spise til morgenmad. Jeg ved, hvordan min verden falder fra hinanden, hvis jeg taber pakken med havregryn på gulvet. Jeg ved, hvordan det er, når nogen nævner skole, og jeg i det sekund kan se, hvordan livet flyver forbi mig, uden at jeg er med i det. Jeg ved, hvordan det er altid at føle sig et skridt bagud og at føle, at jeg har travlt, når jeg intet skal.I december 2012 fik jeg diagnosen paranoid skizofreni. Derudover lider jeg af kraftig angst og depression. I dag er jeg medicineret for alle mine tilstande, og sammen med døgnbehandlingen gør medicinen, at jeg akkurat kan få min hverdag til at hænge sammen.Jeg har været indlagt på forskellige psykiatriske afdelinger, gået i forskellige skoler og ikke mindst i forskellige terapiforløb, og jeg kan uden tøven sige, at afsnit 3 på Børne- og Ungdomspsykiatri Odense har reddet mit liv.Første gang, jeg blev indlagt dér, var efteråret 2012. Jeg var 15 år og møgforvirret, og mit liv var mildest talt ved at falde fra hinanden. Siden har jeg været inde og ude flere gange. Hver gang verden er blevet for meget, og jeg ikke har lyst til at leve mere, er jeg blevet indlagt på afsnit 3.Det har ikke altid været sjovt, men jeg har set det som en livsinvestering. Afsnit 3 er det eneste sted, hvor jeg har følt, at jeg har lov til at være mig selv og lov til at have det dårligt, og herfra skal lyde en tak til det personale, der hver dag kæmpede sammen med os unge for at give os et liv, der er værd at leve. De har hjulpet mig til at falde helt ned i gear og givet mig følelsen af, at jeg kan leve med de svære tanker.Meget mere travlhedDet lyder godt alt sammen, synes du ikke? Det syntes jeg i hvert fald, lige indtil slutningen af 2013, hvor jeg sidst blev indlagt. Dér faldt min verden fuldstændig fra hinanden. For intet var, som det plejede. Det personale, der plejede at vise omsorg og være der for mig, løb nu forvirret rundt og lavede flere opgaver, end de egentlig kunne nå. Der var ganske enkelt ikke tid til den enkelte patient. Det personale, jeg kendte som engagerede mennesker, virkede pludselig opgivende. Mens patienterne var blevet flere, var personalet nemlig det samme. Mindre tid til hver patient.For mig har den slags store konsekvenser. I dag tør jeg ikke være på afdelingen mere, for jeg bliver enormt paranoid. Paranoiaen viser sig, fordi der ikke er tid til mig, og jeg føler, at personalet ikke kan lide mig. Jeg føler, at jeg ikke kan være nogen steder uden at være til besvær, og personalet bliver hurtigt et led i mine vrangforestillinger.Er det velfærd?De seneste seks måneder har jeg boet på behandlingsstedet Holbrogaard i Faaborg, hvor der er vågent personale 24 timer i døgnet. Hvis jeg vågner i psykose om natten, er der altså nogen til at virkelighedskorrigere mig – som det hedder – og det har jeg brug for.Her udstråler personalet virkelig gåpåmod udover det almindelige og en lyst til at være sammen med os unge.Jeg er faldet godt til. Dermed ikke sagt, at jeg har det godt, for der er stadig rigtig meget at slås med, men min hverdag begynder stille og roligt at hænge sammen igen. Jeg er kommet ud af et hashmiljø og er stille og roligt på rette vej igen. Jeg har fået dejlige venner og gode voksne omkring mig.Problemet er bare, at når min verden går i stykker, har jeg ingen steder at tage hen i dag. Afsnit 3 på Børne- og Ungdomspsykiatri Odense er ikke længere det samme, og jeg kan ikke føle mig tryg nogen steder. Når min verden falder fra hinanden, får jeg bare mere medicin.Er det virkelig det, vi kalder et velfærdssamfund? Et sted, hvor man ikke har tid til de mennesker, vi kalder syge? Et sted, hvor man i stedet for at bruge krudt på de mennesker, bare giver dem noget beroligende medicin. Det er ikke den idé, jeg har i hovedet, når jeg tænker velfærdsstat.Så kære sundhedsminister Nick Hækkerup, hvis du aldrig har været afhængig af, at systemet virker på den måde, som jeg har, så forstår jeg egentlig godt din beslutning om at skære ned på dette område. For det lyder jo godt, det der med at effektivisere. Men det er det langt fra.Jeg ved, hvordan det er at vågne hver morgen og føle, at dagen er helt uoverskuelig. Jeg ved, hvordan det er at gå i seng om aftenen og håbe, jeg aldrig vågner op igen. Nogle gange gør det simpelthen for ondt at leve for sådan en som mig. Hvis du ikke kender til det, jeg lige har beskrevet, hvorfor er det så dig, der skal styre så meget af mit liv?Julie Augusta Mandahl-Friis er 17 år og fra Jelling
