Løgnens forunderligt dragende magt
LEDER


 Nej, selvfølgelig må en minister ikke lyve over for Folketinget. Folketingets opgave er at kontrollere regeringen, og det kan Tinget ikke, hvis ikke Tinget har sande oplysninger om, hvad regeringen foretager sig.
Nu er det jo sådan, at løgnen kan befinde sig i mere end 50 nuancer af gråt. At føre andre bag lyset kan også ske ved det, jurister kalder ’bevidst fortielse’. Derfor er det betryggende, at den danske 1964-lov om ministres ansvar ikke bare fastsætter straf for »urigtige eller vildledende oplysninger« fra en minister, men også, hvis ministeren »under Folketingets behandling af en sag fortier oplysninger, der er af væsentlig betydning for Tingets bedømmelse af sagen«.
Jamen, hurra da. Stregen er tegnet tydeligt i sandet.
Njaeeh. Måske alligevel ikke. I hvert fald har Folketingets Præsidium og Udvalg for Forretningsordenen ment det nødvendigt at afgive en beretning, der fremhæver ministres pligt til sanddruelighed.
Bag beretningen står alle Folketingets partier. Folketingsformand Mogens Lykketoft (S) forklarede forleden her i avisen, at formålet er »at understrege, at ministres ret til at argumentere positivt for deres forslag ikke indeholder ret til at forholde Folketinget tungtvejende bedømmelser fra embedsværket om mulig strid med for eksempel grundloven, EU-retten og Folkeretten«.
Altså: Ministre må godt sælge deres sag, men de må ikke gøre det med vildledende markedsføring. Som eksempler på, at stregen er overskredet, henviste Lykketoft til sager, som journalisten Jesper Tynell gennemgår i sin bog Mørkelygten. Udtrykkeligt nævnte Lykketoft den daværende VK-regerings ændringsforslag til børnecheckreglerne i 2010, hvorved udlændinge skulle ’optjene’ krav på checken – en diskrimination, som embedsværket havde advaret imod, fordi den var i strid med EU’s regler. VK-regeringen forskånede Folketinget for at blive inddraget i disse bekymringer.
Hjælper det, at Folketinget fremhæver, hvad der allerede er gældende ret? Ja, det mener juraprofessor ved Københavns Universitet Jens Elo Rytter i gårsdagens Information: »På lidt længere sigt kan beretningen få en retlig betydning, selv om den bliver rubriceret som en politisk norm, for grænsen er flydende.«
Rytters professorkollega fra Aarhus, Jørgen Albæk Jensen, stiller sig derimod tvivlende:
»De fleste ministre vil nok sige, at de sandelig gør det i forvejen. At det så måske ikke svarer helt til realiteterne, er en anden sag.«
Og hvad er realiteterne? At ministre er forhippet på at få deres politik igennem. Og at de nødigt vil give oppositionen argumenter imod. Det ved embedsværket. På den anden side har embedsværket brug for at dække sin egen rumpe. Derfor må embedsværket fremdrage mulige indvendinger. Det starter et spil: Hvor meget kan ministeren udholde, at modargumenter videregives forståeligt til Folketinget? Hvor meget er embedsmændene villige til at risikere deres karriere ved at stå fast?
Forløbet af de skandalesager, der er oprullet de senere år – herunder i Tynells bog – viser, at ministre har det med at være ømskindede og embedsmændene karrierebevidste. Går den, så går den. Og det gør den nok oftere, end offentligheden ville være tryg ved at vide. Men når ballonen revner, fordi nogen snakker over sig, og/eller der er emsige personager i Folketing og/eller medier, ja, så er der opløb ved håndvasken: »Vi troede ...« og »det stod mig ikke klart, at ...« og »I bagklogskabens ulideligt skarpe skær kan jeg godt se, at ...«
Modsætningen mellem sandfærdighed og politisk ambition går ikke væk – uanset hvor mange besværgelser, Folketinget foretager over, hvad der allerede er lov i klar tekst.
Hvis Folketinget fortsat ikke føler sig tryg ved ministrenes oplysninger, nævner beretningen fra Præsidiet og Udvalget for Forretningsorden en udvej:
»At der i Folketingets eget regi opbygges et meget omfattende apparat til sagkyndig betjening og rådgivning«. Beretningen fortsætter: »En sådan udvikling vil – af både principielle og økonomiske grunde – ikke være ønskværdig.«
Nej, men den kan blive nødvendig. Hvis usandfærdigheden fortsat regerer. 

