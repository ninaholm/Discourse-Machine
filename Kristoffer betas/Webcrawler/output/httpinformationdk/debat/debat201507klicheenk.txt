Klichéen om kvindelejre
Man kunne mene, at tiden var løbet fra ideen om organiserede kønsfællesskaber. At de i et samfund som vores, der praler med ligestilling og progressive kønsbriller, bliver en overflødig kliché. Men i virkeligheden har vi måske mere brug for dem end nogensinde


 Jeg er på kvindelejr. Smag på ordet. Det smager af Femø og flip. 1970’ere og hængepatter. Det er det ikke. Nu er det ikke Femø, jeg er på, men en selvbestaltet lejr med og for kvinder. Vi er en del, og vi har en del børn med. Og det fungerer.
Vi hænger i solen, vi tager på stranden, vi laver bål, vi drikker vin, vi passer på hinandens børn, vi snakker, vi slapper af. Der sker noget særligt i fællesskaber som dette, som virker som en lang pause fra hverdagens kvindeliv, hvor kønskasserne og de tilhørende forventninger kan lægges på hylden for en stund. Og det er der brug for, også selv om det egentlig ikke er dét, der er vores udgangspunkt for at være sammen.
At være en gruppe kvinder samlet uden mænd skaber et helt særligt rum, hvor man i højere grad kan frigøre sig fra presset om, hvordan man gør som en rigtig kvinde. Hvor kønnet på den ene side bliver knaldhamrende ligegyldigt, men hvor det samtidig er den afgørende faktor for samværet.
Det er egentlig ikke, fordi vi opfører os radikalt anderledes, mens vi er her, end vi ville gøre derhjemme i det veletablerede og -organiserede kvindeliv, men fraværet af mænd sniger sig alligevel ind. Det rykker ved dynamikken. Der snakkes om andre ting, der løsnes op i forhold til krop, man tør mere og gør mere. Fordi den konstante (selv) vurdering ikke er til stede.
Man kunne mene, at tiden var løbet fra ideen om organiserede kønsfællesskaber. At de i et samfund som vores, der praler med ligestilling og progressive kønsbriller, bliver en overflødig kliché. I virkeligheden har vi måske mere brug for dem end nogensinde. Netop fordi vi lader, som om vi ikke har.
Fordi nok har vi fædre med barnevogne og kvinder i chefstolene, men vi har også skarpt definerede forestillinger om – og krav til – femininitet og maskulinitet. Til hvad det vil sige, at være en rigtig kvinde og en rigtig mand. Forestillinger og krav, som er så svære at slippe, dér i den kønsnormative hverdag, hvor det at leve op til dem kan føles som ikke bare et fuldtidsarbejde, men også en direkte belastning.
Lige netop derfor gemmer der sig måske i klicheen om kvindelejre og kønsfællesskaber ikke bare et reelt behov, men også en mulighed for at smide hele lortet over bord. At forsøgsvis opløse forestillingerne om rigtig og forkert – i hvert fald for en stund. At sætte fokus på frirum og fællesskab. At skabe muligheden for at opdage, at man ikke behøver at ’gøre’ køn, som man gør ude i virkeligheden. At man bare kan lade være.
Og det er en vigtig erfaring, fordi den både viser, hvor konstruerede vores forestillinger og kategoriseringer er, og samtidig fortæller os, at det rent faktisk kan lade sig gøre at holde fri fra dem.
Det er paradoksalt, at der skal et organiseret kønsfællesskab til at løsne kønskonventionerne. Men det løsner. Åh, hvor det løsner. I små solplettede lommer af tid finder vi os selv og hinanden her, midt i mylderet af børn og socialisering non stop.
Vi skider på reglerne og laver vores egne. Vi holder fri fra den kønnede hverdag og trækker vejret. Og jeg tænker, at det kunne vi fandeme alle sammen have brug for, nu når vi åbenbart så benhårdt stadig insisterer på at opretholde de snærende kønsforestillinger.
I morgen skal vi hjem, og jeg forbereder mig på at tage konventionskasketten på igen. På at sige farvel til dovne dage med lange samtaler, til ’børnene mod de voksne’-lege, til sene nætter med meget vin, til spontan nøgenhed ved bålet, til fuldkommen ligegyldighed over for så banale ting som udseende, til en gruppe gennemført vidunderlige kvinder.
Men jeg tager med igen næste år, for jeg har brug for kønskassepausen, og jeg har brug for fællesskabet. Og jeg håber, at flere vil se ideen i kønsfællesskaberne, for det er forløsende at holde fri og betryggende, at det kan lade sig gøre.
Og det kan godt gøres uden at emme af 70’er-kliché, selv om der faktisk er blevet brændt en enkelt bh. Bare sådan for symbolikkens skyld. Og nogen underbukser.
Katrine Arnfred er cand.mag. og skribent 
Klummen er udtryk for skribentens egen holdning

