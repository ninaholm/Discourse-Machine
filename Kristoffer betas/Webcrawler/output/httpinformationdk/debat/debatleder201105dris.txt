Den dristige bagtalelse



 »BAGTAL BLOT så dristigt du vil; noget hænger altid ved.« Denne spydige erfaring er udtrykt af den græsk-romerske forfatter Plutark, der levede så tidligt som fra år 48 til 120. Plutarks læresætning udtrykker kattepinen for den, der er offer for bagtalelse: Hvis offeret søger at rense sit navn og rygte ved en retssag, kan det give bagtaleren anledning til at gentage sin virksomhed. Sådan som professor emeritus ved Syddansk Universitet Bent Jensen nu ganske aktuelt synes sysselsat med.Sagen er: Den 2. juli 2010 afsagde Retten i Svendborg straffedom over Bent Jensen. Straffedommen var resultatet af, at tidligere Information-journalist Jørgen Dragsdahl havde anlagt noget så usædvanligt som en privat straffesag mod Bent Jensen. De forbrydelser, som Bent Jensen blev dømt for, var en række beskyldninger, bl.a. om at Politiets Efterretningstjeneste under Den Kolde Krig opfattede Jørgen Dragsdahl som agent for KGB, den sovjetiske efterretningstjeneste, og at Dragsdahl spredte »desinformation« til fordel for Sovjetunionen.BENT JENSENS STRAF udmålte retten således: »Under hensyn til omfanget og grovheden af de æreskrænkende udtalelser fastsættes straffen til 20 dagbøder á 2.000 kr. Forvandlingsstraffen er fængsel i 20 dage.«»Under hensyn til æreskrænkelsernes grovhed« dømte retten også Bent Jensen til at yde Jørgen Dragsdahl en tortgodtgørelse på 200.000 kr, og Bent Jensen blev pålagt at betale Jørgen Dragsdahl 309.277,70 kr i sagsomkostninger.
Oveni fastslog retten: »Bent Jensen tilpligtes at anerkende, at følgende udsagn er fremsat med urette og kendes ubeføjede: ...« Herpå oplistede retten i alt 35 af Bent Jensens beskyldninger mod Dragsdahl, som Jensen altså må æde i sig.
Hverken det eller straffen, tortydelsen og Dragsdahls sagsomkostninger har Bent Jensen appetit på. Han har anket sin straffedom til landsretten.
Pikant bliver sagen af, at samme Bent Jensen er blandt de stridsmænd, som VKO-flertallet efter 2001 har sat til at føre stødet igennem mod fortids forhadte fjender. Lige som Bjørn Lomborg fik et 'Institut for miljøvurdering' til at gøre kål på grønne folk med, fik Bent Jensen et 'Center for Koldkrigsforskning', hvor han skulle få ram på de sovjetiske muldvarpe, som ingen tidligere undersøgelser havde formået at opstøve.
Under straffesagen gjorde Bent Jensen ligefrem gældende, at hans udfald mod Jørgen Dragsdahl »er fremsat som led i en historisk rapportering /respektive i et videnskabeligt foredrag, der udspringer af Bent Jensens stilling som leder af Center for Koldkrigsforskning«.
Retten svarede knastørt i sine begrundelser for straffedommen: »Bent Jensen har som forsker en forpligtelse til kritisk at undersøge det kildemateriale, som han bygger sine konklusioner på.«
Godt sparket, høje domstol! Hvad skal man med Udvalg For Videnskabeligt Uredelighed, når man har Retten i Svendborg?VREDE SYNES at være en stor del af Bent Jensens drivkraft. Under straffesagen kom det frem, at Bent Jensen lod hånt om en PET-henstilling om at undlade brug af PET-arkiver i den offentlige klapjagt på Dragsdahl. Sin afvisning af PET begrunder Bent Jensen således: »Hele tre gange tidligere havde statslige instanser og politiske hensyn forhindret, at Dragsdahls meriter blev offentligt belyst. I 1980'erne en borgerlig justitsminister, derpå i 1990'erne en socialdemokratisk ditto og for to år siden den statslige institution DIIS. Det skulle ikke lykkes en fjerde gang.«Og hvis Retten i Svendborg tror, at den kan lægge bånd på Bent Jensens agentjagt, befinder Retten sig i en vildfarelse.
I går kunne Berlingske oplyse, at Bent Jensen i et dokument, som han har indsendt i sin appelsag ved Landsretten, erklærer, at en stribe organisationer, bl.a. PET har »betegnet, beskrevet og karakteriseret Jørgen Dragsdahl som KGB-agent«. Nogenlunde enslydende beskyldninger har Bent Jensen i oktober 2010  altså efter byretsdommen  lagt ud på sit koldkrigscenters hjemmeside, inden centeret lukkede pr. januar i år.DERFOR BEBUDER Dragsdahls advokat nu, at Dragsdahl vil udvide sit straffekrav mod Bent Jensen, fordi Bent Jensen gør sig skyldig i »forsat forbrydelse«.En udvidelse af straffekravet kræver imidlertid, at Dragsdahl anker Byrettens dom. Og det har han jo ikke gjort. Derfor skal han have en særlig dispensation. Og den er Bent Jensens advokat, Karoly Nemeth, aldeles ikke indstillet på, at Landsretten giver: »Hvis de mener, at min klient har fremsat nye beskyldninger mod Jørgen Dragsdahl, må de rejse en ny sag,« siger Nemeth.
I forvejen er sagen en blanding af Kafka og John le Carré. Skal Dragsdahl rejse nye straffesager for at beskylde sig mod nye beskyldninger om samme forhold, er det ren Kafka.
Omkostningerne ved sagen  menneskeligt, jobmæssigt og økonomisk  har været tunge for Jørgen Dragsdahl. Hvor forsvarsløs kan man være i retssamfund?
Når man tilmed har Svendborg Rets ord for sin uskyld.

