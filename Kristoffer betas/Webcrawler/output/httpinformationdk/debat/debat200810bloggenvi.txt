Bloggen - det virtuelle svar på en lokumsvæg
Hvem gider gå ind i politisk arbejde som en ganske anonym uddeler af løbesedler med andres meninger, hvis man selv kan være stjerne på sin helt egen blog


 I slutningen af halvfjerdserne dukkede der et nyt underligt dyr op i Danmark. Jeg blev som en af de første den lykkelige ejer af sådan en og var med til at udbrede evangeliet i en række bestsellere.
I dag er de fleste husstande i besiddelse af en såkaldt PC, og mange især unge tilbringer en substantiel del af deres fritid foran skærmen. I mange tilfælde udgør den deres eneste kontakt til omverdenen, ja sågar deres sexliv, trods den nagende mistanke om, at der bag Lara Croft-avataren skjuler sig en midaldrende transvestit.
Man kan således med en vis ret spørge sig selv, om navnet på en af de mest besøgte portaler, Second Life, ikke i grunden er misvisende. Måske skulle det være Only Life.
Nu er eskapisme jo ingen synd - i modsat fald stod jeg nok, alene i kraft af min svaghed for dårlige gyserfilm, til et par århundreder i Skærsilden. 
Ikke desto mindre stander landet altså i våde, samtidig med at der synes at være en udtalt mangel på helte, der spænder bælte.
Lad jer ikke friste
I min ungdom, da faren for en katastrofal højredrejning trods alt var mindre, formelig vrimlede det med provoer og aktivister. Der var graffiti, plakater, politiske tidsskrifter, folkesangere og gadeteater.
Studerende besatte deres universiteter, og kulturradikalismen stod i blomst. I dag er der fortovscafeer.
Hvor blev de af, alle de dedikerede, politisk bevidste samfundsomstyrtere? De skriver blogs.
Jeg kender sygdommen og kan advare imod den. Nogen lader et ord falde om, at han har skuffen fuld af refuserede manuskripter, kronikker og indlæg, og så falder replikken: "Hvorfor laver du ikke en blog?"
Lad jer ikke friste! Snart har man med venners og hjælpsomme firmaers assistance fået stablet en hjemmeside på benene, der er tydeligt prof - her koster fire farver ikke ekstra.
Man behøver heller ikke at tænke på oplag og salg, for man har umiddelbart hele verden som abonnenter. Hvad mere kan man ønske sig?
Nationens bevågenhed
Måske, at andre end nabobloggeren, som man alligevel ser hver søndag, gik ind på den. Men det skal man ikke sige til en blogger.
Faldet fra umiddelbar verdensberømmelse er simpelt hen for stort. Nu har selv de store dagblade blogs og vil utvivlsomt kunne melde om et astronomisk antal hits - det er jo ikke så få sider, en 12-årig kan falde ind og ud af i løbet af et døgn med en hastighed af 10 i minuttet.
Der kan da også være op mod et hundrede reaktioner på en dag, og det ser jo umiddelbart ud, som om man har nationens bevågenhed. Men går man dem efter, vil man se, at det er de samme ti mennesker, der hver skriver ti indlæg, og endvidere, at det var de samme ti, der skrev i går og i forgårs og dagen før, samt i bloggen ved siden af.
De kender hinanden og kunne for så vidt lige så godt mødes på den lokale beværtning. Hvem er da disse personer, der har så meget på hjerte?
Blogs ligger øde hen
Det er svært at afgøre, da de næsten uvægerligt er anonyme, men deres pseudonymer antyder i det mindste deres internationale status som meningsdannere - eller ville, hvis de kunne stave. Indholdet af disse talløse korte bemærkninger lader sig da også let destillere, et afmægtigt raseri imod dem, som nogen rent faktisk gider lytte til.
Det er dette klientel, bloggeren tålmodigt underholder i det forfængelige håb, at et intelligent menneske en dag vil gå ind på hans blog. Men intelligente mennesker spilder ikke deres tid på et forum uden nogen form for kvalitetskontrol, mere end de læser lokumsvægge.
Selv professionelle skribenter, der kan sælge deres bøger, må konstatere, at deres blogs ligger øde hen. Den måske for øjeblikket mest omtalte person i USA i og med, at den republikanske præsidentkandidats eneste håb er at knytte denne 'terrorist' sammen med den demokratiske, er Bill Ayers.
Og han har selvfølgelig en blog, hvor han kommenterer sagen. Aviserne bringer i tusindvis af indlæg om den - på hans blog er det en halv snes åbenbart kværulantforrykte personer, der truer hans familie på livet.
I 80'erne var jeg med til at starte et politisk tidsskrift, Falken, der vakte en del opmærksomhed. Det udkommer ikke mere, men frygt ikke: Det er i dag en blog.
Alt i alt kan man vel sige, at bloggen er magthavernes bedste ven. Jeg mener, hvem gider gå ind i politisk arbejde som en ganske anonym uddeler af løbesedler med andres meninger, hvis man selv kan være stjerne?
Man har jo i grunden altid vidst, at man var lige så god som dem, der blev begunstiget med tryksværte. Så der sker ikke mere.
De trykte medier står dermed uimodsagte. Også af dette indlæg, der næppe finder vej til deres spalter.
Måske skulle man få sig en blog.
Erwin Neutzsky-Wulff har ernæret sig som forfatter i snart fyrre år og skriver skøn- og faglitteratur

