Øresundsuniversitetet, der blev væk
I dag indvies citytunnelen i Malmø. Den reducerer togtiden til Lund betragteligt. Det åbner nye muligheder for at skabe det Øresundsuniversitet, som er et af de vigtigste elementer i visionen om en integreret vidensregion i Øresundsområdet, men som endnu ikke er blevet til noget
Øresundsbroen er en vigtig del af svaret på, hvad Danmark skal leve af i fremtiden. Hidtil har vi været for dårlige til at udnytte mulighederne.


 Da man fejrede Øresundsbroens tiårs jubilæum, valgte man at fejre 'Øresundsregionens' tiårs jubilæum. Dermed definerede man broen som en regional succes. Det er den også. 20.000 mennesker pendler i dag over sundet. Hver ottende ung i Malmø arbejder i København. Men det arbejdsmarked, broen har skabt, er for ufaglærte. Det er langt fra det arbejdsmarked for de højtspecialiserede vidensarbejdere, forskere mv. og de integrerede studiemiljøer, som var kernen i visionen om at skabe en Øresundsregion tilbage i 1990'erne.
Argumentationen var, at man ville opnå en kritisk masse på arbejdsmarkedet, der skulle muliggøre udnyttelsen af synergier og yderligere specialisering. Det skulle danne baggrund for udviklingen af en integreret 'vidensregion' med vækst og fremgang. Et nordeuropæisk Silicon Valley. Flagskibet i den udvikling skulle være et samarbejde mellem regionens universiteter, som skulle danne det såkaldte Øresundsuniversitet - et universitet med 150.000 studerende og 14.000 forskere. Noget, der helt klart ville give genlyd internationalt.
På erhvervsfronten dannedes Medicon Valley Academy, der skulle markedsføre, at Øresundsregionen havde et af Europas største clustre inden for det bioteknologiske område - noget der med Michael Porters teorier in mente gav store muligheder. I dag må det imidlertid konstateres, at visionerne ikke er blevet realiseret, og at det kan komme til at koste det danske og svenske samfund dyrt.
Men nu er der en anledning til at indhente det forsømte. I dag indvies den såkaldte citytunnel i Malmø. Den forbedrer markant Lunds trafikale relation til Danmark. Der er tale om et enormt infrastrukturprojekt til over 10 milliarder kroner. Det omfatter 16 kilometer nyanlagt jernbane, herunder seks kilometer undergrundsbane under Malmøs Centrum med flere nye stationer. Køretiden med tog til Lund mindskes med 10 minutter, og der indføres timinutters drift til Lund i myldretiden. Derfor bør man vurdere, hvilke samfundsmæssige perspektiver, der er i at integrere Lund i den reelle øresundsregion, i at gøre København-Malmø-Lund til en samlet funktionel by.
Lund øger innovationen
Lund er en by med 100.000 indbyggere. Den er meget anderledes end Malmø. Den er faktisk Malmøs absolutte modsætning. Det er ikke uden grund, at man ironisk taler om, at der er lige så langt mellem Malmø og Lund, som der er jorden rundt minus 18 kilometer.
Malmø er historisk arbejder- og industribyen. Det svenske socialdemokratis vugge, der for nogle år siden var i så dyb krise, at man talte om risikoen for 'en total nedsmeltning'. Lund er derimod ikke bare den højborgerlige, domkirkeby med Nordens største universitet. Byen er et meget stort erhvervsforskningscenter.
Målt i antal årsværk er forskningsaktiviteten i Lund af samme størrelsesorden som i hele Hovedstadsregionen eller dobbelt så stor som i Jylland-Fyn set under et. Det vil nok komme bag på de fleste. Årsagen til Lunds forskningssucces er den omfattende erhvervsfinansierede forskning, der skyldes de store svenske virksomheders enorme forskningsbudgetter.
Lunds universitet er stort, men det er lidt af en tilsnigelse at kalde det Nordens største. Sagen er, at universitetets organisation også omfatter Lunds Tekniska Högskola og The Lund School of Economics and Management. Men med dette in mente har Lunds Universitet 46.000 studerende og 6.000 ansatte, og det er mange.
I Lund ligger Ideon Sciencepark, hvor Ericsson i sin tid udviklede gsm-systemet, og hvor også bluetooth er udviklet. Det er Ideon, der har motiveret til dannelsen af de meget mindre danske forskerparker. Ideon er en hel bydel. Den blev etableret på initiativ af og med kapital fra IKEA. I øvrigt får Ideon nu sit eget symbol i form af det 19 etager høje forskningstårn Ideon Gateway.
Ideon omtaler sig som Sveriges og et af Europas mest fremgangsrige mødesteder for folk med visioner, iværksættere og risikokapital. Et sted, hvor en række virksomheder med globale spidskompetencer inden for mobiltelefoni, it, life-science og clean-tech er startet. Ideon huser naturligvis kun helt små virksomheder. I alt 270 virksomheder med 3.000 ansatte.
Med udgangspunkt i forskningsmiljøet er der opstået et miljø af store vidensintensive virksomheder i Lund. Det er bl.a. vigtige afdelinger af Astra Zeneca, Gambro, Ericsson, Sony Ericsson og Tetrapak, som bidrager til, at der i dag er mere industri i Lund end i Malmø.
Uopfyldte drømme
Vidensregion Øresund handler om gennem synliggørelse af såvel forskningen, som de clustre af vidensvirksomheder inden for biotek, medicotek, it og tele, at tiltrække udenlandske virksomheder til regionen. Det er i den sammenhæng, man skal se erhvervsorganisationerne Medicon Valley Akademy, der omfatter 300 virksomheder i Øresundsregionen inden for bio-tek og medico-tek samt IT-Øresund. Men resultaterne er ikke imponerende.
Et positivt eksempel er der dog. ESS - European Spallation Source - er et fælleseuropæisk forskningscenter, som 16 lande står bag, og Sverige og Danmark i fællesskab er vært. ESS, der er blevet sammenlignet med CERN, er et stort forskningslaboratorium, som rummer en neutronaccelerator, der er ti gange kraftigere end tilsvarende faciliteter i USA og Japan, og som skal bruges til at udvikle nye materialer. ESS kan komme til at tiltrække mange globale virksomheder.
Anlægget antages at være færdigt i 2019. Til den tid vil der være skabt en helt ny bydel, hvor 300 fastansatte forskere og op til 5.000 gæsteforskere årligt vil have deres virke. Anlægsbudgettet lyder på 11 milliarder kroner. Når projektet realiseres, skyldes det synergierne mellem de to sider af sundet. Havde Lund ikke haft Kastrup, ville ESS næppe være blevet placeret der. Og på den danske side af sundet etableres ESS's Data Management and Software Centre.
ESS er et eksempel på et vellykket øresundsprojekt, og det illustrerer potentialerne i øresundsintegration.
Et andet eksempel er MAX IV, et nordisk forskningsanlæg for videnskabelige gennembrud inden for medicin, teknik og naturvidenskab. MAX IV producerer røngentstråler til udforskning af materialer og bliver opført i perioden 2020-2014. MAX IV forventes at beskæftige 200 forskere og teknikere.
Fokuser indsatsen
Udviklingen af den integrerede vidensregion Øresund er et af de ganske få bud på, hvad Danmark skal leve af i fremtiden. Derfor er det de manglende resultater i forhold til Øresundsuniversitet og tiltrækning af udenlandske investeringer mv. alvorlige. Det manglende Øresundsuniversitet kan i øvrigt ses som årsagen til, at en række små sprogfag på Københavns Universitet nu nedlægges.
Problemet for universitetsvisionen er, at der mangler politisk opbakning fra Stockholm. Først og fremmest fordi man ikke forstår, hvad der foregår i Skåne og hvad Øresundsregionen handler om eller hvilke perspektiver den har.
Derfor må nogen hjælpe beslutningstagerne i Stockholm til erkendelsen. I den sammenhæng er det centralt, at to tredjedele af dansk forskning finder sted i Øresundsregionen og at Øresundsregionens samlede forskningsaktivitet er markant større end Danmarks samlede forskning. Derfor burde forskningsministeren opfatte det som sin absolutte hovedopgave at få Øresundsuniversitetet til at fungere og få udviklet en integreret vidensregion Øresund. I den forbindelse bør ministeren have næsten daglig kontakt med Stockholm. Projektet er så vigtigt, at alle ressourcer bør sættes ind. Det er som sagt et af de meget få bud på, hvad vi danskere kan leve af i fremtiden. Tiden til handling er inde nu, hvor den trafikale infrastruktur falder på plads.
Uffe Palludan er cand.polit., fremtidsforsker, forfatter og foredragsholder. I 1990'erne var han fortaler for at skabe en integreret Øresundsregion, som han har skrevet flere bøger om. I dag driver han virksomheden Palludan Fremtidsforskning

