Tre spørgsmål om Ørstrøm
Hvorfor er han så god? Hvorfor står han så alene? Hvorfor bliver han bare ved?


 Selv med mange ord på bagen  og på samvittigheden  bliver virkeligheden pludselig så overvældende, at ikke et eneste af de mange ord synes at kunne leve op til den. Som i lørdags under læsningen her i bladet af Jørgen Ørstrøm Møllers fornemmelser  ikke bare for polernes smeltende sne, men for planeten som helhed:
»'Vi løber rundt i en kasse som en hovedløs kylling uden rigtig at vide, hvad vi skal stille op  medmindre vi faktisk ser realiteterne i øjnene og frembringer en helt ny økonomisk og social model til håndtering af ... hvad jeg kalder Transitionen.' Den store omstilling fra 200 års industrialisme til en æra af knaphed. 'Da jeg havde spildt fem et halvt år på Københavns Universitet for til sidst at kunne fremvise et dokument, der sagde, at jeg var kandidat i økonomisk videnskab  selv om økonomi intet har med videnskab at gøre  fik jeg at vide, at produktivitet er et spørgsmål om produktion pr. mand- time. I fremtiden vil produktivitet være et spørgsmål om, hvordan vi kan klemme et større output ud af én enhed input. For den begrænsende faktor bliver inputtet: råstofferne, energien osv.' Lang levetid af produkterne bliver tilsvarende et nøgleord i stedet for den indbyggede forældelse, der hidtil har været god økonomi. 'I dag fortæller reklamerne os, hvordan vi kan forbruge mere. I fremtiden vil de handle om, hvordan vi forbruger mindre.'«
Årtusindets spørgsmål
Og ligesom traditionel vækst- og fordelingsteori nu er forældet, er også Adam Smiths grundsætning om, at den enkeltes stræben efter velstand leder til samfundets velstand, passé. »Det er rent nonsens i dag. Jo, måske bliver BNP højere, men det betyder ikke længere, at samfundets velfærd gør det. Det er grunden til, at økonomer nu har taget spørgsmålet om lykke op: Hvordan kan vi indrette tingene, så mennesker bliver mere tilfredse og lykkelige, selv om de skal forbruge mindre i materiel forstand?«
Lyder spørgsmålet. Århundredets  måske årtusindets  spørgsmål.
Nu også stillet af en tidligere departementschef i det danske udenrigsministerium. Forhenværende ambassadør, nuværende professor i både Singapore og København. Stillet i foredrag og en ny bog, How Asia can  shape the World. Med den sigende undertitel From the Era of Plenty to the Era of Scarcities  fra overflodens æra til knaphedens æra.
Inkarneret medlem af økologiske mod-vækst bevægelser kan man ikke kalde Jørgen Ørstrøm Møller. Men det behøver man åbenbart heller ikke at være. For at kunne indse, at naturen har sine egne grænser, og at evig økonomisk vækst i materiel forstand derfor er umulig. Og for at kunne godkende naturvidenskabens påvisninger af, at flere af grænserne allerede er  og andre tæt på at være  overskredet. »Den virkelige rædselshistorie er vand,« siger han. »Mere end halvdelen af verdens befolkning lever netop nu under truslen om vandmangel. Vi er tæt på katastrofen. Altså, vi behøver mere mad  hvordan gør vi det? Med mere vand og kunstvanding. Men der er allerede mangel på vand. Hvordan får vi mere vand? Afsaltning! Men afsaltning kræver mere energi, og der er allerede mangel på olie. Så lad os bruge mere kul. Men så forværrer vi klimasituationen endnu mere.« Med forfærdende følgevirkninger, hvis ikke menneskeheden meget snart finder frem til, hvad Ørstrøm selv kalder den nødvendige »knaphedsøkonomi«.
Gud kan findes i et træ
Hvorfor er Ørstrøm så god? Hvorfor står han så alene? Hvorfor bliver han bare ved?
Fordi Udenrigsministeriets afgåede administrative chef véd, hvad den toneangivende moderne økonomi fundamentalt og fundamentalistisk bygger på, og som den vil falde på: »Kristendom, islam og jødedom siger alle, at Gud har givet naturen til mennesket. Mennesket kan derfor gøre med naturen, hvad mennesket synes er OK  der er ingen religiøse indvendinger mod det misbrug, vi har set de seneste 200 år. I de asiatiske religioner og filosofier er det meget mere kompliceret. Gud kan findes i et træ, i en flod, men hvis Gud findes i et træ, hvordan kan man så hugge træet ned, hvis man ikke behøver det? Der er en stærk barriere mod at udbytte naturen, som det er sket i Vesten. I dag har man indhentet Vesten ved at kopiere den, og nu registrerer man, at værdierne bag den vestlige økonomiske model ikke længere er brugbar.«
Da har den asiatiske mentalitet andet end materialistisk forbrug at falde tilbage på. Men hvad har den vestlige? »Derfor tror jeg, Asien vil præstere en ny økonomisk model med rødder i gamle asiatiske værdier. Jeg ikke bare tror det, jeg håber det også  for ellers ser fremtiden ikke lovende ud for os.«
Sagde manden, som dog også sagde: »Man er kun rede til at dele byrder med andre, hvis man er overbevist om, at det sker på en retfærdig og gennemsigtig måde. Og det har meget lidt med økonomi at gøre. Arbejde må være at gøre noget for andre, udøve sociale omsorgsfunktioner, selv om det ikke betyder økonomisk omsætning. Det, der bestemmer lykken, er at gøre noget for andre.«
Udtryk for trods alt en helt anden vestlig tradition end den i dag sejrende  og dødsdømte. Derfor er Ørstrøm god, står så alene og alligevel bliver han bare ved.


