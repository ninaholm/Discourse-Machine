Et Danmark med slaver og herrefolk?
Ligesom i Lars von Triers ’Dogville’ er vi i Danmark ved at udvikle et parallelt arbejdsmarked for dem, der er sat uden for selvsamme arbejdsmarked. De skal i stedet i nyttejob og i tilbud om aktivering. For når vi betaler dem, må vi trods alt også bestemme, hvad de skal bruge deres tid på
Når vi ser på, hvordan der i dag breder sig et parallelt arbejdsmarked, hvor de ansatte arbejder for deres overførselsindkomst, ligger en sammenligning med historien i von Triers film ’Dogville’ lige for, mener dagens kronikør. Foto fra filmen/Zentropa Entertainment


 Lars von Triers film Dogville fra 2003 er stadig aktuel. Dens temaer tåler sammenligning med den udvikling, der i løbet af en årrække har bredt sig på arbejdsmarkedet og i beskæftigelsessystemet. Ledige borgere er frataget en række elementære rettigheder, og det betragtes som en selvfølge, at de skal arbejde på ulige vilkår for den forsørgelse, de modtager fra velfærdssamfundet. Filmens temaer omfatter også en række psykologiske mekanismer, blandt andet en tilbøjelighed til ejerskab over andre og udnyttelse af dem under devisen ’noget for noget’.
I filmen dukker en forfulgt kvinde op i en lille by, Dogville, men byens indbyggere ønsker ikke at give hende beskyttelse i form af ophold i byen. Hun tilbyder at arbejde for dem til gengæld, men indbyggerne mener ikke, der er brug for hende; de klarer alt selv og mangler ikke arbejdskraft eller hjælp til noget som helst.
De lader sig dog overtale, og det varer ikke længe, før der er rigeligt med arbejde til kvinden, som snart knokler fra morgen til aften med arbejde og serviceydelser af enhver slags. Udnyttelsen bliver grovere og grovere, efterhånden som byens indbyggere mener, at prisen for deres velvilje stiger. Da kvinden forsøger at flygte, bringes hun tilbage og udstyres herefter med klokke om halsen og lænkes til et møllehjul, som hun herefter slæber med sig, mens hun arbejder.
Pointen er, at indbyggerne i byen meget hurtigt opdager, hvad de kan bruge kvinden til. Arbejdsgiverne/byens indbyggere tillader sig hvad som helst, fordi hun i kraft af deres beskyttelse står i taknemmelighedsgæld til dem, og der er ingen grænser for, hvordan denne gæld må udnyttes til fordel for det lille samfund og dets indbyggere. Gradvist sker den umenneskeliggørelse, som navnet Dogville henviser til, og det ikke-menneskelige/’hunden’ beskriver både kvinden som slave/lænkehund og ’den indre hund’, der kommer til udtryk blandt byens indbyggere. Dette er naturligvis blot én af filmens pointer, men en interessant en i forhold til dagens Danmark.
’Jobtilbud’
Når vi ser på, hvordan der i dag breder sig et parallelt arbejdsmarked, hvor de ansatte arbejder for deres overførselsindkomst, ligger associationen til Dogville lige for. På dette arbejdsmarked arbejder man uden almindelige lønmodtagerrettigheder og ofte underbetalt. Selv om man arbejder, betragtes man fortsat som ledig og altså borger på offentlig forsørgelse, og man er dermed underlagt andre love og regler end dem, der gælder på det ordinære arbejdsmarked. Som modydelse for forsørgelsen skal man iflg. loven stå til rådighed, og da man er direkte afhængig af velfærdsydelsen og dermed fællesskabets velvilje, er man i sidste ende udelukket fra indflydelse på brugen og endda udnyttelsen af ens tid og arbejdskraft.
Man kan dermed sammenligne ’lænke og klokke’ med rådighedskravet, som også indebærer, at ledige borgere, uanset om de arbejder eller ej, end ikke har fuld råderet over deres fritid. Foruden krav om jobsøgning, kontrol og aktivering, som bredt betegner den ledige borgers ret og pligt, indebærer rådighedskravet begrænsninger i den personlige frihed, herunder i rejseaktivitet og i mulighederne for at etablere selvstændig virksomhed.
Endelig har der allerede i årevis været tale om ’tilbud’, når ledige borgere aktiveres i bl.a. virksomhedspraktik, løntilskudsjob og kontanthjælpsjob. ’Tilbud’ er lovgivningens betegnelse for det arbejde, ledige borgere kan henvises til som led i den aktive beskæftigelsesindsats, og derfor er der ikke tale om ’rigtigt arbejde’, men om ’hjælp’ til den ledige. Tusindvis af disse ansættelser har efterhånden fortrængt ordinære stillinger på arbejdsmarkedet.
Med andre ord har vi fået et parallelt arbejdsmarked, hvor de ansatte skal være – og ofte er! – glade for overhovedet at få lov at lave noget. Og vi oplever fra mange sider et slet skjult krav om, at ledige borgere står i taknemmelighedsgæld til dem, der forsørger dem. Det er ikke længere staten og fagbevægelsen, der har et overordnet ansvar for at sikre et ligeværdigt og velfungerende arbejdsmarked og i værste fald en ydelse til dem, der må stå udenfor. Nej, det offentlige er ’dig og mig, der arbejder’ (vel at mærke på det ’rigtige’ arbejdsmarked), og denne position giver os rettigheder til de borgere, vi betaler til, og ret til bl.a. at anklage dem for dovenskab og snylteri. I sidste instans bliver det helt på sin plads at forringe forholdene for dem og forlange en modydelse: Nyttigt arbejde.
Boom i ’nyttigt’ arbejde
Alene betegnelsen ’nyttejob’ om det nyeste skud på stammen inden for såkaldte tilbud til kontanthjælpsmodtagere burde få enhver til at ryste på hovedet. Men det sker ikke. Over 70 procent af befolkningen mener angiveligt, at nyttejob er en god idé. Tidligere hed det kontanthjælpsjob og ’arbejde for kontanthjælpen’, som i sig selv er en selvmodsigelse.
Hvor kommer arbejdet fra, når der ikke er arbejde at få? Og hvordan kan man arbejde og være arbejdsløs på en og samme gang? Betegnelsen nyttejob stiller andre spørgsmål: Er alt andet arbejde ikke nyttigt? Og er det ikke netop pga. nytten i et job, at man modtager løn?
I takt med at dagpengemodtagere, herunder faglærte og højtuddannede, i disse måneder og fremover i tusindtal forvandles til kontanthjælpsmodtagere, vil vi sandsynligvis kunne se frem til et sandt boom i ’nyttigt’ arbejde. Ligesom kvinden i Dogville ikke integreres på lige fod i byens liv, fordi der angiveligt ikke er brug for hende, ydes hun alligevel det storsind at få lov at være til nytte, hvilket åbner for rigelige mængder af arbejde, som dog kun belønnes med de kummerlige forhold, hun allerede lever under.
Samtidig er der ingen grænser for, hvilke regler for almindelig god opførsel, etik, ligeværd og medmenneskelighed, der trædes under fode undervejs, eller sagt med andre ord; arbejdsmarkedsregler, overenskomster og menneskerettighedskonventioner.
De mange lighedspunkter mellem Dogville og et parallelt arbejdsmarked med egen lovgivning for ledige borgere tegner et billede af, at herre-slave-forholdet genetableres i disse år. Og da det sker i velfærdens navn og som udtryk for en fælles konsensus om ’ret og pligt’ og ’noget for noget’, er det forbavsende få, der bemærker det.
Ligeværdige forhold
Det er nærliggende at tro, at et flertal ganske enkelt har vænnet sig til, at det ikke kan være anderledes, og at det derfor er helt naturligt, at ledige borgere kan behandles som andenrangsborgere gennem særlige lovgivninger. Dertil kommer, at krisebevidstheden fremmer den tankegang, at krisen har sine ofre, netop fordi der er krise.
Men hvor svært kan det være at sikre elementære rettigheder og ligeværdige forhold, selv i en krisetid?
Hvor svært er det at ansætte ledige borgere på ordinære vilkår i deltidsstillinger for den ydelse, de alligevel får? Hvor svært er det at finde ud af, hvor den ledige og endda faglærte og højtuddannede arbejdskraft kan forbedre trivsel og service og bidrage til innovation og fremgang? Hvor svært er det at deles om arbejdet, så flere får del i opgaverne og samfundets udvikling, og flere kan få gavn af mere fritid?
Vi har alle hørt, at vi alle skal være med til at betale krisen, men så længe hundredetusindvis af borgere er sat uden for opgaverne og udelukkende skal betale med endnu ringere forhold, fortsat marginalisering og stigmatisering og i bedste fald misbrug af deres arbejdskraft, så længe er der udelukkende tale om spild og endda tab af menneskelige og faglige ressourcer og ikke om at løse udfordringerne og bære krisen i fællesskab.
Uanset om opsvinget er lige om hjørnet, hvilket intet tyder på, er det aldrig for tidligt at sætte en stopper for en udvikling, der åbenlyst udhuler de rettigheder og det menneskesyn, vores samfund og arbejdsmarked er bygget på.
kronik@information
Birgitte Stær er arkitekt, grafisk designer og medforfatter til idéoplægget OFA, ’Offentligt Finansieret ansættelse – Nye veje til jobskabelse og et inkluderende arbejdsmarked’, 2012. Hun er desuden medlem af OFA-Gruppen under Landsforeningen Lediges Vilkår

