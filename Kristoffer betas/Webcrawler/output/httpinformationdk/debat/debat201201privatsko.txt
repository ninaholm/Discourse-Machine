Privatskolerne skal også belønnes for at tage et større socialt ansvar
Ønsket om at ændre det økonomiske tilskud til privatskolerne sigter på at lade danskernes skattekroner følge de børn og de skoler, der har det største behov. Uanset om de er private eller ej


 Ret og pligt bør følges ad. Det er et godt dansk princip. Derfor bliver der ikke sat spørgsmålstegn ved, at folkeskoler med store udfordringer også får et stort budget til at løse dem. Mere end 200 millioner kroner bliver hvert år omfordelt alene i København mellem byens skoler til at løse de mange ekstra opgaver, der følger med, når en stor del af elevgruppen består af socialt udsatte børn. Her skal der ofte bruges langt flere kræfter på at få opbygget et godt skole-hjem-samarbejde, flere elever modtager special- og modersmålsundervisning, og med en meget blandet elevgruppe følger også et endnu større behov for undervisningsdifferentiering. En ressourcestærk Østerbro-skole har ikke de samme udfordringer. Derfor er deres økonomiske tilskud tilsvarende mindre.
Privatskolerne bør være finansieret på akkurat samme måde.
Det er vigtigt for mig at slå fast, at mit forslag om at ændre det økonomiske tilskud til privatskolerne ikke handler om at ødelægge grundlaget for privatskoler og friskolers eksistens, som flere indlæg i Information har påstået. Det handler om rimelighed og om at lade danskernes skattekroner følge de børn og de skoler, der har det største behov. Ligesom det naturligvis handler om at give de velstillede privatskoler et incitament til at påtage sig et større socialt ansvar. Her er det nemlig omkostningsfrit at vælge de svage børn fra.
Jeg skal være den første til at klappe de privatskoler i København, som allerede tager et socialt ansvar, på skulderen. Dem er der nemlig adskillige af. Men de mange, der har deltaget i denne debat, glemmer, at de privatskoler, der i dag løfter en stor opgave, ikke får en krone ekstra for det. Og det er ikke fair. Derfor handler en reform af tilskuddet til privatskolerne ikke kun om at skabe en mere fair konkurrence til folkeskolerne. Det handler også om lige vilkår privatskolerne imellem.
Uretfærdig fordeling
Derfor ærgrer det mig, at en stribe debatindlæg her i Information skiftevis roser og skoser mig for at have erklæret privatskolerne krig. Det har jeg ikke. Jeg har erklæret krig mod den uretfærdighed, der ligger i tildelingen af midler til privatskolerne.
Mange har her i Information påpeget, at hovedsagen er at skabe en god folkeskole — og at diskussionen burde handle om det. Det er jeg enig i. Men løsningen er ikke enten-eller. Det er både-og. Vi skal ikke enten lave kvalitetsudvikling af folkeskolen eller en fair finansiering af vores skoler. Vi skal både have en folkeskole, der er så god, at forældre trygt kan vælge den til. Det er min opgave som børne- og ungdomsborgmester i København. Og vi skal have en folkeskole, der kan konkurrere økonomisk med privat- skolerne. Derfor mit forslag til en finansieringsreform af privatskolerne, der både indebærer en ændret fordeling af midler mellem folkeskolen og privatskolen — og privatskolerne imellem.
Mit forslag om at ændre i tilskuddet til privatskolerne har skabt meget debat — forståeligt nok. Men det ærgrer mig, at mit forsøg på at skabe en fair fordeling af midler skolerne imellem er blevet misbrugt til en hetz mod den københavnske folkeskole. Det har den på ingen måder fortjent.
Jeg skal være den første til at indrømme, at der er mange ting, vi kan og skal gøre bedre på skoleområdet i hovedstaden. København er en kompleks by, og det afspejler vores skoler selvfølgelig også. Men der er også meget at være stolte af, og i København har vi et konstant fokus på kvalitetsudvikling i folkeskolen. Vi har de seneste år investeret massivt i efteruddannelse til vores lærere, it og flere timer i dansk og matematik. Særligt fokus har vi på den store udfordring, der ligger i at skabe en undervisning, der rammer alle børn — selv om de lærer på forskellige måder og i forskelligt tempo. Heldigvis er vi godt understøttet af dygtige og engagerede skoleledere og lærere.
Når vi har investeret millioner af kroner i den københavnske folkeskole, er det fordi vi har en fast tro på, den er en bærende kulturinstitution. Og fordi vi tror på, at det er her, børn skal møde hinanden på tværs af sociale skel og etnicitet. Det giver tolerance og forståelse for hinanden, og det giver en større faglighed, fordi de stærke elever er med til at trække de svage elever op.
Derfor har mit forslag om at ændre i tilskuddet til privatskolerne flere formål — et er at styrke folkeskolens konkurrenceevne, et andet er at give privatskolerne et større incitament til at løfte en social opgave. Sidst, men ikke mindst, er det at give de privatskoler, der allerede løser en stor social opgave, en økonomisk hånd.
 
Anne Vang er børne- og ungdomsborgmester (S) i København

