Ligestilling og kønskvoter
Det er til skade for dansk forskning at tvinge kvinder ind i en karriere, der dårligt forenes med at sætte børn i verden. Forskning og familieliv skal forliges, men bliver det ikke med kvoter


 Ud af danske brandfolk er ca. 96 procent mænd og kun fire procent kvinder. Uden nogen faglig grund laver brandvæsenet kampagner for at få flere kvinder ind - tilsyneladende fordi enhver skæv kønsfordeling provokerer til forsøg på udligning. 
Ligeså med de ansatte på universiteterne (Inf. 11./2.); det virker som om en 50-50 fordeling af kønnene er et formål i sig selv; "ellers går vi glip af alt for mange potentielt dygtige forskere," siger en politiker. Mon dog? 
De særlig dygtige bliver vel ansat uanset deres køn. Der må selvfølgelig ikke foregå kønsdiskrimination, og det gør der vel heller ikke. 
Når fordelingen ikke er 50-50, er det ikke fordi nogle potentielt dygtige kvinder mangler. Men andelen af personer med interesse for f.eks. fysiske materialer hhv. sociale samspil er ikke den samme blandt de to køn, og derfor vælger relativt flere kvinder end mænd naturvidenskabelig forskning fra. 
Den portrætterede kvinde, Kristine Niss, har fået et stort legat i kraft af at hun er kvinde. Hun kommer med den tvivlsomme påstand, at mænd i mange år er blevet ansat fordi de er mænd, så nu finder hun det i orden at cementere dette uretfærdige princip med omvendt fortegn. Ministeren opfordrer til, at hvis der overhovedet er en kvindelig ansøger til en stilling, skal hun altid indstilles til samtale (uanset hendes kvalifikationer?). Endnu et trin i retning af usaglig favorisering af bestemte personer. 
Fortalerne for ligestilling tror, at kvinderne nok skal komme, hvis bare de får nogle forbilleder at se op til, hvis bare kulturen på arbejdspladsen ændres, hvis bare der er mange andre kvinder allerede, hvis bare ... hvis bare ... Hvad bygger man den tro på? 
Folk skal selv vælge
En rektor citeres for at sige, at "vi har ikke været gode nok" til at tiltrække kvinder. Det siges skamfuldt. Hvorfor denne skam? Målet om 50-50 fordeling er begrundet ideologisk, ikke fagligt, og går imod menneskenes naturlige tilbøjeligheder. Det er veldokumenteret, at der er medfødte forskelle mellem de to køns interesser (i gennemsnit), og de kan derfor aldrig udjævnes frivilligt, kun ved pres og kvoter.
Lad dog folk vælge karriere selv. Skab bedre - radikalt bedre - vilkår for at forene familieliv og forskning. Men undgå al usaglig favorisering af bestemte typer mennesker. 
Intelligens er værdifuldt - det er Danmarks eneste råstof. Vi ved med stor sikkerhed, at intelligensforskelle i overvejende grad skyldes arveanlæggene. Vi ved, at kvindelige forskere i gennemsnit får betydeligt færre børn end andre kvinder. Vi ved, at den gennemsnitlige intelligens i Danmark, vurderet ud fra test af værnepligtige mænd, er begyndt at falde i de årgange af mænd, hvis mødre tilhørte rødstrømpegenerationen - den generation, hvor intelligente kvinder nedprioriterede familieliv. At tvinge intelligente kvinder ind i en karriere, der dårligt forenes med at sætte børn i verden, er på meget langt sigt til skade for dansk forskning. Gør derfor alt tænkeligt for at forlige forskning og familieliv, men drop alt om kvoter og pres.
Kåre Fog er biolog

