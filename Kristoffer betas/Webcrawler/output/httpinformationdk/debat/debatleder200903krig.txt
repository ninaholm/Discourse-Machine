Krigszone Nørrebro



LEDER | Lørdag aften kørte en 32-årig mand og en kammerat rundt på det indre Nørrebro i København og ledte efter en parkeringsplads. De skulle til koncert og var ikke kendt i området. Deres søgende sneglefart var åbenbart så mistænkelig for nogen, at de følte, de for en sikkerheds skyld hellere måtte sende en kugleregn mod bilen. Chaufføren, den 32-årige, blev ramt af flere skud i ryggen og ligger nu på hospitalet. Kort efter blev tre mænd af indvandrerbaggrund iført skudsikre veste anholdt ikke langt fra gerningsstedetAftenen før var en ung mand af irakisk oprindelse, som holdt parkeret og ventede på en kammerat uden for Mjølnerparken på ydre Nørrebro, blevet skudt og dræbt. Drabsmændene, der var danske af udseende, forsvandt med hvinende dæk mod Bispebjerg, fremgik det af politirapporten. Den dræbte var kun kendt af politiet for en mindre forseelse og havde angiveligt ingen tilknytning til den verserende bandekrig. Natten til mandag blev endnu en ung mand skudt og dræbt, da en gruppe indvandrere skød ind i en pub på Amager. Yderligere tre mænd blev såret ved skyderiet. Ifølge politiet er det stadig uklart, om hændelsen har noget at gøre med bandekrigen, men det ligner en tanke.Flere end 30 skudepisoder har der været mellem de løst organiserede indvandrerbander og de noget mere organiserede rockerbander, Hells Angels og deres støtter AK81, siden krigen for alvor brød ud i august sidste år, da den 19-årige Osman Nori Dogan blev skudt fra en forbikørende bil på torvet i københavnerforstaden Tingbjerg.Siden nytår er helt uskyldige mennesker i mindst otte tilfælde havnet i skudlinjen. Fortsætter det, må det formodes, at det er et spørgsmål om tid, inden det første uskyldige menneske mister livet i de efterhånden daglige og vilkårlige skyderier, der lader til at foregå efter devisen 'skyd først og spørg bagefter'.Ét er, at de involverede bander er præget af hektisk paranoia. Noget andet og fuldkommen uacceptabelt er, at en hel bydel er præget af så megen usikkerhed, fordi et relativt lille antal forråede kriminelle har fået lov at køre en konflikt helt ud af kontrol, lamme en bydel med frygt og gennemføre vilkårlige visitationer af almindelige borgere, fordi de ser mistænkeligt 'rockeragtige' ud.KRITIKKEN ER BERETTIGET og forudsigeligt haglet ned over politiet og VK-regeringen for at gøre for lidt. Om politiets mangelfulde overblik, der så sent som i går blev bekræftet af chefpoliti-inspektør Per Larsen, der til Ritzau sagde, at man ikke har styr på situationen, skyldes politireformens mangler eller budgetunderskuddet på 340 millioner kroner, er svært at sige.Men det er i hvert fald ikke vanskeligt at fastslå, at det kræver en langt større, mere synlig og effektiv politiindsats at gøre livet tryggere for beboerne på Nørrebro og omegn. Ligesom det heller ikke er vanskeligt at tilslutte sig det hylekor, som anført af Villy Søvndal fra SF forlanger, at regeringen og ikke mindst justitsminister Brian Mikkelsen hurtigst muligt fremlægger en handlingsplan for, hvad man vil gøre for med hård hånd at komme bandekrigen til livs.Årsagerne til konflikten, som ikke bare er en krig mellem indvandrerbander og rockere, men også indvandrerbander imellem, er det svært at få overblik over. Udspringet er højst sandsynligt et sammensurium af årsager, hvor kriminaliseringen af hashhandlen på Christiania spiller en væsentlig rolle, fordi den har forsynet mange nye spillere på narkomarkedet med større ressourcer og dermed større modstandskraft mod de gamle i gårde, rockerne.Men årsagen skal også findes i den øgede globalisering af kriminaliteten i form af øget indvandring, en ny og mere rå kriminalitetskultur samt åbne grænser med langt større mulighed for handel med kvinder, våben og narko. Pengene er blevet flere, det samme er antallet af bander, og man aner et mafialignende billede, hvor en række forskellige grupperinger af forskellig nationalitet kæmper om at sætte sig på markedet og magten. Og de skyer angiveligt ingen midler i deres territoriale krig.Det stiller politi og politikere over for en enorm udfordring. Løsningen er ikke blot at sende langt flere betjente på gaden, selv om det naturligvis bør ske hurtigst muligt. Men man kunne også lade sig inspirere af den engelske by Manchester, hvor man på få år har nedbragt antallet af skudepisoder i en bandekrig, der var kommet ud af kontrol, med 92 procent. Midlet her var politiets synlighed, men fulgt effektivt op af uddannelse af politiet til en ny kriminalitetskultur, mægling mellem banderne samt en vifte af sociale initiativer for at hjælpe folk ud af banderne og forhindre andre i at komme ind i dem.Det koster penge, mange penge. Men de kan hurtigt vise sig godt givet ud, især hvis det sker i en erkendelsen af, at dette også er et resultat af en mangelfuld social indsats, så man både kan slå hårdere ned på bandernes uacceptable fremfærd og fremadrettet udvikle metoder, der kan underminere deres rekrutteringsgrundlag ved at skabe flere alternativer til livet som hardcore bandekriminel.
