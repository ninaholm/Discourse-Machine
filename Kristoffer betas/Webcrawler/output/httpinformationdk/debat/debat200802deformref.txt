Deform reform
'Bedre velfærd og større arbejdsglæde'. Det er titlen på regeringens stort anlagte kvalitetsreform, som i skrivende stund forhandles i Folketinget. Det er svært at være uenig i en overskrift som denne. Problemet er blot, at kvalitetsreformen med sine modsatrettede logikker ikke bidrager til hverken bedre velfærd eller større arbejdsglæde
Den offentlige sektor har et rekrutteringsproblem. Det gør det ikke nemmere, at de offentlige ansatte især i de seneste år har oplevet en forøget arbejdsbyrde - og tilmed underbetalt -, hvilket har betydet, at stress er gået hen og blevet et stort problem. Selv de dygtigste medarbejdere bukker under for arbejdspresset.


 Regeringen har i sit store arbejde med kvalitetsreformen ønsket at undersøge, hvordan den offentlige sektor kan fungere bedre, uden at der nødvendigvis skal bruges flere penge eller ansættes flere. En bedre velfærd og større arbejdsglæde skal ikke nødvendigvis koste flere penge. Omvendt er det svært af regeringens udspil til en kvalitetsreform at se, hvordan dette kan lade sig gøre. Faktum er, at kvalitetsreformen kun rummer få forslag til forbedring af de borgerrettede ydelser og kun i mindre omfang forslag til forbedring af de offentligt ansattes vilkår. 
Hvis vi tager regeringens målsætning omkring bedre velfærd, så er det værd at bemærke, at regeringen vil fastholde både udgiftsloftet og skatteloftet i forbindelse med kvalitetsreformen. Det betyder, at den nuværende snævre vækstramme på 0,5 pct. årligt for velfærdsservice vil blive videreført. Det gør det alt andet lige svært at se, hvor meget kvalitetsløft der vil kunne skabes med så lille en årlig vækstramme. 
Modsatrettede logikker
Alternativt kan man - som det så fint kaldes i dag - effektivisere arbejdsgangene i den offentlige sektor, så de offentlige ansattes ressourcer udnyttes bedre samtidig med, at borgerne oplever en forbedret velfærd. 
Her kommer vi så ind på målsætningen omkring en bedre arbejdsglæde blandt de offentlige ansatte. Som i eksemplet med bedre velfærd vrimler reformen nemlig med modsatrettede logikker også på dette felt.
Kvalitetsreformen lægger op til en afbureaukratisering lokalt samtidig med, at der skal indføres centrale kvalitetskontrakter. Nærmere præciseret lægger regeringen op til en "medarbejderdreven forenkling og sanering af utidssvarende regler, arbejdsgange og dokumentationskrav". 
Samtidig med, at kommunerne i en kvalitetskontrakt skal opstille klare mål for bedre service, som nødvendigvis må betyde øgede dokumentationskrav. Det er besynderligt, at man både vil inddrage medarbejderne i processen med afbureaukratisering og kvalitetssikring og samtidig indfører centrale styringsredskaber i form af kvalitetskontrakter og akkrediteringsordninger. 
Administrativ byrde
Konsekvensen af denne logik er på f.eks. skoleområdet, at de nye regler om brug af kvalitetsrapporter i folkeskolen giver omkring 1.900 timers ekstra administrativ belastning pr. år i en gennemsnitlig kommune med 16 folkeskoler. 
Inden for ældreområdet har det længe været et diskussionsemne, at de ansatte bruger for meget tid på stregkoder og scannere frem for det, de egentlig er ansat til; nemlig pleje af de ældre. 
Men kigger vi på ambitionen om en øget brug af frit valg samt mindre bureaukrati, så siger erfaringen, at frit valg eksempelvis i hjemmeplejen har betydet masser af ekstra bureaukrati. Da regeringen bevilgede 500 millioner kr. ekstra til ældreplejen, gik de fleste af pengene netop til bureaukrati og administration.
Ideen med regeringens kvalitetsreform var oprindelig at skabe bedre forhold for de ansatte i den offentlige sektor. I den forbindelse spiller afbureaukratisering - altså spørgsmålet om, hvordan de offentligt ansatte får mere tid til regulært arbejde frem for at udfylde kontrolskemaer og skrive rapporter - en væsentlig rolle.
Brug for flere hænder
Kvalitet i f.eks. sundheds- og uddannelsessektoren betyder først og fremmest mere tid. Mere tid til den enkelte kræver flere hænder med de rette kompetencer. Og flere hænder kræver flere ressourcer og uddannelse til alle. Derfor er mere tid også et spørgsmål om økonomi. Regeringens udspil kryber ganske behændigt uden om dette, og fastslår i stedet, at flere penge ikke nødvendigvis giver mere kvalitet. Men faktum er, at samfundet i dag bruger flere penge samlet set på f.eks. ældreplejen, end vi gjorde for fem år siden. Men vi bruger færre midler på den enkelte ældre. De ekstra penge er spist op af flere ældre og mere bureaukrati.
Regeringen kan ikke løbe udenom det faktum, at især pleje- og undervisningssektoren mangler personale. Løsningen herfor er ikke besparelser, men derimod en investering i kvalificeret arbejdskraft og en opkvalificering af eksisterende personalegrupper.
Ansatte bukker under
Det er ingen hemmelighed, at især den offentlige sektor har et rekrutteringsproblem. Det gør det ikke nemmere, at de offentlige ansatte især i de seneste år har oplevet en forøget arbejdsbyrde, hvilket har betydet, at stress er gået hen og blevet et stort problem. Selv de dygtigste medarbejdere bukker under for arbejdspresset. 
Endvidere er der sket en klar stigning i antallet af sygedage blandt de offentlige ansatte. Regeringspartiet Venstre har åbenlyst alle de rigtige intentioner og præsenterede et udspil, der lægger op til, at sygefraværet i det private og det offentlige skal nedbringes med 20 procent. Men på bare ét år er sygefraværet blandt pædagoger steget med 10 procent. 
Helt galt ser det ud i forhold til langtidssygemeldinger, der er steget med 30 procent fra 2005 til 2006 ifølge en undersøgelse fra Det Fælleskommunale Løndatakontor, der viser, at hver eneste af landets pædagoger sidste år blev hjemme i fire arbejdsuger på grund af sygdom. Arbejdsbyrden i den offentlige sektor er altså et alvorligt problem, som ikke bare gør det svært at rekruttere det fornødne personale, men som også koster samfundet dyrt.
Anerkendelse er også løn
Rekrutteringsproblemet viser sig også, når vi taler løn. Skal der kunne rekrutteres de nødvendige medarbejdere blot til at dække afgangen på grund af pensionering i de kommende år, må den offentlige sektor som arbejdsplads blive langt mere attraktiv end i dag. Det forudsætter bl.a. et klart, kollektivt lønløft. Vi må og skal altså have medarbejdernes løn og trivsel inddraget i arbejdet med Kvalitetsreformenen for at kunne skabe bedre velfærd til gavn for borgerne. Løn er et vigtigt parameter ved både rekruttering af nye medarbejdere og ved fastholdelse af eksisterende personale. Lønnen er med til at anerkende os for det arbejde, vi udfører. 
Derfor er det vigtigt, at regeringen går med til at sikre bedre lønvilkår for offentligt ansatte. Det er ikke godt nok, når regeringen ikke vil blande sig i de kommende overenskomstforhandlinger med det argument, at politikerne ikke skal blande sig i arbejdsmarkedets parters arbejde. Men realiteten er den, at politikerne, inklusive Thor Pedersen altså er offentlige arbejdsgivere! Meningen er som sådan ikke, at politikerne skal blande sig i overenskomstforhandlinger bare for at blande sig, men de burde godt kunne sætte en pulje af til et generelt lønløft. 
Reformen ikke løsningen
Overordnet set indeholder kvalitetsreformen meget få egentlige forbedringer af de borgerrettede velfærdsydelser. Reformen er primært en styrings- og administrationsreform, hvis hovedmål er at fremme regeringens nyliberale projekt om øget markedsgørelse af den offentlige sektor via brug af og udbredelse af tiltag som mål og resultatstyring, brugertilfredshedsundersøgelser, evalueringer, frit valg, udlicitering osv. De virker i realiteten som en bureaukratisering af den offentlige sektor, der stjæler tiden fra de borgerrettede opgaver. 
Kvalitetsreformen er på mange måder styret af modsatrettede logikker og virker deform.
Konsekvensen af den bliver hverken bedre velfærd eller større arbejdsglæde. En bedre velfærd og en større arbejdsglæde kræver nemlig en anden politik, hvor der prioriteres anderledes. Det kræver en anden regering.
 Sibel Atay Benli er stud.scient.pol ved Københavns Universitet

