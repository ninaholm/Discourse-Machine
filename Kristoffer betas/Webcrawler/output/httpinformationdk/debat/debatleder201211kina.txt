Kinas model nær sin udløbsdato



Når Kinas Xi Jinping i næste måned krones med titlen som kommunistpartiets formand, så overetager han styringen af en kæmpe økonomisk succeshistorie og samtidig en række kolossale udfordringer. Det seneste årti under præsident Hu Jintao er den kinesiske økonomi firdoblet. Landet er blevet verdens største eksportør. Og gennemsnitligt nyder befolkningen godt af stadig større velstand. Men sideløbende er problemerne også vokset.Kinas ledere siger selv, at landets udvikling er ude af balance og ikke bæredygtig. Ved en nylig regeringskonference beskrev akademikere Kina som »ustabilt på græsrodsniveau, mismodigt i det midterste lag og ude af kontrol i toppen«. I august advarede officielle medier om »en kædereaktion, der kan resultere i optøjer eller voldelig revolution«, hvis der ikke tages hånd om problemerne.Information har i de seneste uger beskrevet nogle af problemerne. Uligheden er ekstrem. Partimedlemmerne og deres familier er blevet en privilegeret klasse, som udnytter deres position til at akkumulere eksorbitante formuer, mens folk uden politiske kontakter ofte sidder fast på samfundets bund. Korruptionen er løbet løbsk. Det samme er magtmisbruget. Og spildet af sparsomme offentlige midler på ’forfængelighedsprojekter’ i form af ekstravagante byggeprojekter.Kinesernes vrede over denne udvikling er en konstant kilde til social uro. Det bliver stadig mere tydeligt, at kommunistpartiet ikke kan købe social stabilitet med hurtig økonomisk vækst alene.Der er desuden tegn på, at selve den kinesiske udviklingsmodel er ved at nå sin udløbsdato – understreget af den seneste tids faldende vækstrater. Hidtil har Kinas vækst primært været drevet af eksport og massive regeringsinvesteringer i infrastruktur. Det er en model, der har gjort Kina sårbar over for den økonomiske krise i resten af verden, og statens enorme byggeprojekter er en stadig mindre attraktiv vækstmotor. For at holde gang i de økonomiske hjul og sikre den vækst, der er partiets afgørende legitimitetsgrundlag, er der et presserende behov for, at den økonomiske model transformeres, så den kinesiske befolknings forbrug bliver en langt større økonomisk drivkraft end hidtil.Alt dette er ingen nyhed for det kinesiske styre. Landets ledere erkender, at problemerne kan true partiets greb om magten. Men partitoppen har ikke handlet i tilstrækkelig grad.For Xi Jinping &amp; co. bliver det dog altafgørende, at der gennemføres vidtgående reformer for at genvinde kineserne loyalitet og sikre kontrollen. Men paradokset for partiet er, at for at holde fast i magten er det nødt til at underminere sin egen magt. Det skal ændre på en model, som har tjent den statsstyrede sektor, som partiet kontrollerer, og som har sat magtapparatet i stand til at berige sig selv på bekostning af befolkningen.Tag for eksempel korruptionen, magtmisbruget og selvberigelsen. Hvis den slags skal bekæmpes, så vil det bl.a. være nødvendigt at løsne grebet om den kinesiske presse, og samtidig skal kommunistpartiet kunne stå til regnskab ved domstolene – og ikke som nu diktere udfaldet af retssager. Det er tiltag, som styret hidtil ikke har ville høre tale om.For at mindskeindkomstkløften og styrke købekraften blandt landbefolkningen, så de via forbrug kan understøtte den økonomiske transformation, kræves det, at bønderne får lov at eje deres egen jord, som i dag ejes af staten. Men det vil det politiske system vægre sig ved, da salg af landjord er en af lokalregeringernes største indtægtskilder – og en stor mulighed for embedsfolk til at stikke penge i egne lommer.Og for at mindske økonomiens usunde afhængighed af store statsfinansierede byggeprojekter, så er det nødvendigt at indskrænke på den statslige sektor, som har tjent styrtende på den nuværende økonomiske model. Men det vil være ensbetydende med, at partiet opgiver en del af sin kontrol med den fortsat mestendels statsstyrede økonomi, hvilket partiet bestemt ikke har vist sig villig til inden for det sidste par år.Partiet erkender, at reformer er nødvendige, men den største forhindring for drastiske politiske og økonomiske reformer lader til at være partiet og systemet selv. Spørgsmålet er, om Xi Jinping vil have viljen, evnen og magten til at ændre på det.
