Selvfølgelig var Zentropa involveret
Sagen Aalbæk vs. Ekko har antaget absurde proportioner. Ironien er, at Ekko aldrig har skrevet, at Aalbæk har franarret skuespillerne penge, som Aalbæk ellers hævder er sagens kerne. Sagens kerne er derimod, at Zentropa var involveret – selvom Aalbæk nu ikke længere vil indrømme det


 Den 5. januar i år skrev filmmagasinet Ekko på sin hjemmeside, at 750 skuespillere i 2009 mod branchens kutyme hver især havde betalt 350 kr. »for at gå til casting på et Zentropa-filmprojekt, der aldrig blev lavet«. Pengene, i alt omkring en kvart million, blev sat ind på en konto, som det ifølge Ekko kun var instruktøren, Manyar Parwani, der havde adgang til. Nu var de væk, uden at instruktøren kunne gøre rede for, hvad der var blevet af dem.
Ekko rapporterede også, at filmselskabet Zentropa ikke længere var involveret i projektet, men fik ikke desto mindre en udtalelse fra selskabets direktør, Peter Aalbæk Jensen:
»Jeg ser ikke noget principielt galt i, at man skal betale for at komme til casting,« sagde han. »Folk kan gøre, hvad de har lyst til. Der er ikke noget galt i at lave andre veje, hvor folk kan komme til fadet på.«
Aalbæks fordrejning
I mellemtiden har Aalbæk som bekendt anlagt en injuriesag mod Ekkos journalist og chefredaktør.
»Stridspunktet er, at Ekko har skrevet, at jeg har franarret nogle skuespillerspirer 250.000 kr., uden at konfrontere mig med udsagnet først,« siger Aalbæk til Politiken.
Dette er altså ifølge Aalbæk sagens kerne. Selvom hans påstand er i åbenbar modstrid med sandheden. Ekko skriver i den inkriminerende artikel ikke et ord om, at Aalbæk eller andre har tilegnet sig pengene, kun at de er pist væk. Derfor kan bladet naturligvis ikke gøres ansvarligt for ikke at have præsenteret Aalbæk for en sådan påstand forinden.
Til gengæld blev Aalbæk åbenbart spurgt, hvad han mente om det gebyr, skuespillerne skulle betale for at få lov at blive prøvefilmet. Og når han overhovedet svarede på det spørgsmål, virker det unægteligt, som om hans filmselskab var involveret i projektet. Men det nægter han nu, at det på noget tidspunkt har været. Selvom han selv i 2009 medvirkede sammen med instruktøren i en video, der skulle hverve skuespillere til projektet. Og selvom det dengang i en pressemeddelelse hed, at filmen skulle »produceres af Zentropa«.
Sagens kerne
Det afgørende spørgsmål i den verserende injuriesag er imidlertid ikke, om Zentropa var med i projektet eller ej, men om Ekko havde lov til at antage det. Og det havde bladet, for der var intet, der tydede på, at det ikke var tilfældet. Tværtimod. Således skriver en af skuespillerne, Pernille Bergendorff, til undertegnede:
»Selvfølgelig var Zentropa involveret i projektet! En af de vægtigste grunde til, at jeg meldte mig, var visheden om, at de stod bag som garanter for projektet. Ikke nødvendigvis 100 procent økonomiske garanter, men kunstnerisk. Det blev klart præsenteret som et projekt i Zentropa-regi. Peter Aalbæk optrådte på den hvervevideo, der blev lavet for at gøre opmærksom på castingen, den første casting foregik på Zentropa, det store fællesmøde efter den første casting foregik på Zentropa, den sidste workshopdag, der var den endelige casting, foregik på Zentropa. Louise Vesth og Ida Harder, der er faste producere på Zentropa, skulle producere filmen, fik vi at vide.«
Dét er sagens kerne – altså at alt pegede på, at Zentropa stod bag projektet, og at Aalbæk intet gjorde for at undgå det. Formentlig ville Aalbæk ganske enkelt give den talentfulde instruktør en håndsrækning ved at låne ham Zentropas navn og faciliteter, og det fortjener han naturligvis kun ros for, da den sammenspiste branche ikke just er let fremkommelig. Desværre giver Aalbæk nu selv et eklatant eksempel på, hvor betændt branchen er, når han sagsøger Ekko for at fortælle en historie, som han selv har bragt til torvs, men i mellemtiden har fortrudt.
Aalbæk har notorisk indlagt sig store fortjenester i dansk film. Men hvis hans omdømme ikke skal lide ubodelig skade, må han nu erkende, at han i denne sag er på vildspor. En sådan indrømmelse vil han ikke tabe ved, for det er trods alt bedre at stå i offentligheden som nederlagets helt end som trodsighedens triumfator.
 
Peter Tudvad er filosof og forfatter

