Den danske islamdebat er uoplyst
Arabisk tv viser, at moderniteten og religionen sagtens kan gå hånd i hånd. Danske islamdebattører er dog mere optaget af Koranen, hvor de mener at finde sandheden om moderne muslimer. Men de læser Koranen som en grønspættebog, mener en førende islamforsker


Lars Løkke Rasmussen (V) vil have muslimerne til at dreje på deres paraboler, så de kan seVild med danssammen med os andre. Men problemet er ikke, at danske muslimer ser arabisk tv, men at de danske islamdebattører ikke gør. Pittelkow, Hedegaard, Langballe og co. er nemlig mere optaget af Koranen, hvor de higer og søger efter muslimernes sande væsen.Men indsigt i islam anno 2010 skal ikke findes i støvede suravers, men derimod i arabisk tv og film og alle mulige andre steder, hvor muslimer taler om og med hinanden. Her vil islamkritikerne kunne få en egentlig forståelse af, hvad moderne islam handler om. Det hævder islamforskeren Jakob Skovgaard-Petersen, der betegner niveauet i den hjemlige islamdebat som forstemmende.»De danske islamdebattører har ofte haft meget lidt berøring med den religion, som de opkaster sig til eksperter i. De læser Koranen som en slags grønspættebog, man kan slå op i, hvis man vil vide, hvordan muslimer tænker. I den forstand er de skripturalister, ligesom de islamiske fundamentalister, de er ude efter,« påpeger Jakob Skovgaard-Petersen, der er professor ved Institut for Tværkulturelle og Regionale Studier, Københavns Universitet.Han understreger, at Koranen hidrører en tid, hvor man slet ikke kendte til moderne samfundsforhold. Derfor handler den ligesom Biblen overvejende om forskellige regler og pligter og ikke mindst om lydighed og taknemmelighed over for Gud. Men ikke mindst i de sidste 3-400 år har generation efter generation evnet at se på deres religiøse skrifter med nye øjne, og indsigt i denne menneskelige kreativitet er nøglen til at forstå religionens rolle i moderne samfund, understreger Jakob Skovgaard-Petersen.»Det er derfor, det giver mening at beskæftige sig med religions- og kirkehistorie. Fordi de religiøse tekster udlægges forskelligt til forskellige tider. Men det kender de folk, der bedriver denne form for kritik bare ikke til. De nøjes med at slå op i Koranen, finder et eller andet militant vers og konkluderer, at så må muslimer være militante. Men det er altså en meget stærk overvurdering af skriftens betydning som årsag til menneskelig handling,« siger Jakob Skovgaard-Petersen.Emma Gad i Saudi-ArabienHvis man virkelig er optaget af at vide noget om, hvordan muslimer lever og tænker i dag, skal man derfor ifølge Jakob Skovgaard-Petersen lægge Koranen til side og i stedet rette blikket mod modernitetens husalter, tvet. Ikke mindst under ramadanen, hvor den muslimske verden samles foran fjernsynet, nøjagtig som vi danskere rykker sammen om tvet i julen.På den største og rigeste tv-station i den arabiske verden, det saudisk-ejede MBC med hovedsæde i Dubai, kan de hver ramadan se et dagligt program med det opbyggelige navnEn ung mands strøtanker,på arabiskKhawater Shab.Værten iEn ung mands strøtankerer den unge saudier Ahmed Al-Shuqayri, der ifølge Jakob Skovgaard-Petersen er en slags omvandrende kapitalismens ånd, som prædiker punktlighed og protestantisk etik.»Al-Shuqayri er den protestantiske etik og den kapitalistiske ånd på to ben. Og på forunderlig vis bedriver han religions- og civilisationskritik på en måde, som unge muslimer kan forholde sig til. Derfor er det også en myte, når danske kommentatorer hævder, at der ikke skulle være kulturel selvkritik i den arabiske verden. Der er masser. Betydeligt mere end herhjemme,« påpeger Jakob Skovgaard-Petersen.Derfor er det også vanskeligt at finde paralleller til Al-Shuqayri blandt vestlige tv-værter. Her er man for længst holdt op med at løfte pegefingeren af frygt for beskyldningerne om bedrevidende smagsdommeri. Ifølge Jakob Skovgaard-Petersen minder Al-Shuqayri mest om en moderne Emma Gad, der med hverdagslige eksempler fortæller folk, at de skal behandle tjenestefolk med respekt, arbejde hårdt, ikke være nedladende og andre dydige sager.Men vel at mærke ikke i nostalgisk længsel efter gamle dage. Den unge muslimske prædikant og folkeopdrager er en del af den moderne verden. Unge muslimer dyrker ham på Facebook og youtube, og fænomenet Al-Shuqayri rummer derfor også en anden central pointe. Nemlig at moderniteten og religionen sagtens kan gå håndihånd.Vulgær-weberianismenMen netop den erkendelse har vanskeligt ved at trænge igennem i Vesten, der stadig er fastlåst i en gammeldags sekulariseringstankegang, påpeger Jakob Skovgaard-Petersen. Ifølge ham er 1950ernes og 1960ernes moderniseringsteori kommet igen som vulgær-weberianisme, der stædigt fastholder, at religionen blokerer for moderniseringen.Den tyske religionssociolog Max Weber skrev sit berømte værk omDen protestantiske etik og kapitalismens åndi 1904. Her fremfører han sin teori om religionens ethos og den protestantiske arbejdsetik, der lagde grunden til moderne europæisk kapitalisme.Men Weber var ifølge Jakob Skovgaard-Petersen mere optaget af de forskellige verdensreligioners interne dynamikker end forestillingen om en eller anden kerne, der nødvendigvis måtte føre til en bestemt politisk kultur.»Ideen, om at en bestemt religion er enten demokrativenlig eller demokratifjendtlig, passer simpelthen ikke. Og den har i hvert fald intet med Weber at gøre. Weber var optaget af, hvorfor kapitalismen opstod i Europa, og at der kunne være en forbindelse til den protestantiske etik. Men det var netop en utilsigtet følgevirkning og ikke en nødvendig konsekvens af Luther eller Calvin. Og faktum er jo, at kapitalismen siden har spredt sig over hele verden uden den helt store modstand. Og jeg er ikke sikker på, at Weber ville have været specielt overrasket over det,« siger Jakob Skovgaard-Petersen.Når den vulgære brug af Weber har bredt sig, skyldes det i høj grad den amerikanske politolog Samuel Huntington, der med sit værk omCivilisationernes sammenstødhar givet inspiration til Pittelkows islamkritik. Huntington mener, at verden består af syv kernecivilisationer, som hver især er kendetegnet ved at have nogle bestemte religiøse grundværdier. Og han forudser, at disse civilisationer vil komme til at spille en stadigt større rolle politisk. Men Huntingtons teori giver Jakob Skovgaard-Petersen ikke meget for.»Huntington er politolog og meget lidt historiker, og det bærer hans teori præg af. Det er som om, han har bladret lidt i et historisk atlas og så fundet grænserne i Det Osmanniske Rige. Som han så fejlagtigt tror var muslimsk, selv om det i perioder helt overvejende var kristent. Og så er hans teori om civilisationernes kerneværdier fuldstændig statisk, på trods af at islamforskningen for længst har erkendt, at de kulturelle og religiøse værdier er stærkt foranderlige over tid,« påpeger Jakob Skovgaard-Petersen.Den ukritiske islamkritikMen er der slet ingen problemer med moderne islam? Har Lars Løkke Rasmussen ikke en pointe, når han problematiserer ghettoernes isolerede parallelsamfund? Har Pittelkow ikke fat i noget, når han langer ud efter islamisternes religiøse fundamentalisme? Jovist er der problemer, understreger Jakob Skovgaard-Petersen. Problemer som en velfunderet, egentlig islamkritik kan være med til at blotlægge. Men den kritiske opgave vanskeliggøres af den vulgære selvbestaltede religionskritik, der bevidstløst og ukritisk gentager usande påstande om islam.»Dem, der kalder sig islamkritiske, er i virkeligheden meget lidt kritiske. De copy/paster fra forskellige antimuslimske skrifter uden at spørge, hvordan vi kan vide, om det i virkeligheden forholder sig sådan. Altså sådan nogle helt basale spørgsmål, man stiller sig selv, når man er kritisk. De har fået lov af en følgagtig presse til at fremstå, som om de er særligt kritiske. Men det er de slet ikke ud fra mit begreb om kritik,« siger Skovgaard-Petersen.Han er fuldt på det rene med, at der er store problemer med muslimske grupperinger, som hævder, at islam byder dem at bekæmpe de vantro. Grupperinger, han har skrevet om siden 1980erne, og som er og bliver inkompatible med et moderne demokratisk samfund som det danske. Hvad de vel at mærke også er i Tyrkiet eller Libanon, påpeger Jakob Skovgaard-Petersen. Han mener også, at Webers tanker, hvis de anvendes med omtanke, kan spille en væsentlig rolle i forhold til at forstå, hvad der driver disse radikale grupperinger.»Radikaliseringstendenserne har med islam at gøre. Men der er altså også muslimer, der mener nogle helt andre ting, og dem skal vi jo ikke kalde moderate eller halve islamister, som om det er terroristerne, der er de sande muslimer. Weber er interessant i den sammenhæng, fordi han interesserede sig for, hvordan det er bestemte grupper, der bærer bestemte tolkninger frem og knæsætter dem i større grupper,« siger Jakob Skovgaard-Petersen.Hvorfor de gør det, og hvad deres interesser er, er de væsentlige spørgsmål i den forbindelse. Det var dem, der optog Weber for hundrede år siden. Og det er den slags spørgsmål, vi bør være optaget af i dag ifølge Jakob Skovgaard-Petersen. Men det kræver, at perspektivet og niveauet i den hjemlige islamdebat udvides betragteligt.»Det er nemlig ikke spørgsmål, vi kan finde svar på ved at slå op i Koranen. Det har derimod ofte noget at gøre med, hvor de mennesker kommer fra, hvor de har fået de ideer. Og nogle gange får de dem først, når de er kommet til Danmark,« siger han.Og så handler det også om at følge med i, hvad de danske muslimer rent faktisk ser, når de, som statsministeren hævder, vender parabolen mod mekka. Hvad de færreste formentlig ved, så har mange af dem med stor sandsynlighed fulgt med i en serie på 30 afsnit om intet ringere end kongeriget Danmark, som sidste år blev vist på arabisk satellit-tv. Jakob Skovgaard-Petersen undrer sig over, hvorfor dansk tv ikke har fundet anledning til at vise den serie.»Normalt lapper vi det i os, hvis udlændinge skulle finde på at mene det mindste om os danskere. Men en kæmpeserie på 30 afsnit, der handler om Danmark, og som er blevet set af millioner af mennesker i den arabiske verden, er der simpelthen ingen dansk tv-kanal, der gider interessere sig for. Det er altså ét af de største kulturprodukter om Danmark nogensinde. Men det har de siddet i Vollsmose og set på arabisk satellit,« siger Jakob Skovgaard-Petersen.KRITIK NR. 197Tema: Islam og sekularismeRedigeret af Frederik Stjernfelt og Lasse Horne KjældgaardGyldendal136 sider  150 kronerUd over Jakob Skovgaard-Petersens artikel Islam og vulgær-weberianismen indeholder temaet bidrag af Sune Haugbølle, Morten Valbjørn, Necla Kelek og Thomas Hoffmann
