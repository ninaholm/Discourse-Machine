Darwin på godt og ondt
Charles Darwin kom til verden for 200 år siden. Senere på året kan vi fejre 150-årsjubilæet for udgivelsen af hans skelsættende bog: 'Arternes oprindelse'. 2009 er derfor udnævnt til internationalt Darwin-år. Og der er meget at fejre


 Darwin er symbolet på og den væsentligste katalysator for en mental kolbøtte til det moderne menneskes forestillinger om sig selv og sin omverden. Menneskets hidtidige opfattelser af skabelsen, historien og skæbnen ligger i ruiner. Nye fortællinger er under udvikling.
Den nye evolutionære tankegang er på ingen måde et under. Den afspejler de voldsomme samfundsmæssige forandringer, der allerede er i gang på Darwins tid. Darwins biologiske evolutions- eller udviklingslære og dens principper fødes af den materielle virkelighed,
Den teknologiske udvikling foregår i et rasende tempo. Det gamle samfund sprænges i stumper og stykker. Nye samfundsforhold opstår, men meget forsvinder hastigt igen. Kapitalismen er i færd med at præge selv de fjerneste afkroge af verden. Naturfolk med årtusind gamle traditioner går til grunde. Dyrearter svinder ind og forsvinder. Intet er længere færdigskabt. Alt er under udvikling.
Man arbejder ihærdigt med at definere kræfterne bag udviklingen. Marx og Engels arbejder med problemet på et sociologisk grundlag. Darwin er banebrydende på den biologiske front.
Darwin er lige så lidt som Jesus alene om et nyt bevidsthedsprojekt. Mange går forud og andre følger på forskellig vis efter, og i det mindste Darwin er ikke en fantast. Han får på ingen måde stablet sig op til det, jeg gør ham til. Og han kan naturligvis ikke se konsekvenserne af det, han sætter i værk.
Darwin skiller vandene og gør det stadig. Religion er i vidt omfang uforenelig med en darwinistisk anskuelse. En naturlig evolutionær skabelsesproces erstatter den intelligente designer, Gud omskrives til på nysprog. Religiøse fundamentalister mener, at Darwin er djævlens værk. Andre ønsker en absurd ligestilling af skabelsesteorierne.
Arternes oprindelse
Arters udvikling gennem ændringer af deres arveanlæg er bestemt af organismernes nære omgivelser. Dette er grundantagelsen i Arternes oprindelse. Den gælder også mennesket, og den revolutionerende bog følges senere op af Menneskets afstamning og parringsvalget, der handler om menneskets stadige biologiske udvikling. At arter både uddør og opstår, er et afgørende brud med Biblens skabelsesberetning.
Fødegrundlag og konkurrerende arter er vigtige faktorer i den naturlige udvælgelse, hvor de bedst tilpassede individer inden for en art får det største antal avledygtige efterkommere. Det kan føre til nye arter i situationer, hvor en mindre gruppe er isoleret, og udvælgelsen er meget hård.
Udtrykket The survival of the fittest skriver Darwin selv, at han har fra filosoffen Herbert Spencer. I forholdet mellem mennesker indsnævrer Spencer det til at være den stærkestes ret.
Darwins fortolkning er bredere. Det kan være, at samarbejdsevnerne bliver et udvælgelseskriterium for, hvem der er de bedst tilpassede til de nære omgivelser, og således kommer til at præge artens videre skæbne. Man kan også ofre sig for at beskytte børnene eller flokken, fordi søskende og andre slægtninge med lignende gener får en større chance for at overleve. 
Livets gang på Jorden har ikke været let, men det er faktisk årsagen til, at mere og mere komplekse livsformer udvikler sig, og mennesket bliver til. At liv er truet, og især mere komplicerede arter konstant bukker under, kan vi være taknemmelige for - lige indtil, det når os selv.
Tilpasning til nye betingelser er ikke en ensidig proces. Levende organismer påvirker deres miljø og kan forme det efter sig. Liv er med til at skabe naturens økologiske systemer i form af forholdsvis stabile biologiske og stoflige kredsløb, men kan også undergrave dem.
Omgivelserne i form af naturens økologiske kredsløb ændrer sig til tider langsomt og andre gange ved hurtige skift i form af store naturkatastrofer. 
Nogle af forandringerne er umiddelbart et resultat af ændringer i klimaet: temperatur, nedbør og årstider. Andre forandringer kan skyldes, at plante- eller dyrearter spreder sig, trænger ind i fremmede områder eller forsvinder.
De økologiske kredsløb er hele tiden under forandring. Mennesket har gennem de seneste 50.000 år været en meget aktiv part i dette på grund af vores formidable succes. Seks mia. levende eksemplarer af en dyreart i vores størrelse er hidtil uset.
At de nære omgivelser 'vælger' de bedst egnede, gælder også, når det ikke mindst for mennesket har form af de bedst egnedes evne til aktivt at påvirke omgivelserne ved at forandre deres kultur. En kulturel forandring består i, at man ikke skifter biologiske egenskaber, men vaner. Ikke mindst mennesket blandt dyrene kan gennem egne erfaringer og ved at tage ved lære af andre tilpasse sig nye omgivelser eller påvirke omgivelserne, så de bedre opfylder artens behov.
Menneskets historie
Darwins udviklingslære rummer for mig at se derfor også en historie- og samfundsteori, selv om den er meget generel. Menneskets historie skal ses i sammenhæng med de økologiske forandringer og processer. 
Mennesket står i dag midt i en accelererende økologisk krise blandt andet som følge af den eksplosive udvikling i udledningen af CO2, som de kapitalistiske industrisamfund forårsager. Det store historiske spørgsmål er, hvordan vi aktivt kulturelt tilpasser os denne realitet bl.a. gennem ændringer af det økonomiske system, eller om vi mere passivt skal lade klimaforandringerne bestemme vores skæbne?
Det nye fødes gerne i en krise, der rydder ud og op i naturen eller det menneskelige samfund. Det er ikke de velegnede forhold, der er skabende, men de mindre velegnede, hvor livets gang ikke er så let. Voldsomme omvæltninger er altid destruktive og smertelige, men kan også være kreative og perspektivrige. Håbløshed og håb er bundet til det samme.
Vi så dette ved den industrielle kapitalismes gennembrud i Storbritannien. Det var en kaotisk og smertefuld proces for underklassen. Men den reddede bl.a. Danmark fra et økologisk kollaps. Ligesom briterne var vi i færd med at udrydde skoven. Det havde katastrofale følger. Den materielle løsning var dengang kul og industrielt fremstillet jern og jernvarer, der blev væsentlige afløsere for træ.
Vi må konstatere, at de biologiske skabelsesprocesser og de store historiske forandringer er revolutionære. Revolution betyder omvæltning. Omvæltningen skaber plads til, at det virkelig nye opstår og udfolder sig.
Det ny skabes ofte gennem tilfældigt prægede samspil mellem mange faktorer, hvor små biologiske eller samfundsmæssige ændringer under nogle omstændigheder kan få en afgørende betydning, som de overhovedet ikke ville have haft under andre omstændigheder.
Ikke alt er holdbart
Spørgsmålet er, hvordan omvæltningerne af Jordens økologiske og menneskenes materielle, økonomiske og politiske systemer vil forme sig i den nærmeste fremtid, og hvordan det vil præge vores opfattelser af skabelsen, historien og skæbnen. Spørgsmålet om undergang eller frelse har i dag et økologisk perspektiv. Mennesket er en dyreart blandt andre og en integreret del af naturen. Det er vilkårene for os.
Charles Darwins teori om den biologiske evolution er banebrydende. Men ikke alt fra Darwins hånd er holdbart. Han gør alt for mange menneskelige forhold til naturens orden. Det er oftest en ond ideologisk arv.
Darwin afspejler sin samtids udryddelser af Nordamerikas indianere og Australiens aboriginere. De er en naturlig følge af rivaliseringen mellem stammer og racer, der har forskellige dominerende biologiske egenskaber. Darwin referer til forskning i hjerneskallers størrelse og hjørnetænders hugtandskarakter og konkluderer, at europæerne er de højst udviklede mennesker, mens andre står aberne nærmere.
Jeg er tilhænger af Darwins evolutionsteori, således som den i dag fremstår kombineret med Mendels arvelighedslære og viden om dna. Den er en del af grundlaget for min egen opfattelse af skabelsen, historien og skæbnen. Men det betyder så sandelig ikke, at nutidens darwinister køber hele hans pakke.
Menneskets skabelse og historie set gennem forandringerne i dets kulturer er skelsættende for, hvad vi er, og for vores skæbne. Den forståelse havde Darwin ikke.
Per Bregengaard er lektor og arbejder på en fortælling om skabelsen, historien og skæbnen på et darwinistisk og marxistisk inspireret grundlag
Læs kronikken i morgen: 'Mangfoldighedens overlevelse, undermålernes sejrsmarch - mod en ny og social Darwinisme?' af Claus Heinbern, Geolog lic.scient 

