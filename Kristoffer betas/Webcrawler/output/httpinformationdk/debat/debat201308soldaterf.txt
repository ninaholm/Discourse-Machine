Soldater fortjener respekt
Når danske soldater tager i krig, ved de, hvad det kan koste dem – men de vælger alligevel at trække i uniformen. Det fortjener anerkendelse, ikke en anklage om, at det er deres egen skyld, hvis de efterfølgende har det svært psykisk 



 
	Ole Olesen-Bagneux (OOB) gør sig i en kronik med titlen Soldaterne er selv skyld i deres krigsar til fortaler for, at det er de danske soldaters egen skyld, hvis de får psykiske mén efter at have været i krig, for de har selv valgt krigen, selv om de vidste at prisen kunne blive høj.

	Det er muligt, at de danske soldater er gået ind til opgaven med åbne øjne, åbent sind, ja, endda åbne hjerter. Det er muligt, at det er deres eget valg.

	OOB mener, at fordi krig, dens rædsler og dens eventuelle konsekvenser er gennemgribende skildret i populærkulturen, bør soldaterne, inden de drager ud, kunne indse, at de risikerer at komme hjem som mennesker, der ikke længere kan hænge sammen psykisk. Og hvis de ikke ønsker det, bør de blive hjemme, synes at være Ole Olesen-Bagneuxs konklusion.

	OOB skriver malende om trygge stuer med sofahygge og krigsfilm på tv’et, hvor den danske ungdom med egne øjne kan se, at krig er noget skidt, man skal holde sig fra. Og hvis man ikke gør det, må man tage med, at man bliver rablende sindssyg af det.

	Usmageligt

	Ud over at indlægget er at sparke til nogle, der allerede ligger ned, er det set fra vores stol direkte usmageligt at klandre dem, der vil hjælpe disse mænd og kvinder. Vi er ligeglade med partifarve og med, om vi kalder det Veterancenter Ringsted eller Veteranstyrelsen. For vores skyld må du kalde det en kaffeklub. Bare der er nogle, der vil tage hånd om de mænd og kvinder, der – frivilligt – har sat deres liv, lemmer og psykiske velbefindende på spil for deres land.

	For det var det, de gjorde, Ole. De unge mænd og kvinder, der tog af sted til Irak. Afghanistan. Balkan. Cypern. Og alle de andre steder, danske styrker har været udsendt til. De satte deres liv på spil i mere end en forstand. Og hvis det stod til dig, så er det nu deres eget problem, hvis den beslutning har fået følger.

	Hvilken betydning har det frie valg for den hjælp, veteranerne skal have for eventuelle fysiske skavanker? Hvis populærkulturen har vist soldaterne, at de kan tage skade psykisk, har den da så absolut også understreget risikoen for at blive lemlæstet på bestialsk vis. Skal disse velinformerede og frivillige soldater ikke lappes sammen og tilbydes genoptræning på det offentliges regning? De vidste jo, hvad de gik ind til …

	Opsøger ikke psykisk lidelse

	Dine billeder af de unge mennesker, der vælger at blive soldater på et populærkulturelt oplyst grundlag, stiller du over for billederne af stakkels hjemløse, narkomaner, fattige, udsatte, alkoholiserede og misbrugte, der ikke selv har valgt deres skæbne.

	Det er svært for os ikke at have ondt af hjemløse, udsatte og misbrugte, der ikke selv har valgt deres skæbne. Men det handler ikke om, at de ikke selv har valgt det. Det handler om, at det er synd for dem. Årsagen til, at de bor på gaden, stikker sig i armen eller sælger deres krop, er ligegyldig for os. Det er synd for dem, og det er vigtigt, at der er nogle, der hjælper dem. Derfor har vi heller ikke mindre ondt af veteraner med psykiske problemer, fordi de selv har valgt deres profession. Det, at man aktivt har en karriere, betyder ikke, at man ikke må få hjælp, hvis man får brug for det.

	Debatten om de danske krigs-indsatser er velkommen. Forum og form kan altid diskuteres, men det er vigtigt, at vi evaluerer den indsats, der blev ydet, og de beslutninger, der blev truffet. Men at affeje veteraners psykiske problemer med et skuldertræk og en melding om, at det er deres egen skyld, det er ikke okay.

	Det er umuligt for os at forestille os, at der findes nogle, der aktivt vælger at få psykiske mén – uanset hvad man får dem af. Ingen opsøger psykiske lidelser. Derfor holder dit argument ikke vand, Ole. Veteranerne har valgt at være soldater. Med storladne ord har de valgt at tjene deres land. De har sagt ja, da Forsvaret og statsministeren kaldte. Og de er taget i krig, selv om de – måske – har set på tv, hvad det kunne gøre ved dem.

	De fortjener hjælp. Og de fortjener at blive talt om på en pænere og mere respektfuld måde, end du gør.

Jonas Kriegbaum er skuespiller og tidl. konstabel ved Gardehusarregimentet, og Lene Skriver Bak er journalist og forfatter

