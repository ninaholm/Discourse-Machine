Det skal være sundt at gå på job
Langt de fleste danskere er på deres arbejdsplads en stor del af dagen. Derfor er det oplagt, at arbejdspladserne er med til at sætte sundhed på dagsordenen
Arbejdsgiverne skal hjælpe med at øge danskernes sundhed, mener SF.


 58 pct. af alle voksne danskere har haft smerter og ubehag i bl.a. skulder, nakke og ryg i løbet af de seneste 14 dage. Mere end 660.000 danskere har en rygsygdom, mens 850.000 danskere døjer med slidgigt . Og hvert år dør mere end 20.000 danskere for tidligt af rygning, alkohol, for lidt motion og for usund mad.
Langt de fleste danskere er på deres arbejdsplads en stor del af dagen. Derfor er det oplagt, at arbejdspladserne er med til at sætte sundhed på dagsordenen.
SF vil kræve obligatoriske sundhedspolitikker for alle private og offentlige virksomheder i landet. De skal have klare retningslinjer og politikker i forhold til fysisk og psykisk arbejdsmiljø, rygning, sund kost, motion, alkohol og stress. Der skal fokus på motionstilbud og sundere kantinemad, mere fleksible arbejdstider og opgaver, ergonomi og mulighed for at få større indflydelse på sit arbejde. Vi vil simpelthen sikre, at danskerne får sundere arbejdsforhold og større jobtilfredshed.
Især på de fysisk mest belastende jobs er det vigtigt at se på muligheder for sundhedsfremme og forebyggelse. Tungt arbejde, gentagne bevægelser og mange vrid er velkendte risikofaktorer for muskel- og skeletlidelser som eksempelvis ondt i ryggen, slidgigt, diskusprolaps, hold i nakken, skulderlidelser og myoser. Det giver dårligere livskvalitet og mere sygefravær.
Aktiv deltagen
Sundhedsfremme på den enkelte arbejdsplads bygger på, at medarbejderne deltager og tager imod de nye tiltag. Derfor er det vigtigt at høre medarbejderne om deres behov. De skal have indflydelse på de sundhedsfremmende tiltag på arbejdspladsen. Skal sodavandsautomaten skiftes ud med frisk kildevand? Døjer medarbejderne med ondt i ryggen pga. dårlige arbejdsstillinger eller ensidigt gentaget arbejde? Er der behov for gratis frugt til de lange eftermiddage eller fokus på bedre kollegialt samarbejde og anerkendelse i hverdagen? Medarbejderne kender bedst deres egne behov, og derfor skal sundhedsfremme og forebyggelse tage udgangspunkt i deres ønsker.
Vi vil sikre øget rådgivning om sundhedsfremmende forhold til private og offentlige virksomheder. Vi vil støtte de rummelige arbejdspladser. Dem, der tager hånd om deres medarbejdere og forebygger, at de bliver stressede, slidt ned eller får dårligere livskvalitet i deres arbejde for virksomheden. Det manglede da bare.
Karl H. Bornhøft er folketingsmedlem for SF, sundhedsordfører for det medicinske område, sundhedsfremme og forebyggelse, samt praksis sektoren

