Putin ønsker måske fred denne gang
LEDER


Ruslands Vladimir Putin har igen overrasket alle, nu med at indlede tilbagetrækning af ’hovedparten’ af Ruslands styrker fra Syrien. USA blev ikke informeret på forhånd, og Ruslands forhandlere om Syrien i Genève var heller ikke forberedte på deres chefs udspil.Det er uvist, hvor meget det vil betyde, men det giver grund til en vis optimisme for den syriske civilbefolkning i de områder, som Rusland har bombet. Det kan styrke den igangværende våbenhvile og dermed mulighederne for at nå frem til langt flere nødstedte med mad og medicin. Men det giver selvfølgelig grund til skepsis, at Rusland i går tilkendegav, at det vil fortsætte bombardementerne i begrænset omfang.Nedtrapningen vil næppe ændre noget i kampen mod Islamisk Stat (IS), for selv om Rusland har hævdet, at dets angrebsmål var IS og andre terrororganisationer, har det været de mere moderate dele af oprøret imod præsident Bashar al-Assad, som de fleste russiske bomber er sendt efter. Bombardementerne har således opfyldt et andet erklæret russisk mål: at styrke det ’legitime’ styre, som ifølge Kreml stadig entydigt er Assads regime. Det er lykkedes, men kun på Assads enemærker, hvor Rusland har sine to baser ved Tartus og Latakia.
