Vi må genrejse demokratiet i Europa
Flygtningekrisen og den yderste højrefløjs fremgang har vist EU’s begrænsninger. Hvis vi ikke prøver igen med en ny paneuropæisk bevægelse, har vi tabt på forhånd


 Inden Anden Verdenskrig skrev den italienske politiker og filosof Antonio Gramsci i en af sine mange berømte fængselsoptegnelser:
»Krisen består netop i, at det gamle er ved at dø, og at det nye ikke kan blive født – i dette interregnum viser der sig mange alvorlige symptomer.«
I dag lever vi virkelig i en tid med sådanne symptomer. Den naive drøm om ægteskabet mellem ’kapitalisme og demokrati’ er død. Ved den græske folkeafstemning sidste sommer så vi, at stemmeafgivelse kan fungere som en slags dekoration, og at de finansielle interesser – fra de internationale valutainstitutioners til de private bankers – vinder.
Vi har i stedet brug for et system, hvor demokrati virkelig betyder, at befolkningen træffer beslutningerne. Farerne ved ikke at gøre noget er reelle: Blandt symptomerne er et ubehageligt ekko af Europas fascistiske historie.
Man behøver blot at tænke tilbage på de sidste par måneder i Europa: nynazister marcherer gennem hovedstæderne og angriber flygtninge og folk, der bare ser fremmede ud; ekstremt højreorienterede regeringer i lande som Polen og Kroatien; i de rigeste lande, f.eks. Schweiz og Danmark, beslaglægges flygtninges midler; flere og flere lande – herunder Ungarn, Slovenien, Makedonien, Bulgarien og Grækenland – bygger grænsehegn; lande som Tyskland, Frankrig og Østrig har midlertidigt ophævet Schengen-samarbejdet; flygtninge ’outsources’ til Tyrkiet med investeringer for tre mia. euro.
Et fælles sprog
Da krigen i Syrien ramte Europas hjerte som en boomerang i form af terrorisme, var de europæiske lederes eneste svar at sende flere tropper til Syrien og øge sikkerheden, politiopbuddet og overvågningen. Efter den 11. september 2001 og de såkaldte humanitære interventioner i Irak og Afghanistan, burde vi have lært, at terrorisme ikke kan besejres med flere bomber.
På samme måde kan flygtningekrisen, som vil få yderligere en million mennesker eller mere til at rejse til Europa i 2016, ikke løses, hvis den syriske krise ikke bliver løst. Og den kan ikke løses, hvis ikke mere end 20 forskellige aktører – USA, Rusland, Israel, Saudi-Arabien, Tyrkiet, EU-landene, Qatar osv. – begynder at tale samme sprog. Hvis der ikke kommer en fælles løsning, har vi kun krigen tilfælles.
En af grundene til, at vi har brug for en paneuropæisk demokratibevægelse, er for, at den kan stille spørgsmålet om, hvorvidt vi vil have krig eller ej. Men hvorfor ’demokrati’? Hvad betyder det i dag? Er det ikke en tom betegnelse, der betyder alt og intet?
Netop fordi EU har gjort alt for at kvæle demokratiet, er det blevet værd at kæmpe for igen. Men det bør ikke forveksles med det liberale demokrati fra de glade 1990’ere, da ’historiens afslutning’ stadig skjulte modsætningen mellem kapitalisme og demokrati. Det er tættere på det, Jacques Derrida i en af sine sidste udgivelser kaldte »la démocratie à venir«, det kommende demokrati, som kommer fra fremtiden, men samtidig manifesterer sig eller burde manifestere sig lige nu.
Men hvorfor en paneuropæisk bevægelse for demokrati? Fordi den græske erfaring igen har lært os, at det ikke er nok, hvis demokratiet kun gør sig gældende i ét land. Selv om den græske befolkning demokratisk stemte ’nej’ (62 pct. af dem) til yderligere stramninger, blev det hurtigt til et ’ja’ efter pres fra eurogruppen, hvilket førte til et nyt reformprogram med flere privatiseringer og mere deregulering.
Løbende søvngængere
Uden en paneuropæisk bevægelse, som ikke kun skal omfatte nye politiske partier, men også eksisterende bevægelser som Indignados og Blockupy, har demokratiet ikke en chance, og så har Europa heller ikke en chance.
Hvis de symptomer, som ses dagligt i alle hjørner af Europa, ikke er begrænset til en enkelt nationalstat, men er resultatet af et dybere problem, som er rodfæstet i selve EU, må løsningen også være europæisk. Hvis flygtningekrisen har sit udspring i vores udenrigspolitik – eller i manglen på en europæisk udenrigspolitik – kan den ikke løses ved at bygge nye mure eller suspendere Schengen. Den skal løses på europæisk plan.
Hvis vi ikke er i stand til at genoprette og genopfinde demokratiet i Europa, går vi ikke bare i søvne mod en ny katastrofe, men løber i retning af den. Og navnet på denne katastrofe – når dette interregnum er overstået – er krig.
Men har der ikke tidligere været forsøg på at lave en paneuropæisk bevægelse? Jo, selvfølgelig. I de sidste ti år har mange af os deltaget i lignende forsøg: World Social Forum, Altersummit, besættelser af pladser, folkemøder, demonstrationer og strejker. Hvorfor skal vi så prøve igen? Svaret er enkelt: Hvis vi ikke prøver igen, kan det heller ikke mislykkes igen, for så har vi allerede tabt.
Srecko Horvat er en kroatisk filosof. 
© The Guardian og Information. 
Oversat af Mads Frese

