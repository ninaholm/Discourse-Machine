Svigter LO de arbejdsløse?

Skær ikke i dagpengeperioden, for når arbejdsløsheden lige om lidt vil stige - som konsekvens af den globale finanskrise - så er der netop brug for en lang dagpengeperiode.


 Beskæftigelsesminister Claus Hjort Frederiksen, CHF, har indført nye og skærpede kontrolregler af de ledige. Der skal søges fire job per uge og hver syvende dag skal ledige indberette, at de er jobsøgende. Hvordan skal eksempelvis en ufaglært finde fire job per uge, hvis der primært efterspørges sygeplejersker, radiologer, læger, laboranter og lignende? Eller arbejdskraft med andre kvalifikationer? 
Stigmatisering
Vil dette nye paranoide og undertrykkende initiativ få de ledige i arbejde? Nej, det vil bare få de der stadig har svært ved at få et arbejde til at føle det endnu vanskeligere. Vil det derudover gøre det lettere for eksempelvis universitetskandidater fra humaniora at finde et job? Nej det vil det ikke. Det er at mistænkeliggøre og stigmatisere de ledige.
Anders Fogh vil grundet såkaldt 'arbejdskraftmangel' overtale bl.a. LO til at acceptere, at skære i dagpengeperioden og gøre tilværelsen for lønmodtagerne endnu mere usikker. For i et kapitalistisk samfund kan krisen kradse hurtigt og arbejdsløsheden eksplodere. Derudover er der langt flere arbejdsløse end de 40.000 der snakkes om. Der er reelt over 100.000 arbejdsløse her i landet. Dette er inklusive de aktiverede på dagpenge. Hertil kommer andre tusinder på kontanthjælp der ikke 'tales om'.
Nej, der er ikke brug for at skære i dagpengeperioden: Der er derimod brug for, at forlænge den og hæve dagpenge beløbsmæssigt. Og skaffe flere i arbejde. Mange arbejdsløse over 50 år kan ikke finde 'de mange ledige jobs'.
Og nu er den kommet; krisen i det kapitalistiske samfund. Aktier styrtdykker, banker går fallit og andre finansieringsinstitutioner er lukningstruede. Om kort tid vil arbejdsløsheden eksplodere og rigtigt mange her i landet vil få behov for arbejdsløshedsdagpengene. Derfor vil det vil være et direkte knæfald for Foghs neoliberale minimalstatsplaner, hvis LO's formand og lederskab falder for forslaget om at korte i dagpengeperioden, eller andre forringelser. Blandt andet i forhold til efterlønsordningen.

