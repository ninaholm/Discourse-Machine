Kvinde, kend din kamp
Antallet af kvindelige selvudviklingsorakler eksploderer. De tilbyder vidunderkure til medsøstre med umættelige selvudviklingsbehov. Men trods gode intentioner ender de med at promovere en fordomsfuld og forsimplet kønsopfattelse
Femiorakler som Pernille Aalund er ikke bevidste om, at man i dag anskuer køn på flere måder; at man taler om et biologisk køn og et social køn, skriver dagens kronikør.


 Du kan blive familiecoach, du kan blive kernesund vidundermor og du kan blive sexolog på ingen tid. Tilbuddene er mange, når kvinder skal udvikle sig i forsøget på at blive perfekte. Frontfigurerne for denne tendens kan med rette tillægges titlen femiorakler.
I jagten på det ideelle kvindeliv glemmer de imidlertid at kæmpe den kønspolitiske kamp, som er uhyre vigtig og påtrængende. Ja, faktisk ender de selv med at producere en række stereotype og diskriminerende kønsforestillinger, som sætter både kvinder og mænd i bås, og gør os alle mere ufrie. Måske har de glemt, hvad deres mødre har måttet gå igennem i ligestillingens navn. De er i hvert fald ved at kaste arven over bord.
Et af de områder, hvor diskriminationen er tydeligst er i femi-oraklernes køns- og seksualitetsopfattelse. De er ikke bevidste om, at man i dag anskuer køn på flere måder; man taler om et biologisk køn og et socialt køn. Det biologiske køn er defineret ud fra kroppens udformning, mens det sociale køn er defineret ud fra værdier. Det sociale køn er således ikke en todelt størrelse, men snarere en flydende værdimasse, som enhver må definere sig selv ud fra.
I teorien betyder det, at en biologisk kvinde kan have både traditionelle maskuline og feminine værdier, som er komplet uafhængige af det biologiske køn. Der findes ikke værdier, som er mere rigtige for biologiske kvinder end for biologiske mænd. Ideen om kønsspecifikke værdier er en samfundsskabt konvention, som forhindrer kønnene i at udfolde sig. Det er altså kulturelle normer, der tvinger kønsspecifikke værdier ned i halsen på os, og femioraklerne lever højt på denne form for diskrimination.
’Feminin energi’
En af dem, der fuldstændigt har glemt forskellen på det biologiske og det sociale køn er det kernesunde helse- og parforholdsorakel Ninka Mauritzon, når hun i et blogindlæg skriver: »Den feminine energi er voldsom, når en kvinde er i stand til at give sig hen, læne sig tilbage og lade manden tage over og give hende nydelse.«
Sådan er virkeligheden givetvis for Ninka Mauritzon, men det er frygteligt diskriminerende at tale på vegne af alle biologiske kvinder og påstå at de har en særlig ’feminin energi’. I stedet for at appellere til kvinder generelt burde henvendelsen gælde alle, der mener, at de er indehaver af den ’feminine energi’. Således ville Ninka Mauritson også kunne samle biologiske mænd med en ’feminin energi’ under sin fane, og hun ville fornærme langt færre af de biologiske kvinder, som ikke besidder den ’feminine energi’.
Udover en forældet kønsopfattelse lægger hendes påstand også op til en genindførelse af den patriarkalske verdensorden, som i tusindvis af år har holdt kvinder nede. Er det virkelig et mål at sigte efter?
Ulighedsskabende
En af de store målsætninger for vort samfund er, at alle skal have lige muligheder for at udfolde sig uafhængigt af køn og seksualitet. Så langt er de fleste enige. Det mål når vi kun, hvis vi holder ligestillingskampen i gang og diskuterer køn og seksualitet, for forældede tankemønstre hersker stadig og diskriminerer kønnene. Og det er ikke mindst femioraklerne, der er med til at puste til den sexistiske ild ved at promovere forældede kønsroller, eller forestillinger om kønsroller, som ikke har hold i virkeligheden og derfor slører de reelle problemer.
F.eks. udtrykker femiorakelet Pernille Aalund sig således i et interview:
»Vi (danske kvinder, red.) behøver ikke have en mand til at forsørge os længere. Vi kan klare os selv. Og når man kan klare sig selv, så behøver man ikke at blive sammen med den samme mand ...«
For det første taler Pernille Aalund usandt – kast et enkelt blik på dansk lønstatistik og man erfarer, at kvinder stadig tjener langt mindre end mænd. Deraf kan man velsagtens udlede, at kvinder ikke er så økonomisk uafhængige af mænd som antaget.
Derudover indtager Pernille Aalund det synspunkt, at alle kvinder, uden undtagelse, er tiltrukket af mænd. Det er et diskriminerende synspunkt, når man tænker på alle de kvinder, der har indrettet deres tilværelse på anden vis. Der findes lykkelige singlekvinder, der finder kvinder, der hellere er sammen med andre kvinder, og der findes biologiske kvinder, der i konventionel forstand, passer bedre ind i kønsrollen som sociale mænd. Med gode intentioner kæmper Pernille Aalund for at fremme kvinders interesser, men desværre har hun helt glemt at reflektere over kønsproblematikkerne, som hun i den grad forsimpler.
Endnu et eksempel på et kønsdiskriminerende femiorakel er sexolog Joan Ørting. Hun har f.eks. udtalt følgende: »Det er blevet almindeligt, at kvinder bærer de maskuline værdier, som manden altid har gjort det (...) Ingen vil tage sig af det feminine, alle vil være maskuline. Det er derfor vi har så meget stress og vrede.«
Præmissen for dette dybt foruroligende udsagn er, at der findes kønsspecifikke værdier, som ifølge Joan Ørting bør være klistret fast til hvert et individ. Det vil sige, at nogle værdier er mere ’rigtige’ for kvinder end for mænd. Det er diskriminerende over for alle køn og seksualiteter, og samtidig er det en illusion, at der findes maskuline og feminine værdier. Al den stress og vrede, som Joan Ørting diagnosticerer skyldes vel nærmere det værdipres, som hun udsætter os for.
Kæmp de rette kampe
Den politiske platform, som generationer af kvinder og seksuelle minoriteter har kæmpet for, er en uvurderlig gevinst for alle i samfundet. Den betyder bl.a., at folk som Ninka Mauritzon, Pernille Aalund og Joan Ørting kan tale frit. Men nødvendigheden af at opretholde den gode position synes vigtigere end nogensinde før, hvis ikke den skal drukne i sexistisk kønsforvirring. Netop derfor er det vigtigt, at femioraklerne tager diskussionen om køn og seksualitet alvorligt – der er stadig et utal af kampe, som skal kæmpes, før der bliver skabt lige muligheder for kønnene.
Selv vor statsminister bliver i seriøse medier udsat for spørgsmål, om hvordan hun driver sin familie og får enderne til at mødes som mor og statsminister. Moderskabets forpligtigelser er ikke anderledes end faderskabets, hvorfor der ikke er noget ekstraordinært forbundet med rollen som mor og statsminister.
Den unødvendige interesse for statsministerens privatliv bunder i en forældet kønstankegang, hvor moderens rolle altid og uden undtagelse er større og vigtigere end faderens. Men reelt er der tale om ubevidst diskrimination af både moder- og faderskabet.
Desværre lægger vort sprog op til en naturlig diskrimination, idet vi hele tiden tvinges til at tage stilling til køn. Den sproglige kamp er tung og besværlig, men samtidig meget effektfuld. Lad os derfor til en start gøre op med de værdiladede mor- og farbegreber og kalde dem forældre under ét. På den måde muliggør man også den brede accept af familier, der ikke består af en mand og en kvinde.
Al respekt for kernesunde familier, helsekost, parforhold, sex og ’feminin energi’ – det hele har sin berettigelse. Men det er et alarmerende stort problem, at sexistiske fordomme og en forældet kønsopfattelse er en del af femioraklernes retorik. I stedet burde de bidrage til en nuanceret opfattelse af kønsroller, så alle kunne nyde godt af deres viden og erfaring uanset biologi, værdier eller seksualitet. Kampen for den kønslige- og seksuelle frihed er nemlig vor tids ligestillingskamp, og den bør vi kæmpe i flok!
 
Ulrik Frost er næstforkvinde i Selskab for Ligestilling

