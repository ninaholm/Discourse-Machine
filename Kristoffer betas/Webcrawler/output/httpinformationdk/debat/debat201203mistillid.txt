(Mis)tillid til medierne
Information er mere troværdig end Kristeligt Dagblad, men ikke så troværdig som ’Kontant’. Er Rundetårn højere end et tordenskrald? 


 Et af verdens største PR- og kommunikationsbureauer er det amerikanske Burson-Marsteller. De lever bl.a. af at hjælpe virksomheder med at profilere sig selv. De lægger dygtigt presse- og kommunikationsstrategier for de, der vil betale for det. Og selvfølgelig bruger de deres uomtvistelige ekspertise til at profilere sig selv. Hvis bureauets navn kommer i avisen og direktøren optræder som ekspert i flere medier, vel at mærke for noget godt, er det fremragende ’branding’.
Torsdag havde Burson-Marstellers danske afdeling en ganske aldeles fremragende dag. Bureauet har nemlig lavet en meningsmåling, som blev ædt råt af flere af landets førende medier, der ukritisk kunne meddele, at »mistilliden til medierne var stigende«, og at »TV-Avisen overhaler Radioavisen som Danmarks mest troværdige medie«.
Elsker hitlister
Nu er der ikke noget sensationelt i, at tilliden til medierne kan ligge på et lille sted – det fastslås i den ene undersøgelse efter den anden – men da moderne medier elsker hitlister, så overskygges den gamle nyhed af hitlisten. Hvilke medier er mere eller mindre troværdige end andre?
Listen er sikkert blevet nærlæst af adskillige redaktører, der med tilfredshed f.eks. kan konstatere at Deadline er en anelse mere troværdig end Politiken, at Ritzaus Bureau er langt mere troværdig end Operation X, og at Information er omgivet af større tillid end Kristeligt Dagblad, og at BT og Ekstra Bladet ligger helt i bund, selv om BT er dobbelt så troværdigt som Ekstra Bladet. Det lyder mærkeligt, og det er det også. Er Rundetårn højere end et tordenskrald?
Umiddelbart er det interessant og foruroligende at Ritzaus Bureau rubriceres som et ’medie’ – det er, såvidt jeg ved, et nyhedsbureau. Burson-Marsteller og opinionsmålerne YouGov - har også valgt at spørge om Kontant (der troværdighedsmæssigt ligger lige over Børsen og lige under TV2 News) og Operation X (som ligger i midten af troværdighedsskalaen under Information og over Weekendavisen!) Radio24syv og DR-programmet Bag Facaden er ikke med. Ifølge pressemeddelelsen fordi kendskabet til dem lå under 50 procent.
Billige undersøgelser
YouGov har tidligere udmærket sig ved at ’måle’ sig frem til helt absurde lyttertal for Radio 24syv (en undersøgelse som Radio24syv retfærdigvis intet ansvar havde for). Og YouGov benytter sig af den såkaldte CAWI-teknik, hvor respondenterne nås via internettet.
CAWI-interview er billige og hurtige, men behæftet med stor usikkerhedsmargin. Gode til tendenser, men yderst tvivlsomme når det handler om detaljer.
Men det var en effektiv PR-strategi, og Burson-Marstellers direktør blev i dagens anledning udnævnt til ekspert på sin egen undersøgelse og blev citeret flere steder. Mission Accomplished.
Blind accept
Tilbage står mediernes tilsyneladende blinde accept af enhver hitlistes troværdighed. Her er forklaringen måske, at hvis man gik alt for kritisk til værks, ville flere medier undergrave deres egen troværdighed endnu mere. Anvendelsen af billige og hurtige web-baserede ’meningsmålinger’ er eksploderet i medierne de senere år.
Ingen har stillet kritiske spørgsmål til undersøgelsens metode, troværdighed eller sammensætning. Pressemeddelelsen fra PR-firmaet gik uimodsagt sin sejrsgang i mange medier, herunder Politiken og Berlingske.
På den baggrund er det måske mere forklarligt, at tilliden til medierne er på et lavpunkt og at vi journalister ifølge en anden måling rangerer helt i tillidsbunden, helt dernede hvor politikere og spindoktorer (f.eks. dem fra kommunikationsbureauerne) skraber bunden.
 
Lasse Jensen, jounalist og radiovært
 
politik@information.dk

