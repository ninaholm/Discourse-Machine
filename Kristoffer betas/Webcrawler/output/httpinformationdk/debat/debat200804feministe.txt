Feministerne rider igen
Vi kan være stensikre på, at hvis feministerne får held med deres projekt, så bliver det næste et forbud mod frække billeder og historier, for det er jo også 'køb af sex'.


 Viste du, at 90 procent af alle danske prostituerede er tilfredse med deres job, og at kun 10 procent overvejer at forlade erhvervet? Nej vel. Men prostituerede har en langt højere tilfredshedsgrad end skolelærere, politibetjente og socialrådgivere!
I flere år har sexarbejdere og deres kunder samt mange fagfolk (www.sexualpolitik.dk) ført en sober debat om sexarbejde med skyldig hensyntagen til videnskabelige fakta. Alligevel betegnes sexarbejde af feministerne eksempelvis som 'udlejning af kønsåbninger' (Information 8. marts). Det er uforskammet. 
Disse kvindesagskvinder er veluddannede med gode stillinger på universiteter, i statsapparatet og i statsstøttede velgørenhedsforetagender. De tænker strategisk, har internationale netværk og koordinerer deres besynderlige korstog. 
Skæve eksistenser
Over for dem står en flok ret beset uskadelige småfolk og en del skæve eksistenser (og dem skal der også være plads til, ikke sandt?), som driver deres usikre sexforretninger på vanskelige vilkår sammen med deres lidt forsømte og lidt anarkistiske kundekreds. Først for nylig har sexarbejderne fået en hjemmeside -- en pæn og sober side med reelle oplysninger om erhvervet, www.sexarbejde.dk. Kunderne har ingen organisation. Den slags mennesker er nemme at jagte. 
Men for feministerne er sexarbejdere overløbere i kønskampen. De prøver at ramme dem med alle midler, og da man ikke kan få dem forbudt, hvad er så det nye trick? Jo, siger feministerne, vi vil så gerne hjælpe de stakkels sexarbejdere, vi vil dem intet ondt, og de må gerne sælge sexydelser, men kunderne er onde, derfor skal det være forbudt at købe sex! 
Det svarer til at gøre det tilladt for bageren at sælge brød og derpå lade politiet anholde alle, der forsøger at komme ind i butikken. Hvordan mon det vil påvirke bagerens omsætning og hele eksistens? Og sexarbejdernes?
Gammel kamp
Hvad har feministerne at tilbyde sexarbejderne som alternativ til det erhverv, som de 90 procent af dem er tilfredse med? Svar: Intet som helst. Kan de måske få job ved feministernes universiteter og bladredaktioner og terapikonsultationer? 
Åh, hvor er de dog farlige disse 5000 sexarbejdere og de 14 procent af danske mænd, som har prøvet at købe sex, og hvoraf kun en tredjedel køber sex regelmæssigt. Millioner af os danskere lever i helt almindelige parforhold. Vores levevis er fuldstændigt dominerende i samfundet. Men feministerne er ikke tilfredse. De mangler det lille hjørne med sexarbejde og pornografi for at trofæsamlingen skal være komplet - lad det ikke lykkes for dem! 
Disse feminister vil åh så gerne hjælpe deres mindre heldige medsøstre. Siger de. Men i virkeligheden er de revnende ligeglade med gadeludere og narkoludere. Det hele er en undskyldning for at genåbne den gamle kamp om at kontrollere sexualiteten i samfundet - især mænds - med moralske og religiøse påbud. 
Hvis feministerne virkelig er så optagede af de 10 pct. svage sexarbejderes ve og vel, så kan de hjælpe dem og lade de andre 90 procent samt deres kunder i fred. Hjælp de handlede og tvungne kvinder. Problemet er bare, at dem er der næsten ingen af i Danmark , højst 25 - 125 personer ifølge Rigspolitiet. 
Vi kan være stensikre på, at hvis feministerne får held med deres projekt, så bliver det næste et forbud mod frække billeder og historier, for det er jo også 'køb af sex'. Så får mange kunstnere uden for det etablerede kulturliv ødelagt deres beskæftigelse. Ikke flere sengekantsfilm.
Geert Jørgensen er efterlønner og har en mastergrad i Retorik og Formidling fra Århus Universitet

