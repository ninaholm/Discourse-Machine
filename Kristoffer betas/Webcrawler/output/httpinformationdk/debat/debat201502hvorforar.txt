Hvorfor arbejder vi?
Da jeg begyndte at arbejde frivilligt, kunne jeg mærke, at jeg var rundet af et helt andet rationale. Investering og afkast, indsats og udbytte. Noget for noget


 Jeg nåede at have to vagter som frivillig i en hjælpeorganisation for nylig, før jeg af praktiske årsager måtte stoppe igen. Jeg tog telefonen én gang, jeg hentede noget mad til nogen, og så tømte jeg opvaskemaskinen.
Det var ikke meget, jeg ydede. Og det gjorde nok størst forskel for mig selv. For jeg kom til at spekulere en del over mit forhold til arbejde og løn. Hvordan forholder man sig til arbejde, man ikke får løn for? Hvordan forholder man sig, når én central faktor er pillet ud af ligningen, nemlig pengene?
Jeg ville gerne have fortalt om glæden ved at hjælpe andre. Om, hvordan jeg følte, at jeg fik langt mere, end jeg gav. Om hvordan det slet ikke føltes som et arbejde, men bare som at løfte en meningsfuld opgave i flok uden at skele til egen vinding.
Men det var ikke det, der fyldte mest. Der var noget andet, der slog mig som langt mere påfaldende.
Jeg var grundlæggende fremmed over for det frivillige arbejdes indre logik. Jeg kunne mærke, at jeg var rundet af et helt andet rationale. Investering og afkast, indsats og udbytte. Noget for noget.
Det gjorde mig forvirret, desorienteret. Hvordan skulle jeg forholde mig til min tid, hvordan skulle jeg prioritere? Skulle jeg tage så mange vagter som muligt eller så få som muligt? Var arbejdet noget attraktivt, noget, der var knaphed på? Var det business eller pleasure? Hvis jeg blev sendt hjem før tid, skulle jeg så blive glad eller sur?
Der er ikke noget galt med at få løn for sit arbejde, og jeg er hverken naturalie-, bytte- eller gaveøkonomi-romantiker. Jeg synes, at løn og penge er supersmarte. Jeg ville meget nødig leve uden at kunne udveksle varer og ydelser med andre, og penge er bare den nemmeste måde at gøre det på.
Selvfølgelig kan frivilligt arbejde tænkes ind i en form for økonomi – det kan for eksempel være en investering i at opbygge netværk, kompetencer eller sociale relationer. For så vidt kan man sagtens holde fast i at tale om et bytteforhold – bortset fra at ingen af parterne punger ud med noget, som de egentlig hellere ville have beholdt for sig selv.
Det fede ved det frivillige arbejde var, at det ændrede mit forhold til opgaven. Når jeg ikke gjorde det for pengene, var det lettere at fokusere på nytten af min indsats, (hvor forsvindende lille den end var) – selv om nytte jo bliver associeret med løn på en fuldstændig absurd måde i dag, så nogle mennesker tror, at dem, der tjener mest, er mest nyttige.
Den gamle interessemodsætning (jeg vil helst ikke af med det, jeg har, nemlig min tid, men jeg gør det, fordi jeg gerne vil have det, de har, nemlig penge – og omvendt) forsvandt ud i den blå luft. Tag f.eks. pauser. Hvor pauser tidligere havde været uforholdsmæssigt vigtige, fordi jeg der fik lidt af den tid tilbage, som jeg helst ikke ville af med, blev de nu uinteressante.
Jeg kunne godt tænke mig i en periode at have et arbejdsliv, hvor jeg ikke arbejdede for penge. Hvor jeg bare arbejdede for at løse en opgave, der forekom mig vigtig. Hvor jeg havde et hverv, ikke et job. Hvor jeg arbejdede, simpelthen fordi noget skulle gøres, og jeg var den nærmeste til det. Hvor jeg også kunne give mig tid til at udvikle eller redefinere opgaverne, fordi jeg ikke var underlagt et produktions- eller effektivitetskrav.
Det er selvfølgelig noget naiv hippiesnak, det er klart. Alligevel er der økonomer og politikere, som diskuterer disse ting. Og i Schweiz skal man stemme om borgerløn til næste år.
Argumenterne for er blandt andet en forenkling af forvaltningen og en bevægelse væk fra ydmygelsen af de mennesker, der i dag modtager offentlige ydelser.
Man kan diskutere og spekulere over, hvad det ville gøre ved vores samfund. Ville alt gå i stå? Svaret forbliver spekulation og gætteri, ofte baseret på holdninger. Ingen ved det, og ingen kan forudsige det. Det bliver et spørgsmål om overbevisning og menneskesyn. Om, hvad man tror, der driver mennesker.
Jeg ville gerne lade det komme an på en prøve.
De fleste mennesker knokler røven ud af bukserne, også uden at få penge for det. De passer børn, bygger sommerhuse om, ordner have og pudser vinduer. De kan lide at bruge sig selv, at være aktive, at være nyttige. Og langt de fleste vil selvfølgelig arbejde for at få flere penge til rådighed end det skrabede grundlag, borgerlønnen ville ligge på. Det ville jeg selv gøre. Men jeg kunne godt tænke mig at forholde mig mere til nytten af den opgave, jeg påtager mig – og glæden i den, både for mig selv og andre.
Julie Top-Nørgaard er pædagogstuderende og journalist.
Klummen er udtryk for skribentens egen holdning

