Ned med prisen



 Lyt til Merete Thygesen, den pensionerede lærer, der i onsdagens avis fortalte, at hun gennem mange år har været en flittig og entusiatisk teatergænger og i det hele taget »lidt af en kulturfreak«.
Mindst 16 gange i løbet af et år satte Merete Thygesen sig tidligere til rette i de mørke veloursæder, mens hun nu har skåret sine teaterbesøg ned til det halve. Årsag: Det er blevet for dyrt.
Og Merete Thygesen er langtfra den eneste, der går mindre i teatret. Antallet af solgte billetter til de danske teatre er over 30 år faldet med én million billetter, svarende til en tredjedel. Det er et dramatisk fald.
Det er det ikke mindst, fordi det forholder sig sådan, at danskerne meget gerne vil gå i teatret.
Den store Kulturvaneundersøgelse kunne for nylig dokumentere, at danskerne i ringere grad end tidligere oplever det at gå i teatret som noget for en bestemt kulturel elite. Viljen og lysten er der, kun prisen er den store forhindring.
Det er den ikke for de unge under 25, der lige nu nyder godt af favorable tilbud til teater og opera. Så gode, at det er de voksne og ældre, der er med til at betale rabatterne for de unge. Trods den gode intention om at lokke et nyt publikum indenfor, er det samtidigat lade kernepublikummet i stikken.
Der findes udover de forældede abonnementsordninger også en ’Rabat på tværs’-ordning for voksne og ældre, hvor man får omkring 40-50 kr. i rabat på billetten, hvis man tegner sig for mere end tre billetter pr. sæson. Det er godt, men ikke nok. For folk oplever, at priserne i forvejen har fået et ordentligt skub opad, og rabatterne er ikke tilstrækkelige.
Derfor, svigt ikke kernepublikummet, men hold samtidig fast i rabatter for de unge, for de er fremtidens publikum. En del af de tabte penge på de enkelte billetter vil uden tvivl hurtigt komme igen på flere solgte billetter. Ligesom glæden ved igen at sidde i fyldte sale!

