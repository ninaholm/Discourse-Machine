Vilbys kronik om og til Information
Virker som bestilt til dagens dækning af regeringens – og folkets! – situation


 Grib chancen, Information! Lød fanfaren over kronikken her i bladet i onsdags (30. januar 2013), formuleret af Informations tidligere chefredaktør og mangeårige medarbejder Knud Vilby.
Hans opsang indeholdt ikke denne passus, men næsten:
’I dag kan man i bogstavelig forstand – også fra repræsentanter for den rød-grønne regering – på den ene side møde politiske holdninger og udtalelser, der beklager den reducerede vækst og forbrugernes tilbageholdenhed, og på den anden holdninger og udtalelser, der dommedagsagtigt taler om vækstens trusler og nødvendigheden af en hurtig opbremsning for at mindske krisen. Begge synspunkter findes i regeringen og det offentlige rum og skal afspejles, men regeringens holdninger refereres ofte, uden at modsætningerne reelt problematiseres. Der skrives, analyseres og kommenteres ud fra to virkeligheder, og konflikten mellem dem fortrænges. Folket, vælgerne, seerne, læserne lades i stikken.’
Sammenhold så dette næsten-citat med følgende rigtige citat fra dagens artikel om »Den store grønne lakmusprøve«:
»Spørgsmålet er, hvor stærkt visionen om den store grønne omstilling er forankret i de mest magtfulde ministerier – hos finansminister Bjarne Corydon, økonomi- og indenrigsminister Margrethe Vestager og statsminister Helle Thorning-Schmidt selv.
Man skal ikke lede længe blandt kilder i og omkring centraladministrationen, før følgende billede tegner sig: Regeringstoppen er først og fremmest optaget af at bringe Danmark ud af det økonomiske morads. Alt hvad der koster, mødes med skepsis. De forestående grønne udspil, der p.t. er på dagsordenen i regeringens økonomiske udvalg med finansministeren for bordenden, behandles i fragmenter – den overordnede grønne omstillingsfortælling fylder ikke meget, skaber ikke begejstring hos Corydon, Vestager og Thorning.« Selv planen om »at gøre lastbilafgiften kilometerbaseret meldes nu i farezonen, uanset at den er del af regeringsgrundlaget, bekræftet i finanslovaftalen med Enhedslisten og arvegods fra VK-regeringen. Massivt pres fra vognmandsbranchen, rasende jyske borgmestre og et Venstre, der har skiftet holdning og nu kalder afgiften en ny betalingsring, har fået regeringstoppen til at ryste på hånden.«
Så må konklusionen blive, at Knud Vilbys kronik virker, som var den bestilt!
To spor
Redegørelsen for lakmusprøven og den dertil samhørende artikel »At stille om er et puslespil for viderekomne« demonstrerer nærmest demonstrativt Knud Vilbys pointe: Ikke blot Danmark men hele verden bevæger sig nu i to spor, der foreløbig hverken har villet vide af hinanden for alvor – f.eks. undlod vor egen statsminister fuldstændig at omtale klima- og miljøudfordringerne i sin nytårstale for blot en måned siden – eller energisk og vedholdende er blevet konfronteret med hinanden. Hverken i medie-, undervisnings- eller forskningsverdenen.
Hvorfor det må være på tide at citere Vilby korrekt:
»I dag kan man i bogstavelig forstand – også i Information – på den ene side se artikler og udtalelser, der beklager den reducerede vækst og forbrugernes tilbageholdenhed og på den anden artikler og udtalelser, der dommedagsagtigt taler om vækstens trusler og nødvendigheden af en hurtig opbremsning for at mindske krisen. Begge synspunkter findes i det offentlige rum og skal afspejles i Information, men artiklerne bringes ofte, uden at modsætningerne reelt problematiseres. Der skrives, analyseres og kommenteres ud fra to virkeligheder, og konflikten mellem dem fortrænges. Læserne lades i stikken.«
En enestående chance
Men da Information efter den gamle redaktørs opfattelse netop »er det medie, der står stærkest i dækningen af den nye virkelighed, hvor ressourceknaphed og klimaændringer er en del af dagsordenen, og hvor gamle sandheder udfordres, herunder sandheden om, at vi fortsat kan have økonomisk vækst baseret på øget produktion og forbrug«, har samme Information ifølge Knud Vilby i dag en enestående chance – for ikke at lade læserne i stikken.
Hvad man så heller ikke kan påstå, at de bliver i dagens to nævnte artikler. Der endda presser klimaminister Martin Lidegaard til indrømmelsen:
»Krisen (den finanspolitiske vel at mærke, red.) fylder meget. Vi mangler penge, vi skal have enderne til at mødes, og det er – som enhver kan se – rigtig svært. Vi er i regeringen enige om, at beskæftigelsen skal øges på den korte bane, samtidig med at konkurrenceevnen forbedres på den lange. Lige præcis det kan de grønne investeringer i ressourceeffektivitet og energibesparelser. Det er vi også 100 pct. enige om. Så gælder det bare om at finde midler til disse nødvendige investeringer. Det er svært.«
Endnu mere udfordrende er dog:
»Hvordan skaber vi mere beskæftigelse uden vækst i materiel produktion og forbrug?« som Vilby formulerer det. Med tilføjelsen:
»Det handler ikke om at lave noget medløberagtigt, men om at afspejle virkelighed. Informations styrke har altid været modspillet og udfordringen. Det var det, da vi stærkere end andre medier reflekterede og diskuterede samfundsændringer i 1960’erne og 1970’erne, og det er det i dag. Udfordringerne er Informations store chance. Grib chancen.«
 

