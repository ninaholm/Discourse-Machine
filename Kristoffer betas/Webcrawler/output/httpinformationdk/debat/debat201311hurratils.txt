Hurra for tilskuerdemokratiet
Danskernes skrantende valgdeltagelse og engagement i lokalpolitik bekymrer. Men faktisk er det slet ikke et demokratisk problem, at de fleste af os opfatter demokratiet som en tilskuersport
Illustration: Katrine Marie Nielsen/iBureauet


 
	I dag er der kommunalvalg og regionsvalg. Trods mange tiltag for at få danskerne til stemmeurnerne, er det sandsynligvis kun ca. to tredjedele af os, der stemmer. Valgdeltagelsen og det begrænsede folkelige engagement har givet anledning til megen bekymring, fordi »demokrati ikke er en tilskuersport«, som mange politikere og meningsmagere ynder at formulere det. Men i praksis er lokaldemokratiet for de fleste netop et tilskuerdemokrati – og det er måske godt nok, så længe de politikere, vi vælger, har rimelige arbejdsvilkår, og så længe vi har ordentlige muligheder for at følge med i, hvad de laver.

	Et lille mindretal af os er meget aktive deltagere i det lokale demokrati-først og fremmest de 10.245 kandidater til by- og regionsråd, derudover medlemmerne i de lokale vælgerforeninger, frivillige fra lokalråd, og folk fra forskellige dele af foreningsdanmark. Vi kan kalde dem det lokaldemokratiske A-hold. Det er dem, der sidder i byrådet, hjælper kandidaterne til byrådet og prøver at påvirke byrådets beslutninger direkte ved at deltage i høringer, skrive breve, og så videre.

	Men de fleste af os har valgt det lokaldemokratiske B-hold. Vi føler, vi bør stemme, vi føler os rimeligt godt rustet til at stemme, og de fleste af os stemmer. Vi er tilhængere af lokaldemokratiet. Vi kan bare bedst lide det, så længe det er et tilskuerdemokrati, hvor vi kan nøjes med at orientere os hurtigt i det politiske landskab, og så stemme på et parti eller en kandidat, vi har tillid til, og overlade resten til dem. De færreste af os er på B-holdet, fordi vi ikke har mulighed for at være på A-holdet. Vi er på B-holdet, fordi vi har andet vi hellere vil tage os til, fordi vi ud over at være borgere også er forældre, partnere, kollegaer, venner og så videre. Endelig er der det lokaldemokratiske C-hold. Det består af et betydeligt mindretal, som har mistet tilliden til det repræsentative demokrati, og som ikke tror, at politik eller de selv kan gøre en forskel. Der er grupper, som er systematisk underrepræsenteret i folkestyret – særligt unge, indvandrere og deres efterkommere og socialt marginaliserede.

	Ikke en livsform

	Flertallets folkestyre lever ikke op til de ambitioner om demokrati som en livsform, en fortløbende og bredtbaseret samtale, som Hal Koch skitserede i sin klassiker Hvad er demokrati? Mange fra det lokaldemokratiske A-hold vil gerne snakke politik med os, men vi på B-holdet er ikke interesserede nok til at snakke politik med dem. Vi vil hellere være tilskuere og så følge lidt med i medierne og stemme en gang imellem. Tilskuerdemokratiet lever i højere grad op til den mere minimalistiske model, som Alf Ross præsenterede i sin bog Hvorfor demokrati? Det er et politisk system, hvor alle kan søge at komme til orde; hvor vi hver frit kan vælge, hvem vi har mest tillid til; hvor flertallet af de valgte efterfølgende må forhandle sig frem fra sag til sag; og hvor de fleste af os regelmæssigt benytter os af muligheden for at belønne eller straffe politikerne ved næste valg.

	Alle så helst, at samtlige stemmeberettigede i det mindste meldte sig på B-holdet. Den systematiske underrepræsentation af visse grupper er et problem, fordi det betyder, at deres interesser ikke bliver hørt, og fordi politiske fravalg er vanedannende.

	Det sagt er der god grund til i dag, på valgdagen, at råbe hurra ikke blot for lokaldemokratiets helte på A-holdet, men også for det tilskuerdemokrati, det store flertal på B-holdet har valgt.

	Det er cirka en tredjedel af de stemmeberettigede, der ikke stemmer-men der er stadig flere danskere, der stemmer ved kommunal- og regionsrådsvalget, end der er amerikanere, der stemmer ved de fleste præsidentvalg, eller englændere, der stemmer ved de fleste parlamentsvalg.

	Måske står det, trods den vigende valgdeltagelse og den udtalte bekymring, meget godt til med vores lokale tilskuerdemokrati.

	Travlhed truer demokratiet

	Hvad er fremtidsudsigterne så for dette flertallets folkestyre? Her er det næppe afgørende, om der er 63 procent, der stemmer (som i 1974), 70 procent, der stemmer (gennemsnittet i 1980erne og 1990erne) eller 66 procent, der stemmer (den valgdeltagelse, der i 2009 gav anledning til meget af den aktuelle bekymring). Tilskuerdemokratiets fremtid afhænger ikke kun af valgdeltagelsen, selv om det er det indtryk, man kunne få fra de mange kampagner, der fokuserer på, hvor vigtigt det er, man stemmer (uden at komme ind på, hvorfor det er vigtigt at stemme, eller hvem og hvad man kan stemme på). Det lokale demokrati afhænger også af, at vi har nogen at stemme på, og at vi har adgang til uafhængig information om, hvad de går og laver.

	Her er det bekymrende, at undersøgelse efter undersøgelse viser, at kommunalpolitikerne er ved at drukne i komplicerede sagsakter; at de som deltidspolitikere har svært ved at få hverdagen til at hænge sammen, når de i gennemsnit bruger 20 timer på politik om ugen; og at de sjældent har mulighed for – på grund af tidspres, begrænset bistand, og små kampagnebudgetter – at holde resten af os løbende orienteret om, hvad de egenligt går og laver. For mange lokalpolitikere må krav om mere dialog virke ganske verdensfjerne, fordi de i forvejen er under stort tidspres, fordi de af erfaring ved, at det typisk er et mindretal af borgerne, der faktisk er interesseret i en løbende dialog (med mindre vindmøllen skal stå i netop deres baghave), og fordi mange af de ting, borgerne går mest op i, faktisk afgøres i København.

	Bladdød ødelægger debatten

	Det er ligeledes bekymrende, at de lokale og regionale dagblade, som vi fra meget forskning ved er af afgørende vigtighed for den kommunale nyhedsdækning, er stærkt presset af udviklingen i mediebranchen. Gratis ugeaviser og DR og TV 2’s licensfinansierede regionale medier er mange danskeres foretrukne kilder til information om lokalpolitik, og leverer meget relevant stof. Men den mest omfattende selvstændige journalistisk om kommunalpolitikerne og de kommunale myndigheder kommer stadig fra de lokale og regionale dagblade, som år efter år ser deres læsertal, oplag, og omsætning falde. Informative kommunale hjemmesider og livlig diskussion på Facebook er værdifulde bidrag, men ikke nogen erstatning for selvstændig lokal nyhedsjournalistik. Lokaldemokratiet har ikke brug for papiraviser, men det har brug for uafhængig information om lokale politiske sager, og det er avisredaktionerne hovedleverandører af.

	Fremtidens lokaldemokratiske udfordringer handler altså ikke kun om at øge valgdeltagelsen og inddrage C-holdet. Det handler også om at sikre lokalpolitikerne ordentlige arbejdsvilkår, så de kan sætte sig ind i sagerne, lytte til relevante parter, og har mulighed for at tage de rigtige beslutninger. Det handler om at sikre, at der fortsat findes frie, uafhængige, lokale medier med redaktionel kapacitet til at dække, hvad lokalpolitikere og lokale myndigheder går og laver, så vi som borgere kan afgøre, om vi er enige i, at det så er de rigtige beslutninger, de har taget.

	Hvis vi kan sikre det, ser fremtiden lys ud for flertallets folkestyre, det tilskuerdemokrati, som de fleste af os har fejret ved at stemme idag, men som de færreste bruger tid på til hverdag, fordi der er andet i livet end lokalpolitik.

Pernille Almlund er lektor i kommunikation på RUC. Nina Blom Andersen er lektor i kommunikation på RUC. Rasmus Kleis Nielsen er lektor i kommunikation på RUC og Research Fellow ved Reuters Institute for the Study of Journalism, University of Oxford

