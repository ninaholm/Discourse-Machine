Bogrevolution anno 2013



 
	Kan I huske for nogle år siden, da man diskuterede, hvorfor vi her i landet aldrig har fået etableret et marked med billige pocketbøger i et rigt varieret udvalg og solgt fra en mangfoldighed af salgssteder i alle afkroge af landet? Som i Sverige, hvor man i de fleste supermarkeder og særlige pocket-butikker kan købe både gode underholdningsbøger og kvalitetslitteratur i nobelprisklassen for få penge. Planerne om et tilsvarende tiltag i Danmark var ledsaget af en del kritik og frygt for bestsellerisme, som desværre i al for lang tid overdøvede det vigtigste argument for at etablere sådan et marked af billige pocketbøger: at det gør litteratur tilgængeligt for unge og for dem, der ikke lige tilhører en købestærk øvre middelklasse.

	Bogmarkedet er langtfra nogen entydig størrelse og styret af en lang række komplekse faktorer, men når det er sagt, og man hæver blikket en smule, er der ingen tvivl om, at for høje bogpriser og manglende tilgængelighed af bøger for økonomisk svagere grupper er en af grundene til bogmarkedets aktuelle krise. Den diskussion får fornyet relevans, samtidig med at der også følger nogle svar, når vi nu i bogverdenen får sat fuld fart i den kulturelle digitale revolution. Et gammeldags og traditionelt medie som bogen bliver nemlig nu omfattet af en streamingmodel a la musikkens Spotify og tv’s Netflix, hvor man med et månedligt abonnement og meget få klik kan få alverdens litteratur direkte ned på sin tablet.

	Som vi beskrev i weekendens avis, etablerer telemillionæren Morten Strunge i samarbejde med de vigtigste danske litterære forlag fra sommeren streamingtjenesten Mofibo, hvor man for omkring 100 kroner om måneden i abonnement får adgang til klassikere, bestsellere og bøger fra forlagenes bagkatalog.

	Man vil hævde, at bøger allerede findes tilgængeligt og helt gratis på bibliotekerne. Bibliotekerne har været en kulturel grundsten i den moderne velfærdsstat og om noget været med til at demokratisere adgangen til bøger. Biblioteker vil fortsat spille en vigtig rolle, men samtidig er der ingen tvivl om, at den digitale udvikling og mulighed for at læse bøger overalt også vil være med til at gøre biblioteker til fortidens bastioner. Den sande revolution i bogens verden foregår lige nu uden tvivl med e-bogen. Her er man i teknologisk øjenhøjde med ikke bare nye og unge læsere, men efterhånden også med et bredt udsnit af befolkningen. Og derfor er et tiltag som Mofibo og de lignende eksperimenter med bogstreamning, der helt sikkert vil følge efter, det vigtigste eksempel i disse år på udbredelse og demokratisering af bogen. Mofibo vil sikkert blive mødt af hård konkurrence fra andre udbydere. Det er godt, for både bredde og kvalitet i udvalg af litteratur vil være vigtige forudsætninger for succes. Og det er kun til læsernes fordel.

	Revolution er et stort ord at bruge, men når det handler om helt ny tilgængelighed af så central en kilde til underholdning, viden og eksistensforskning, som bøger repræsenterer, er det ikke for meget. Bøger har altid været forbundet med status. Men man skal væk fra, at den status kun forbindes med at komme fra en bestemt klasse eller have høj indkomst. Litterær klasse fremfor social klasse kunne man også sige.

	Der er naturligvis også bekymring over denne fagre nye verden. Er det en tjeneste som sikrer forlagene den fornødne indtjening i forhold til at have et bredt udvalg af bøger? Og hvordan ser det ud for forfatterne; kan de tjene penge på deres bøger? Der kan være mange relevante bekymringer, men igen: den større tilgængelighed af litteratur og adgangen til et nyt publikum må vægte højere end bekymring over indtjening på den korte bane.

	Selv om mere litteratur bliver digital, vil bogen fortsat være forbundet med identitet, og folk vil fortsat gerne eje bøger, også fysisk. Bogstreaming handler om at stimulere læselysten og sikre en mere naturlig adkomst til litteraturen i alle dens former. I den forstand er bogstreamning en landvinding og demokratisk udbredelse af et traditionelt højkulturelt og mere elitært medie.

