Aukens mørke



 
	Inden for kort tid vil miljøminister Ida Auken (SF) fremlægge et lovforslag om offentlig adgang til miljøoplysninger. Desværre tegner det til, at offentlighedens adgang til miljøoplysninger svækkes, medmindre ministerens forslag ændres radikalt i forhold til den tekst, der netop har været i høring.

	Begrænsningerne i åbenheden hænger sammen med, at SRSF-regeringen vil indarbejde ‘mørkelægnings’-paragraffer fra den nye offentlighedslov, der blev vedtaget før sommerferien, i miljøoplysningsloven. Miljøoplysninger, der f.eks. indgår i sager om ministerrådgivning, vil fremover kunne hemmeligholdes, hvorved såvel borgernes som pressens muligheder for at afdække miljøskandaler ifølge kritikere forringes.

	Formentlig vil det være med blandede følelser, at Ida Auken sætter sit navn under den kommende lov. Dels er miljøministeren medlem af et parti, der indtil for nylig har arbejdet for større åbenhed og borgerinddragelse, dels var hendes afdøde onkel og forgænger på ministerposten, Svend Auken, blandt ophavsmændene til den FN-konvention, der ligger til grund for borgernes adgang til miljøoplysninger.

	Ida Auken ved naturligvis, at da onkel Svend i januar 2000 i Folketinget argumenterede for en miljøoplysningslov, lagde han ikke skjul på de vidtrækkende perspektiver: »Jeg ser det her som en af måderne at give vores folkestyre og vores demokrati nyt indhold,« som han sagde i skarp polemik mod borgerlige politikere, der hverken ønskede øget borgerinddragelse eller åbenhed om miljøet.

	Senest har det konservative landsråd her i weekenden anbefalet den konservative folketingsgruppe at modarbejde det mørke, som den nye offentlighedslov fra årsskiftet vil brede ud over centrale dele af statsforvaltningen.

	På den baggrund giver det god mening at opfordre SF’eren Ida Auken til at skifte kurs og træde i sin onkels fodspor.

