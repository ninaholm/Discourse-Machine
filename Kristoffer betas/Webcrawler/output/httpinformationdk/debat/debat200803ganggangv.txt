'Alle i gang' er en gang varm luft



Den 13. marts kundgjorde beskæftigelsesministeren under overskriften 'Alle i gang' nyheden om, at der fra 1. april bliver igangsat et forsøg med en intensiveret indsats over for langvarigt ledige kontant- og starthjælpsmodtagere:"Vi har en historisk chance for at få de svageste ledige i arbejde, derfor er det afgørende, at vi gør alt, hvad vi kan for at hjælpe dem det sidste skridt ind på arbejdsmarkedet. Og jo hurtigere vi kan sætte ind, des bedre," lød det i pressemeddelelsen. Ork ja, det kan vi godt nikke genkendende til ude i samfundet, hvor det er almindeligt kendt, at går der meget mere end tre måneder uden arbejde, bliver vejen tilbage i job både lang og fuld af forhindringer.Forsøget retter sig dog kun mod dem, der har været ledige i mindst 26 uger, og som altså er langt ude over den tidlige indsats. Det skal dog ikke ødelægge den gode stemning, for det må jo betyde, at der så bliver skruet op for opkvalificerings- og behandlingsindsatsen?Men nej, heller ikke her er der noget at hente. Omdrejningspunktet i forsøget er alene en ugentlig samtale, som skal have entydigt jobfokus. Til gengæld, lyder det muntert i ministeriets baggrundsnotat til forsøget, har jobcentrene vide rammer for, hvordan de i praksis vil tilrettelægge indsatsen: "Det er op til det enkelte jobcenter at beslutte, i hvilket omfang de ugentlige samtaler skal afholdes som kollektive eller individuelle samtaler." Vi lader den stå et øjeblik.Ifølge en analyse fra AE-rådet fra 2. januar 2008 er 55,9 procent af kontanthjælpsmodtagerne præget af, at de enten mangler kompetencer eller har sociale problemer. Så selv om de ledige faktisk står til rådighed, kan de have svært ved at komme i beskæftigelse, bl.a. fordi arbejdsgiverne ikke vil ansætte kontanthjælpsmodtagere med lang ledighed bag sig. "Mange i arbejdskraftreserven har derfor brug for en opkvalificerende indsats, der er målrettet beskæftigelse. Og andre har brug for en socialfaglig indsats," lyder AE-rådets konklusion.'Alle i gang' er simpelthen endnu en gang varm luft på blå balloner fra beskæftigelsesministeren. Forsøget er et unødvendigt supplement til det allerede indførte og ligeledes virkningsløse krav om, at alle ledige skal bekræfte deres CV mindst hver syvende dag for ikke at miste retten til deres offentlige ydelse. Det eneste, disse åndssløve tiltag bidrager med, er, at de stresser de ledige, som for hver indførte syv-dages regel er i stadig større risiko for at miste deres forsørgelse. Derudover vil forsøget medføre absurde bunker af administrative opgaver for jobcentrene, alene i form af partshøring, lukning og genåbning af et utal af sager. Gid der sad en pauseknap på beskæftigelsesministeren.
