Rødglødende politistave



 »Så vil jeg fanden-rende-mig se den stav der, så den bliver rødglødende, når vi skal op og have fat i den bil. Fuld skrue igennem det lort«.
Man ser det for sig: Tændt på sin retorik og med svedperler sprøjtende fra en rødglødende pandebrask sprutter indsatslederen sin peptalk gennem politiradioen. Modtagerne er de kampklædte kolleger, der 'med fuld skrue' skal 'have fat i' klimademonstranterne foran Bella Center 16. december i fjor.
Uheldigvis for indsatslederen - og den danske politistyrke - blev radiokommunikationen optaget og kan høres i tv-dokumentaren En klima-krimipå DR. Med et års ærgerlig forsinkelse får offentligheden dermed indblik i, hvad der gik i svang i politiets mandskabsvogne under COP15. Gennem øresneglene fik betjentene besked på at uddele knippelsuppe til både demonstranter, rapporterende journalister og andre, der stod i vejen: »Der står presse mellem bilerne, de skal fandeme have samme tur,« gjaldede indsatslederen.
At dansk politi gik uanstændigt hårdhændet til værks i de kolde decemberdage kunne enhver se. Uanstændigheden blev kolporteret ud i internationale medier til skade for dette lands anseelse. Den historie er velkendt. Det nye er, at det ikke var betjentene - hidkaldt fra Gedser til Skagen - der tabte hovederne undervejs 'igennem det lort'. Lydsporene dokumenterer, at politiledelsens hoved var anbragt under armen hele vejen igennem den skændige politiforretning.
Politiet kan ikke bebrejdes, at kriminelle og uromagere uskadeliggøres. Det er sådan set betjentenes bestilling. De ballademagere, der under den store klimademonstration 12. december kylede sten gennem vinduerne til Børsen og Udenrigsministeriet, skulle selvfølgelig anholdes. Det siger sig selv. Men i en fungerende retsstat anholder man ikke flere hundrede uskyldige borgere, bagbinder dem med strips og placerer dem i ydmygende 'futtog' på den kolde asfalt, alt sammen for at få ram på en lille hård kerne. Derfor modtog Københavns Politi i går en fortjent begmand af de store, da byretten kendte danmarkshistoriens største masseanholdelse under COP15 for ulovlig.
Men der er ikke blot tale om en begmand til Københavns Politi. Det er tale om en sønderlemmende kritik af regeringen, der sanktionerede de ulovlige anholdelser ved indførelsen af den såkaldte lømmelpakke, der muliggør administrativ frihedsberøvelse i op til 12 timer. Upåvirket af byretskendelsen er justitsminister Lars Barfoed (K) da heller ikke: »Når der kommer en dom af den art, må vi vurdere, om det er i orden eller udtryk for, at vi skal lave skærpelse af lovgivningen,« sagde han på TV 2 News.
En mere retskaffen minister ville få øje på en glasklar 'ommer' og øjeblikkeligt sløjfe loven.
Men hverken gårsdagensdom eller radiooptagelserne udgør noget uskyldstab for politiet. Den er for længst røget bl.a. i Nørrebros gader. Men radiooptagelserne er et gevaldigt tilbageslag for 10 års forsøg på at udstyre danske betjente med et bankende hjerte og et menneskeligt ansigt. Forhenværende politidirektør Hanne Bech Hansen søgte således at bringe den forebyggende kriminalitetsbekæmpelse helt ud i klasseværelserne. Dette rosværdige arbejde er nu tilsyneladende ved at blive spoleret af den siddende politidirektør, Johan Reimann. I lighed med tidligere tiders uskik brillerede han i går med absurd opbakning til korpset. Dagen igennem ignorerede han sagens kerne med udsagn som dette: »Når man er helt ude i den spidse ende, så har man en anden sprogbrug, end hvis man står og taler almindeligt sammen.«
Kære politidirektør, det handler ikke om ordvalg. Det handler om, at en indsatsleder opildner sine kolleger til at tæve demonstranter, pressefolk og andre, de støder på undervejs. Det afslører ordensmagtens afmagt, og det bør selv en politidirektør tage afstand fra.
Derfor blevKøbenhavns Politi selvsagt mødt med massiv kritik i går. Særlig hård var fordømmelsen af indsatslederens bemærkning om, at pressens repræsentanter ikke skulle skånes for at lære de rødglødende politistave at kende. Dansk Journalistforbund var ude med meldinger om et anslag mod pressefriheden: »Det bliver pludselig meget farligere for journalisterne at passe deres arbejde, og det er stærkt bekymrende«, sagde formand Mogens Blicher Bjerregård.
Nu har det aldrig været uden risiko at arbejde som journalist. Selvfølgelig er det forbundet med muligheden for knubs at være offentlighedens øjne og øren ved demonstrationer, i krigszoner eller på Brøndby Stadion. Det er en erhvervsrisiko. Så når der tales om 'anslag mod pressefriheden', må vi mane til eftertanke hos vores kolleger. Der er tale om et anslag mod noget endnu mere alvorligt, en grundpille i vores demokrati: forsamlingsfriheden.
Det er den frihed, vi må kæmpe for ikke suspenderes af politiets rødglødende stave.

