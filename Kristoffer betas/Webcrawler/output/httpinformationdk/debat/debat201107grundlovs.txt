Grundlovsbrud og indfødsret
Det afgørende i hele sagen om indfødsret er jo, at retssikkerheden bestemmes af loven, og den bestemmende lov er den danske Grundlov


 Forleden havde jeg her i bladet et indlæg under overskriften Den lille nation og den store godhed (9. juni). Her fortalte jeg om, hvorledes en FN-konvention om begrænsning af statsløshed fra 1961 blev ratificeret af det danske Folketing i 1977, uden at en eneste i Folketinget havde anelse om, at man dermed brød Grundlovens paragraf 44, som siger, at »ingen udlænding kan få indfødsret uden ved lov.«
Med andre ord: alene folketinget kan tildele fremmede indfødsret. Det såkaldt internationale samfund kan ikke.
Men ratificeringen i 1977 ophævede altså denne nationale suverænitet, og på indfødsretsloven i efteråret 2010 blev 35 palæstinensere derfor gjort til danske statsborgere, selv om de ikke opfyldte de betingelser, som Folketingets flertal har vedtaget i den gældende aftale om indfødsret. Et klart grundlovsbrud, som førte til, at jeg stillede forslag til Folketinget om at opsige FN-konventionen om begrænsning af statsløshed. Det afficerede dog ikke Folketinget mere, end at et stort flertal nedstemte mit beslutningsforslag 1. juni.
Fromme forskere
Når Folketingets flertal skal have opbakning til sin foragt for Grundloven, er Institut for Menneskerettigheder altid til rede. Seniorforsker Eva Ersbøll anfører ligefrem, at der ikke er tale om grundlovsbrud (16. juni). Hun forsøger at fremlægge belæg for, at Grundlovens paragraf 44 ikke er noget, vi behøver at tage alvorligt.
Men retten er altid bestemt af loven. Og den lov, som her sætter retssikkerheden, er altså den grundlov, der meget klart og meget bevidst gør folkets vilje til lovens indhold og mening.
Karakteristisk nok skriver Ersbøll: »I det hele må man sige, at den nu praktiserede naturalisationsordning ikke er skabt til en tid med stor indvandring og et stort antal ansøgere om indfødsret«.
Med andre ord: 'tiden' sætter Grundloven ud af kraft. Men det kunne jo være, at Grundloven netop har dette indhold for at kunne beskytte Danmark imod en ukontrollabel og ødelæggende indvandring. Det kunne være, at det nationale indhold af Grundloven har mening netop i en overnational tid, der vil ophæve nationen.
Eva Ersbøll slutter sin fromme kronik med ønsket om, at der vil ske ændringer, så »der vil blive tale om afgørelser omgærdet af almindelige retssikkerhedsgarantier«. Men det afgørende i hele sagen om indfødsret er jo, at retssikkerheden bestemmes af loven, og den bestemmende lov er den danske Grundlov. Der er en paragraf, som meget bevidst modsiger og ophæver alle fromme og hovedløse ideologer i Institut for Menneskerettigheder.
Var det ikke på tide, at disse fromme mennesker begyndte at forstå det?

