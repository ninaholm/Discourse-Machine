Forsørgerbyrden er ikke så skræmmende
Regeringens tal for forsørgerbyrdens udvikling er misvisende


 Statsministeren har igen sat efterlønnen øverst på den politiske dagorden. Gennem en afskaffelse af efterlønnen skulle såvel det kortsigtede statsfinansielle problem som det langsigtede problem med forøget forsørgerbyrde angiveligt kunne løses.
Antagelser om, hvordan forsørgerbyrden vil se ud, er hentet hos regeringens egne kommissioner, dvs. fra henholdsvis Velfærds- og Arbejdsmarkedskommissioner. Begge ser afskaffelse af efterlønnen som en »nødvendighed« for at redde velfærdssamfundet. Det hviler på fremskrivninger frem til 2040 for den demografiske udvikling og forventninger til udviklingen af personer, der modtager efterløn. Som vi vil vise nedenfor, er kommissions forudsætninger om befolkningens fremtidige størrelse meget diskutable.
Således henviser Velfærdskommissionen f.eks. til, »at den samlede befolkning reduceres gradvist fra 2010 og frem. … I år 2040 er befolkningen reduceret til omkring 5 mio.«. Befolkningstallet forventes således at falde, samtidig med at der vil ske store forskydninger i alderssammensætningen, så den del af befolkningen, der er i den arbejdsduelige alder, formindskes. Det udtrykkes ved, at den demografiske forsørgerbrøk (antallet af børn og unge samt ældre i forhold til antallet af personer i alderen 15-64 år), vil forøges dramatisk fra 2002 til 2040.
Det er ikke et helt retvisende billede af udviklingen. Hvis man i stedet for kommissionens befolkningsprognose bruger Danmarks Statistiks befolkningsfremskrivning, vil befolkningstallet frem til 2040 ikke falde til 5 1/4 million personer, men derimod stige til godt 5,9 millioner indbyggere i Danmark. Altså en forskel på 700.000 personer.
Endvidere betyder den politiske aftale om ændringen af pensionsalderen fra 2006, at pensionsalderen i 2040 kan forventes at være på over 70 år. Fremtidens forsørgerbrøk skal derfor ikke beregnes ud fra personer mellem 15 og 64 år, men derimod for personer mellem 15 og 69 år. I 2040 vil arbejdsstyrken derfor potentielt være ca. 347.000 personer større, end tilfældet var i 2002. Det medfører samtidig, at forsørgerbrøken vil være 56,2. Kun en anelse højere end forsørgerbrøken er i dag.
Et andet mål for byrden for forsørgelse er andelen, der er i beskæftigelse, i forhold til resten af befolkningen. I 2002 udgjorde de beskæftigede 51,8 pct. af den sam lede befolkning. I 2040 ville en beskæftigelses andel på 51,8 pct. betyde, at der i alt skal være 3.090.943 jobs. Hvilket indebærer en stigning i beskæftigelsesfrekvensen på et par procent fra 2010 til 2040.
Det er ikke urealistisk at nå. Hvis man blot forskyder de nuværende beskæftigelsesfrekvenser for de to ældste aldersgrupper og holder øvrige frekvenser uændret, vil det alene medføre en stigning i beskæftigelsesfrekvensen på 0,3 procentpoint i 2040 pga. af den ændrede alderssammensætning.
Dernæst er det sikkert, at arbejdsstyrken vil vokse med stigende efterspørgsel efter arbejdskraft. Således steg arbejdsstyrken med 100.000 personer under opsvinget i 00’erne. Man må for vente, at det kan ske igen. I sig selv vil 100.000 flere forøge arbejdsstyrken med ca. 2,6 pct. En stigning i beskæftigelsesfrekvensen på pænt over 2 pct. er således yderst sandsynlig.
Over en periode på 30 år må det siges at være en ubetydelig ændring i forsørgerbyrden. Og det ser endnu mere positivt ud hvis udviklingen i antallet af efterlønsmodtagere fortsætter med at falde, som det har været tilfældet siden 2004.
Arbejdsmarkedskommissionen anfører, at »Faldet [i antal efterlønsmodtagere] skyldes udelukkende nedsættelsen af folkepensionsalderen fra 67 til 65 år«. Denne påstand er fejlagtig. Siden 1. kvartal 2007, hvor ændringen af folkepensionsalderen var slået igennem, er antallet af efterlønnere faldet fra 143.000 til 124.000 fuldtidspersoner. Faldet skyldes, at stadig færre påbegynder efterløn, og at de påbegynder stadig senere, dvs. at andelen over 62 år er stigende.
Udgiften til efterløn er da også allerede faldet med hele 25 pct. fra 2004 til 2009 (målt i faste priser). I forhold til ’forsørgerbyrden’ betyder det, at den offentlige udgift pr. person i arbejdsstyrken er faldet fra 10.000 kr. til godt 7.000 kr. Derfor er det statsfinansielle dækningsbehov heller ikke så stort, som regeringen påstår.
Det danske samfund er relativ set heldigt stillet med de fleste ældre arbejdstagere på arbejdsmarkedet og med håndterbare fremtidige forsørgerbyrder. Og fremtiden er ikke en ’økonomisk nødvendighed’, men noget vi vælger.
Henning Jørgensen er professor ved CARMA, Aalborg Universitet. Kelvin Baadsgaard er videnskabelig assistent ved CARMA Aalborg Universitet

