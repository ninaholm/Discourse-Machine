Løsningen er rehabilitering

En reform af førtidspensionssystemet bør satse på at udvikle brugernes arbejdsevne, mener FTF og LO.


 Optakten til de politiske forhandlinger om ændring af førtidspensionen er i gang. Målet er, at flere mennesker med nedsat arbejdsevne får en ny chance på arbejdsmarkedet i stedet for at havne på førtidspension.
Det er vi som udgangspunkt enige i. Hvis det overhovedet er muligt at hjælpe mennesker med nedsat arbejdsevne videre, skal mulighederne afprøves inden tilkendelsen af førtidspension - også når det gælder helt unge mennesker, der i dag ender på førtidspension.
Men vi frygter, at regeringen vil forringe vilkårene for personer på førtidspension frem for en satsning på øget forebyggelse.
Hvis vi reelt ønsker at begrænse antallet af mennesker på offentlig forsørgelse, skal der investeres mere tid og penge i at udvikle deres arbejdsevne.
LO og FTF går derfor ind for, at der ved en reform af førtidspensionssystemet indføres et individuelt tilrettelagt rehabiliteringsforløb, og at alle gode kræfter skal sættes ind på at opnå den højest mulige forbedring af funktions- og arbejdsevnen. Med den rette hjælp og koordinering vil mange givetvis kunne blive selvforsørgende efter et sygdomsforløb.
Spil på mange strenge
Rehabilitering skal omfatte et tidsafgrænset, målrettet og meningsfyldt forløb med både behandling og en fysisk, psykisk og social indsats, der retter sig mod at deltage i uddannelse, samfundsliv og arbejdsliv.
Arbejdet med at afklare, hvordan den enkeltes arbejdsevne kan udvikles skal ske i et tværfagligt og koordineret forløb, hvor læge- og sundhedsfaglig ekspertise og de kommunale sagsbehandlere i et samarbejde udvikler en individuel rehabiliteringsplan. En plan, som den syge selv har været inddraget i og er indforstået med at gennemføre.
Når man skal vurdere en persons potentielle arbejdsevne, er det også vigtigt, at virksomhederne viser deres sociale ansvar ved at stille sig til rådighed for, at den enkelte kan prøve forskellige arbejdsopgaver. Arbejdsevnen kan aldrig være en statisk størrelse, der ikke flytter sig. Den afhænger helt afgjort af mange faktorer, f.eks. om den enkelte oplever trivsel, gensidig respekt og et sundhedsfremmende arbejdsmiljø generelt.
LO og FTF opfordrer derfor til, at forligspartierne opnår enighed om at indføre et evidensbaseret udviklings- og rehabiliteringsforløb og samtidig sikre en tidlig og hurtig adgang til den rette behandling, herunder især psykiatrisk afklaring og behandling. I dag er der alt for lang ventetid.
De politiske partier fortsætter nu deres overvejelser om en reform. Vi vil følge dem nøje og giver gerne input, for at sikre, at syge og handicappede ikke fremover efterlades i et økonomisk og behandlingsmæssigt ingenmandsland.

