Indvandringskritiske blogs leverer skyts til samfundsdebatten
Blogs som Uriasposten og Snaphanen, der er stærkt kritiske over for indvandring, er ikke forbeholdt mennesker med ekstreme holdninger som Anders Behring Breivik. Også folketingspolitikere og mainstreammedier benytter sig flittigt af de kontroversielle blogs


 Efter Anders Behring Breiviks massemord i Norge er indvandringskritiske danske blogs blevet anklaget for at anspore til had mod muslimer og det etablerede samfund. Men blogs som Uriasposten og Snaphanen er ikke isolerede medier, som kun taler til mennesker med ekstreme holdninger på den yderste højrefløj. Tværtimod sætter de et markant aftryk på den brede danske samfundsdebat.
Både mainstreammedier og folketingspolitikere henter oplysninger og inspiration på de indvandringskritiske blogs, og det skyldes ifølge professor i medievidenskab og leder af Center for Internetforskning ved Aarhus Universitet Niels Ole Finnemann flere faktorer.
»Yderfløjene vil altid spidsformulere nogle pointer og kan derfor få en vis betydning. Men særligt bloggerne på den yderste højrefløj har været dygtige til at bruge internettet. Samtidig er der ingen tvivl om, at de taler til en vis fremmedfrygt i befolkningen, og derfor er det naturligt, at de i høj grad kan komme igennem med deres budskab,« siger Niels Ole Finnemann, der blandt andet peger på, at mange af højrefløjsbloggerne linker til hinanden og på den måde sørger for at få en god placering ved Google-søgninger.
Hvad mener ministeren?
På Folketingets hjemmeside kan man finde flere eksempler på, at politikere har læst med på de indvandringskritiske blogs og brugt dem i en politisk sammenhæng.
I maj kunne Snaphanen fortælle, at et medlem af Islamisk Trossamfund havde udsendt en sms-invitation til et foredrag, hvor der blandt andet stod: »Med daglige drab og ydmygelse af muslimer virker en islamisk stat som den eneste løsning.« Det fik Venstres Karen Jespersen til at stille et spørgsmål til justitsminister Lars Barfoed. Hun ville vide, om »de holdninger, der kommer til udtryk i sms'en fra Islamisk Trossamfund,« efter ministerens mening »ligger inden for det, der blev accepteret, da trossamfundet blev godkendt«, og i den skriftlige begrundelse for spørgsmålet henviste hun til Snaphanens historie.
Ifølge Uriaspostens indehaver, historikeren Kim Møller, er der på samme måde »masser af eksempler« på, at mainstreammedierne har brugt hans blogindlæg. Han nævner som et nyligt eksempel et blogindlæg, han skrev i februar om, at Odense Kommune planlagde at stille racercykler gratis til rådighed for unge indvandrerpiger fra Vollsmose, der ikke var vant til at cykle.
»For nyligt lukkede det røde flertal i Odense Kommune fire skoler, men der er tilsyneladende penge nok,« skrev Kim Møller, som havde fundet et notat fra kommunen, der viste, at de unge piger også ville få gratis »cykeltøj og -udstyr« samt træning to gange om ugen. Historien medførte vrede kommentarer fra bloggens læsere, men den forblev ikke en sag, som kun blev omtalt på Uriasposten. Fire dage efter Kim Møller beskrev cykel-projektet i Odense, kunne både B.T. og Berlingske Tidende genfortælle historien. Uden at nævne Uriasposten citerede aviserne fra det kommunale notat, som var blevet lagt frem på bloggen, og dén historie førte til en større politisk debat om projektet i Odense.
Lenin på Facebook
Forsker i politisk ekstremisme på RUC Chris Holmsted Larsen fik for nylig selv at mærke, hvordan en historie kan sprede sig fra netop Uriasposten.
Efter gruppen Danish Defence League havde lavet hærværk mod en moské i Nakskov, udtalte Chris Holmsted Larsen til TV 2-Øst, at han frygtede nye voldelige aktioner fra gruppen, fordi der ifølge forskeren stadig oftere bliver taget vold i brug på den yderste højrefløj.
Få dage efter bragte Uriasposten indlægget »Chris Holmsted Larsen, venstreekstrem ekstremismeforsker« og viste et foto af hans profilbillede på Facebook, hvor der i nederste højre hjørne var indsat et billede af Lenin med en rød sløjfe på. Et billede, som Chris Holmsted Larsen over for Information forklarer, at han satte på som en spøg over for sine venner i forbindelse med sin forskning i dansk kommunisme.
Næste dag tog projektleder ved den borgerlig-liberale tænketank Cepos Henrik Gade Jensen sagen op på sin blog på Jyllands-Postens hjemmeside. Under overskriften »Lenin lever« beskrev han et opslag, som Chris Holmsted Larsen havde skrevet i koldkrigsleksikonet Den kolde krig og Danmark, og nu var RUC-forskeren ligefrem blevet til erklæret leninist:
»Opslaget er skrevet af en ung historiker fra RUC, Chris Holmsted Larsen, der på Facebook præsenterer sig som leninist, altså tilhænger af den sovjetiske revolutionære Lenin. Og så føler jeg mig til grin. For det er jo ikke så underligt, at gamle kommunister beskrives i rosenrøde vendinger, når forfatteren gør et idol ud af Lenin. Så når Gads Forlag vil informere om danske kommunister under Den Kolde Krig, sker det altså af en erklæret leninist.«
'En fødekæde'
Kort efter dukkede sagen op igen. Efter Anders Behring Breiviks massemord i Norge udtalte Chris Holmsted Larsen sig til flere medier om sagen. Til Information sagde han, at de synspunkter, der kommer til udtryk på islamkritiske blogs som Uriasposten, ser ud til at have bidraget til at radikalisere Anders Behring Breivik, der blandt de hundreder af referencer i sit meget omtalte manifest netop henviser til Uriasposten.
Dén udtalelse fik Berlingskes faste debattør Edith Thingstrup til at lange ud efter Chris Holmsted Larsen i onsdagens udgave af avisen. Under overskriften »En lidt for vidende ekspert« skrev hun i klummen Groft sagt om hans profilbillede på Facebook med Lenin i det ene hjørne, dog uden at nævne Uriasposten, som altså oprindeligt havde lavet historien, og som Chris Holmsted Larsen havde udtalt sig kritisk om i Information: »Det kan kun fortolkes som en hyldest til en mand, der har flere terrordrab på samvittigheden end de fleste politiske galninge. Måske skulle journalisterne på Information tjekke deres eksperter en smule bedre en anden gang. Det kan være, de i virkeligheden ved lidt for meget om det, de udtaler sig om.«
Selv mener Chris Holmsted Larsen, sagen er typisk for debatkulturen blandt bloggerne på den yderste højrefløj:
»Selv om jeg har forsket i kommunisme, er jeg altså ikke kommunist. Men det er typisk, at de her mennesker går efter manden frem for at forholde sig til budskabet, og desværre ser det ud til, at der er en fødekæde, så de ekstreme udsagn ender i anerkendte medier og på den måde bliver legitimeret.«
Hitler på Facebook
Ifølge Kim Møller fra Uriasposten er det væsentligt at vide, at en forsker som Chris Holmsted Larsen »tydeligvis er stærkt venstreorienteret«, og det er efter hans mening positivt, at historien om profilbilledet på Facebook finder vej til etablerede medier:
»Forskere skriver ud fra et udgangspunkt, og det, mener jeg, er vigtigt at få frem, når de udtaler sig som eksperter. Hvis jeg havde sat et billede af Hitler på Facebook, ville han have kaldt mig nazist, uanset at jeg er historiker og har læst en del om nazisme.«
Kim Møller mener, der stadig er en vis berøringsangst over for indvandringskritiske stemmer på højrefløjen. Det kommer blandt andet til udtryk ved, at medierne sjældent refererer eksplicit til hans og andre højreorienterede blogs, når de låner fra dem. Men det er ifølge Kim Møller positivt ved den danske debat i forhold til eksempelvis den svenske, at en blog som Uriasposten »ikke er fuldstændig stigmatiseret og isoleret«.
»Det er der noget demokratisk sundt i«, siger han og fremhæver, at også »den yderste venstrefløj« har held til at præge medierne. Som et eksempel nævner han, at Aarhus Stiftstidende i 2009 blev kritiseret af Pressenævnet for at have bragt et foto af tre heilende højreradikale taget af researchkollektivet Redox, som har gjort det til sin opgave at overvåge den ekstreme højrefløj. Et foto, som var taget og blev bragt uden tilladelse af personerne på billedet.
Kilde til inspiration
Mikael Jalving, der blogger for Jyllands-Posten, finder det positivt, at de indvandringskritiske bloggere ikke bliver marginaliseret.
»Jeg bruger ikke mindst Uriasposten, men også Snaphanen en del til at indsamle information og udvikle standpunkter, og jeg søger meget gerne de mest rabiate, for det giver noget at skrive om. Det er på sådanne sider, man finder kontrahistorier, oplevelser og henvisninger til begivenheder, der ikke beskrives i mainstreammedier. Det kan være voldsepisoder, der ellers får lov til at passere, demonstrationer og marcher, iagttagelser foretaget af randeksistenser. Man finder andre rapporter og optællinger med et politisk eller kulturelt sigte,« siger han.
Ifølge Mikael Jalving opstår der en »fødekæde«, hvor journalister, bloggere og kommentatorer bringer de væsentlige historier videre: »Det giver kulhydrater til debatten. Blogosfæren spreder randeksistenserne, hvor massemediet er begrænset af, at de altid skal kunne dækker sig ind under, at historierne skal repræsentere strømninger og skal kunne dokumenteres.«
'Har kolossal effekt'
Også politikere i Dansk Folkeparti har ved flere lejligheder refereret til Uriasposten, Snaphanen og Trykkefrihedsselskabets hjemmeside Sappho. Folketingsmedlem Jesper Langballe (DF) mener, det snarere er mainstreammedierne, der er ekstreme i deres ensretning:
»På de her sites har man is i maven og falder ikke for, at noget enten er så forkætret eller det modsatte, at man som hele pressen i lemmingeflok løber i den ene eller i den anden retning. På dagbladene og æterbårne medier er uvidenheden om f.eks. islam enorm. Sappho leverer derimod en nuanceret og balanceret analyse, herunder ikke mindst en lødig ordentlig islamkritik.« Niels Ole Finnemann fra Aarhus Universitet understreger, at indvandringen optager den danske befolkning. Derfor mener han, de stærkt indvandringskritiske blogs »stiller nogle legitime spørgsmål, selv om man må være uenig i deres svar«, og han påpeger, at »debattører på venstrefløjen frit ville kunne lave lignende blogs«.
Rune Engelbreth, der blogger for Politiken, er blandt de venstreorienterede, der netop forsøger at gøre sig gældende på internettet:
»Der er ingen pendant på venstrefløjen til eksempelvis Uriasposten. Hvad man end synes om den, så gør den et kæmpestort selektionsarbejde og gør, at man som antimuslimsk debattør, politikker eller bare indvandrerfjendsk privatperson får leveret dagens nyheder gennemtygget og med pointerne serveret. Det er ikke altid lige elegant eller særligt præcist, men det er en meget bred vifte af stof om de samme emner, og det har da en kolossal effekt,« siger Rune Engelbreth, der ikke finder det retfærdigt at give en de indvandringskritiske danske blogs et medansvar for Breiviks gerninger: »Det er dele af det højreradikale univers, hvor man dyrker en militær selviscenesættelse og et militant tankeunivers, som Breivik orienterer sig i. Hvor man tegner et billede af en meget, meget nær fremtid, hvor der vil opstå krig mellem muslimer og andre i gaderne,« siger han, »men der er et meget stort spring fra en blog som Uriasposten til den militante selvforståelse og et endnu længere spring til en mand som Breivik, og selv om man kan snakke længe om, at Uriasposten er usaglig, selektiv og ekstremt proportionsforvrængende, så kunne Breivik have fundet disse informationer og holdninger mange steder.«

