Principiel sag på vestjysk jord



 Et drama med den gode, den onde og den grusomme ruller i disse måneder over scenen i en del af Udkantsdanmark. I rollerne ses bl.a. et byråd (Varde), som gerne vil beholde sin lokalbane, nogle regionspolitikere, som finder jernbanedriften gammeldags og alt for udgiftskrævende, et regionalt dagblad, som står last brast med Venstres regionspolitikere og, ikke mindst, nogle aktive borgere, som ikke vil af med deres bane og stilles ringere end de borgere, som i andre dele af landet har adgang til velfungerende lokal skinnetrafik. Og dramaets højdepunkt rykker nærmere: Den 28. juni gør en række politikere i Region Syddanmark sig klar til at svinge kniven over regionens eneste lokale jernbane, den mellem Varde og Nørre Nebel.
Vestbane-udviklingen rummer flere paradokser: Regeringen og folketingets partier vil eksempelvis modvirke stagnation og affolkning i landets periferi. Ja, der dannes ligefrem nye partier på dette kernespørgsmål. Alligevel er nogle regionspolitikere i Region Syddanmark indstillet på at afvikle trafikinfrastruktur i et udkantsområde. Forkæmperne for Vestbanen har derfor ihærdigt prøvet at overbevise stædige regionspolitikere om jernbanens fortrin og konkurrencepotentialer i relation til busser.
Kampen om Vestbanen udstiller samtidig en interessekonflikt mellem dem med bilejerskab og dem uden bil. Det er de etablerede, erhvervsaktive og mobilitetsstærke over for ungdommen, de ældre, de ikke-erhvervsaktive og de økonomisk dårligt stillede. Sidstnævnte grupper bliver tabere, hvis banen lukkes.
Banemodstanderne hager sig uflytteligt fast i busalternativets velsignelser og ser konsekvent bort fra, at busser er i rivende tilbagegang som kollektivt trafikmiddel i Danmark. Faktisk befinder busser sig i en dødsspiral. Der kan være flere grunde til, at busser svigtes af passagererne, f.eks at afgange udtyndes og linjer nedlægges, men den manglende komfort og ujævn kørsel er et klart minus, når de to transportformer skal afvejes. I et moderne tog er det derimod muligt at udnytte rejsetiden til arbejde f.eks via internettet, som indføres i flere og flere tog.
Vi hæfter os i denne forbindelse ved, at det tekniske bilag, som lægges til grund for Vestbane-beslutningen, er mangelfuldt, fejlbehæftet og forudindtaget. Men planlæggere og teknikere har sammenstillet et materiale, der ligger til højrebenet for busivrige regionspolitikere.
Vestbanen og striden om dens overlevelse kan umiddelbart ligne en lokal vestjysk kampplads. Men Vestbane-sagen er vigtig og principiel bl.a. fordi udgangen på den kan få en afsmittende effekt på andre regioners trafikpolitiske dispositioner. Problemet er, at en lukning af banen kan frembringe en dominoeffekt, som kan få skæbnesvangre konsekvenser for andre mindre jernbaner i Jylland og måske resten af landet.
Leif Kajberg, næstformand Rådet for bæredygtig trafik,  og Maiken Roldsgaard, HHX-elev, initiativtager til Facebook-gruppen Bevaring af Vestbanen og medlem af arbejdsgruppen for Vestbanens bevaring

