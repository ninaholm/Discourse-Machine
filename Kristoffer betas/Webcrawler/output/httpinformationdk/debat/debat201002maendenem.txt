Mændene må tilbage i skolen
Drengene klarer sig dårligere i skolen end piger. Men hvis mændene igen påtog sig deres halvdel af ansvaret for den samfundsopgave, det er at opdrage og uddanne børn, ville drengene også klare sig bedre
Fraværet af voksne mænd er stærkt medvirkende årsag til at mange drenge og unge mænd har svært ved at klare sig i uddannelsessystemet.
 Arkiv


 Drenge klarer sig dårligere i uddannelsessystemet. Et stigende antal får ikke nogen uddannelse, og alle er enige om, at der skal gøres noget. Men i debatten er der desværre en tendens til, at man bare rutinemæssigt giver kvinderne og den såkaldte feminisering af uddannelsessystemet skylden - uden at se på årsager og løsning på problemet.
For det er jo ikke kvinderne, der har erobret noget fra mændene, tværtimod. Det er mændene, der har forladt uddannelsesverdenen og overladt den til kvinderne. Selv er de nu enten kun teoretikere på uddannelsesområdet eller er gået til andre jobs, hvor de kan tjene mere, opnå højere prestige og undgå det krævende arbejde med at opdrage og uddanne moderne børn og unge.
Det er en kæmpe udfordring, som mænd åbenbart ikke gider interessere sig for, og det har nu desværre også fået konsekvenser for drengene i uddannelsessystemet. De har nemlig brug for maskuline forbilleder at spejle sig i, og dem er der for få af i dag.
Det starter allerede i vuggestuen og børnehaven, hvor det næsten udelukkende er kvinder, der opdrager, og i grundskolen er det ikke meget bedre. Overalt mangler mændene. Selv i grundskolens overbygning er der vel efterhånden tre kvindelige lærere for hver mandlig.
Hvor møder børn den maskuline tilgang til uddannelse, udvikling og verden i al almindelighed?
Vi er en masse velmenende kvinder, der bekymrer os meget om drengene og deres uddannelse og gør, hvad vi kan, men hvad gør mændene?
Manglen på lærere skyldes jo faktisk udelukkende, at mænd ikke vil være lærere.
Dertil kommer at mange drenge desværre heller ikke har noget maskulint forbillede derhjemme. Alt for mange drenge og unge mænd har ingen eller kun lidt kontakt med en far.
I mit arbejde som UU-vejleder møder jeg desværre mange af den slags unge, og det er mit indtryk at fraværet af voksne mænd er stærkt medvirkende årsag til at mange drenge og unge mænd har svært ved at klare sig i uddannelsessystemet. De har kun deres mødre, som gør, hvad de kan med få ressourcer, men de kan ikke kompensere for fædrenes fravær, især ikke hvis de kommer fra en stærkt patriarkalsk kultur og mangler netværk.
Det er efter min bedste overbevisning dette fravær af mænd, ude som hjemme, der er den væsentligste årsag til, at mange drenge i dag ikke magter at gennemføre en uddannelse. De mangler det indre kompas, som nære maskuline forbilleder naturligt burde udgøre, og derfor ender næsten hver fjerde med ikke at kunne finde vej.
Fagligt dårligt stillet
Et typisk eksempel fra min hverdag: Jeg kontakter en ung mand på 17, som er droppet ud efter to måneder på gymnasiet. Drengen er den ældste i en søskendeflok, en velbegavet fyr der brændende ønsker at få en god uddannelse. Moderen er alene og på bistandshjælp, ingen ved, hvor faderen er. Hun kan ikke hjælpe med sønnens uddannelse, da hun ikke behersker dansk og har meget lidt skolegang. Drengen har udmærkede karakterer fra sin 10. klasse og er blevet vurderet til at kunne klare en gymnasial uddannelse, men magter det alligevel ikke.
Vi prøver sammen at finde andre uddannelsesmuligheder, der passer til hans ønsker og kompetencer, men det er svært, for han aner ikke, hvad der interesserer ham. Erhvervsuddannelser vil han slet ikke høre tale om, kun gymnasiale uddannelser. Han har oplevet meget lidt, der kunne inspirere og motivere ham til noget andet og har ingen nære mandlige relationer, der kan bruges som rollemodel.
Han er grundlæggende usikker, fordi han helt alene skal prøve at skabe sig en maskulin identitet og en tilværelse i samfundet. Som ældste søn har han allerede længe været familiens overhoved og vil gerne være forbillede for sine søskende og glæde sin mor.
Det kræver mål, styrke og udholdenhed at blive mønsterbryder, og han har tilsyneladende ikke fået en tilstrækkelig bagage med fra grundskolen, trods rimeligt pæne karakterer. Motivationen er stærk, men hjemmet har ikke ressourcerne til at kompensere for den manglende grundskoleuddannelse. Vi ender i hans tilfælde med en foreløbig løsning, et midlertidigt ufaglært arbejde og året efter igen et forsøg på at tage en gymnasial uddannelse.
Den slags unge møder man ofte som vejleder, og mange af dem er fagligt langt dårligere stillet, og det ender måske galt. Nogle af dem bliver frustrerede over mange nederlag, finder mandlige forbilleder og relationer de forkerte steder og kommer i konflikt med loven. Andre mangler livsmod, ryger måske hash og drikker for meget. Fælles for de fleste af disse unge mænd er, at de mangler voksne positive maskuline identifikationsfigurer i deres liv.
Anderledes behov
En anden vigtig grund til at drengene klarer sig dårligere og har sværere ved at blive mønsterbrydere end piger, er indhold og pædagogik i grundskolen. En del af forklaringen er måske den såkaldte feminisering, men man glemmer, at næsten samtlige undervisningsministre og alle toneangivende eksperter fra samtlige uddannelsesinstitutioner altid har været mænd. Det er mænd, der har udviklet den grundskole og det uddannelsessystem, vi har i dag, og som derfor også primært er ansvarlige for problemerne.
Fælles for disse uddannelsesansvarlige er desuden, at de har en opvækst med veluddannede forældre, ofte med lærerbaggrund, der har formået at give deres børn en masse afgørende forudsætninger hjemmefra. På den baggrund har de udviklet en grundskole, der forudsætter medundervisere i hjemmet, hvis børnene skal opnå tilstrækkelig viden og færdigheder til at gennemføre uddannelser. De har ikke vist den nødvendige forståelse for de anderledes behov og forudsætninger hos børn fra familier med en mindre privilegeret baggrund. Derfor er det også sværere at blive mønsterbryder i dag.
De fleste forældre med en socialt svag baggrund er nemlig ikke i stand til at hjælpe deres børn på den måde, og det rammer drenge hårdere end piger, fordi de er mindre selvstændige og har brug for mere støtte. Derfor føler mange af dem sig også svigtet af uddannelsessystemet.
Hvis vi skal have vendt udviklingen for drengenes vedkommende, er det derfor helt afgørende, at flere mænd melder sig på banen i specielt grundskolen. De skal igen være forbilleder for drengene og i højere grad være med til at præge uddannelseskulturen i dagligdagen, så den også imødekommer drenges interesser og behov.
Hvis mændene igen påtog sig deres halvdel af ansvaret for den samfundsopgave det er at opdrage og uddanne børn, ville drengene også klare sig bedre.
Kirsten Aalling er UU-vejleder, cand.mag., tidl. lektor

