Hvad skete der med Mohamed al-Hanashi?
Guantánamo-fangernes talsmand er kommet af dage under mystiske omstændigheder  - 'selvmord', siger USA's militær - men hvorfor vil man ikke lade hans død efterforske af en uafhængig instans?


 Mohammed al-Hanashi var en 31 år gammel yemenitisk statsborger, som i syv år sad interneret i Guantánamo uden sigtelse. I juni, da jeg besøgte Guantánamo sammen med andre journalister, meldte lejrens pressetjeneste lakonisk, at al-Hanashi var fundet død i sin celle  - »tydeligvis selvmord«.
Da min flyafgang hjem blev aflyst fik jeg et lift med et militært transportfly, og her kom jeg tilfældigvis til at sidde ved siden af den militærlæge, som havde foretaget ligsynet. Hvornår kommer der er en undersøgelse af al-Hanashis død, spurgte jeg. »Ligsynet var undersøgelsen,« sagde han.
Militæret havde undersøgt militæret.
Dette 'øjensynlige selvmord' forekom mig ret mistænkeligt. Jeg havde lige været på rundvisning i de celler, og det forekom ærligt talt umuligt at begå selvmord i dem. Deres indre lignede en plastikbøtte indeni, der var ingen skarpe kanter eller kroge og intet linned, man kunne bruge til at hænge sig selv. Kan man hamre hovedet ind i væggen, til man dør, spurgte jeg lægen.
»De tjekker fangerne hvert tredje minut,« sagde han: »Så skal man være hurtig.«
Historien begyndte at lugte endnu værre, jo mere jeg gravede i den. Al-Hanashi, viste det sig, var blevet valgt af de indsatte som deres repræsentant. (Genèvekonventionerne foreskriver en sådan procedure, men formelt anerkender USA ikke disse for 'ulovlige kombattanter'). Som deres udpegede talsmand vidste al-Hanashi præcis, hvilke fanger der hævdede at være blevet torteret og mishandlet og af hvem.
Sultestrejkende
Den 17. januar blev al-Hanashi - ifølge sin medfange Binyam Mohamed (som siden er blevet løsladt)  - hentet for at deltage i et møde med Guantánamos admiral og chefen for flådebasens vagtstyrke. Han vendte aldrig tilbage til sin celle. Han blev i stedet ført til den psykiatriske afdeling, hvor han ifølge en anden fange forblev indtil sin død.
Kan man tage livet af sig selv i en psykiatrisk afdeling? Ifølge Cortney Busch fra Reprieve, en britisk organisation, som repræsenterer  Guantánamo-indsatte, er der både videoovervågning og vagter døgnet rundt.
Dagen efter al-Hanashis død gennemførte en sygeplejerske en ejendommeligt defensiv demonstration for den gruppe journalister, jeg var del af, af hvordan sultestrejkende fastbindes til stole, når de skal »fodres intestinalt« - læs: tvangsfodres. Al-Hanashi, bemærkede lejrens pressemedarbejder, var tidligere sultestrejkende.
En intern undersøgelse
Det er værd at overveje, hvor let man kunne skaffe sig af med en besværlig fange under tvangsfodring ved simpel justering af kalorieniveauet. Er det for lavt, vil fangen sulte ihjel, men også et for højt niveau kan være dødbringende, idet den  tubemetode, der bruges, kan fremkalde opkast, diarré, dehydrering og hjertestop.
Jeg har igennem otte uger stillet sådanne spørgsmål om al-Hanashis død til oberstløjtnant Brook De Walt, ledende pressetalsmand for Guantánamo. Ifølge Yemens ambassade i Washington blev al-Hanashis lig udleveret i midten af august.
Al-Jazeera har rapporteret, at Yemens regering kun videregav den officielle forklaring »dødsårsag ved kvælning«. Da jeg indvendte over for De Walt at selvstrangulering var umuligt, lovede han, at han ville vende tilbage, når undersøgelsen - for nu kom der en politimæssig efterforskning  - var færdig. Jeg har endnu ikke fået svar. Også den yemenitiske regering har rykket for den amerikanske ligsynsrapport.
Iran, Sovjet, USA
At militæret undersøger sine egne fangers død er i strid med Genèvekonventionerne, som foreskriver, at fangers overførsel, sygdom og død, skal registreres uafhængigt af en neutral myndighed såsom Internationalt Røde Kors, og at dødsfald skal efterforskes uafhængigt. Hvis regeringer ikke lader uafhængige instanser efterforske omstændighederne ved sådanne dødsfald, hvad skal så hindre dem i at få fanger i deres varetægt til at 'forsvinde', af hvilke grunde det nu kan være.
Jeg sendte De Walt en kopi af de relevante afsnit af Genèvekonventionerne og spurgte, hvordan det amerikanske militærs behandling af al-Hanashis død kunne siges at leve op til disse. Ja, faktisk sendte jeg materialet to gange. Jeg har stadig ikke fået svar.
Var al-Hanashi en mand med tilbøjelighed for selvmord? Næppe, hvis man skal tro Binyam Mohamed, som til Associated Press, at udtalte, at al-Hanashi tværtimod altid var en positiv person (og må man antage: en naturlig leder), der aldrig ville overveje selvmord. Han havde siddet interneret i syv år uden advokatbistand og tog angiveligt sit eget liv blot to år, før han omsider kunne få en. Denne advokat, Elizabeth Gilson, kendte sikkert til al-Hanashis mentale tilstand, før han døde, men den amerikanske regering vil ikke tillade hende at udtale sig om den.
Hvad skete der med Mohamed al-Hanashi og hvorfor? Det faktum, at ingen kan besvare dette spørgsmål, betyder, at selv i Barack Obamas Amerika - såvel som i Stalins Sovjet og Ahmadinejads Iran - kan mennesker simpelt hen forsvinde uden en retssag.
Verdens lovlydige regeringer og borgere burde ringe og e-maile til De Walt, Pentagon og De Hvide Hus og kræve et svar. En ung mand, der sad inde med en betydelig mængde kompromitterende viden, er død under mystiske omstændigheder i et amerikansk fængsel. Alle kendsgerningerne i hans sag må omgående underkastes en uafhængig efterforskning.
© Project Syndicate og Information
Oversat af Niels Ivar Larsen

