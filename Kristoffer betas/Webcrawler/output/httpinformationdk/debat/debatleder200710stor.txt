Storbytosserne



 DET VAR en fejl. Jo, det måtte erhvervslederen, der pludselig blev folketingskandidat, erkende. Han var blevet snydt. 
Lars Kolind forklarede, at han var blevet ringet op på sin mobiltelefon og var blevet spurgt på en meget snedig måde af en journalist. Så han var kommet til at erklære sig uenig med det parti, som dagen inden havde opstillet ham til folketingsvalget 2007; Ny Alliance. Fredag aften på TV2 undskyldte Lars Kolind sig med, at han var ny som politiker. Den slags sker for debutanter. Men søndag var erhvervslederen allerede blevet rutineret. Til Berlingske Tidende erklærede Kolind, at han anså sig selv for en bedre statsminister end Anders Fogh Rasmussen. Fogh ville være en udmærket nummer to - efter Kolind. Men nu havde han opnået så meget erfaring, at han efter at have sagt det sagde, at det kunne han aldrig finde på at sige: "Jeg tror, jeg ville være strålende til at være statsminister. Det kunne jeg selvfølgelig ikke finde på at sige."
Kolind mente i øvrigt, at han personligt har en enorm troværdighed som politiker:
"Jeg er mere dristig og mere modig, og jeg har en stor troværdighed. Alle ved, at det ikke er af økonomiske grunde, at jeg vil vælges."
Underforstået; mange af de andre tarvelige kandidater kunne ikke få et ordentligt job i erhvervslivet. De hænger på politik, som jo ret beset er en ansættelse i den offentlige sektor. 
Og den politiske hverdag, hvor man taler med andre politikere til møder med termokandekaffe, forhandler petitesser, studerer erhvervsredegørelser og forholder sig til spørgsmål om tilskud til tandpleje og 'matchgruppe fem' kan jo nemt blive kedelig for Danmarks mest oplagte statsminister, Kolind, så han er stadig lidt i tvivl:
"Hvis jeg synes, det er håbløst, er der forhåbentligt en suppleant, der kan tage over."
Hvis han alligevel ikke gider spilde fire år af sit liv, skrider Lars Kolind. Så må der være en, der ikke har andet at lave, som kan tage over. 
NY ALLIANCE præsenterer også andre underholdende debutanter. Fra IBM kommer Malou Aamund, som havde svære overvejelser, inden hun valgte at beære dansk politik med sit kandidatur. Det krævede fintælling på de private finanser at afgøre, om hun kunne overleve for de latterlige 600.000 kroner, man får som menigt medlem af Folketinget. Men hun valgte at ofre privatøkonomien for landets fremtid. Og der er ifølge Aamund nok at tage fat på, for højrefløjen er moralsk anløben, den "mangler anstændighed og menneskelighed", og venstrefløjen er en slatten trygshedsnarkoman, som er for slap til forandringer. Til gengæld fik Aamund en positiv overraskelse, da hun lørdag talte med hr og fru Hakkebøf på Torvet i Hillerød. De var ikke så ligeglade, som hun havde troet:
"Det var faktisk en meget stor oplevelse, og jeg glæder mig allerede til det næste møde med vælgerne. Mange mennesker var rigtig nysgerrige, og det, jeg troede ville være to minutters løs snak, endte i lange diskussioner."
Det var godt for Danmark og Ny Alliance, at Aamund havde det rart med middelklassen. For så behøver hun ikke en suppleant - lige forløbig altså. For der kan jo blive lidt for meget Jesper Langballe, Line Barfod, Ole Sohn og Irene Simonsen til, at det bliver ved med at være sjovt. Det kan i det lange løb komme til at minde om en firmaudflugt til bowlingbanen. 
En tredie politisk debutant i Ny Alliance, Jørgen Poulsen, afslørede på sin første dag som politiker, at han principielt er tilhænger af en "streng, men retfærdig udlændingepolitik", når bare det ikke gælder i praksis. Så blev han banket på plads af lederen Khader, som ingen rigtig kan huske fra noget politisk arbejde, men som nu fremstår som en erfaren politisk leder for gruppen af debutanter i dansk politik. 
DET MORSOMME ved valget 2007 er, at de politiske tosser ikke taler med landlig dialektik. Tosserne er ikke fodermestre fra Bornholm, men erhvervsledere og humanitære spidser fra urbane miljøer. Landsbytosserne er blevet til storbytosser. Både da Fremskridtspartiet væltede ind i Folketinget ved jordskredsvalget i 1973, og da Dansk Folkeparti satte dagsorden i 2001, blev de nye og anderledes kandidater mødt med urban skepsis: Kunne disse tosser virkelig være ansvarlige? Det kunne de ikke i Fremskridtspartiet, men det kan Dansk Folkeparti. 
Den samme skepsis møder ikke kandidaterne fra Ny Alliance. De møder en almindelig forestilling om, at "erhvervslivet" er sandhedens sted; ledere som Asger Aamund og Jørgen Mads Clausen interviewes om, hvad man "i virkeligheden burde gøre", og DR2 laver beundrende portrætter af disse personligheder under den fascinerede titel 'Magtens mennesker'. Denne gang kommer tosserne ikke fra underklassen, men fra overklassen. De siger ikke noget, man ikke har hørt før. Det er begejstringsindustriens sandheder, som ikke rigtig har gjort sig gældende som konsensus i politik, der nu melder sig som brud på den skrøbelige borgerlige konsensus. Det betyder, at de bliver taget alvorligt og kan ende som ministre. Hvis de altså gider. 

