Den totalitære fristelse
Vi er i en brydningstid, hvor vores måde at tænke og styre samfundet på fremover i stigende grad vil blive udfordret af nye ideer. Finanskrisen er det første varsel, men selv når denne krise en dag er overvundet, vil vi stadig kæmpe med voksende økologiske problemer og ressourceknaphed. Selve demokratiet kan derfor være truet


I årene efter Anden Verdenskrig kunne man på øer i Stillehavet opleve et løjerligt fænomen: Stammer, som under krigen havde været i nærkontakt med vestlige eller japanske militærstyrker byggede landingsbaner, kontroltårne, lavede 'uniformer' og udførte forskellige ritualer såsom 'militær eksercits' i håb om at tiltrække sig deres guders opmærksomhed. Under krigen havde de oplevet, at de fremmede militærstyrker med deres 'ritualer' kunne få fly til at lande eller nedkaste faldskærme med varer.Eftersom det stod klart, at disse mennesker var dødelige måtte de alligevel være i en særlig forbindelse med guderne og ved at imitere deres handlinger håbede stammerne igen at få adgang til gaverne fra guderne. Det skete naturligvis aldrig og i dag er den såkaldte cargo cult næsten uddød i Stillehavet.Brug og smid vækDet interessante er, hvad der vil ske i vores del af verden, når den nuværende religion i form af økonomisk vækst og 'brug og smid væk' endegyldig vil bryde sammen.Hvordan vil folk reagere i den situation? Vil vi opleve folk afholde bønnemøder ved benzinstationer eller foretage rituelle ofringer ved de tomme Bilka'er eller Walmart's?Den nuværende finanskrise er et resultat af denne religion, men selv hvis væksten var sket under mere kontrollerede vilkår, og bonussystemet til alverdens bankfolk havde været mere mådeholdet, var hele denne måde at skabe velstand på lige så holdbart som den kommunistiske planøkonomi i Østblokken i sin tid var. Som olieprisstigningerne før det finansielle sammenbrud indikerede, var den 'nemme' olie ved at være borte og tilbage var kun den 'svære' olie, som ville koste mere og mere at udvinde og som typisk lå i besværlige områder som Arktis.Ifølge det Internationale Energiagentur vil olieforbruget vokse med 45 procent frem til 2030, og det vil skabe alvorlige forsyningsproblemer, såfremt der ikke bliver investeret massivt i at udvide mere olie.1914-skæringspunktReelt er vi derfor tilbage til et skæringspunkt, hvor vi ikke har været siden 1914. Før 1914 var de europæiske magter stadig grundlæggende styret af gamle dynastier, som havde deres rødder helt tilbage til middelalderen. Demokratiet var stadig en relativ ny og usikker ide.Under overfladen boblede nye ideer frem som eksempelvis nationalisme, racisme, kommunisme og anarkisme, men de var ikke nogen afgørende trussel mod det bestående samfund. Der skulle en ødelæggende verdenskrig til for at smadre det bestående og bane vejen for, at disse ideer frit kunne gro frem til overfladen.Resultatet blev skabelsen af det kommunistiske Sovjetunionen, det fascistiske Italien og Det Tredje Rige i Tyskland. Hver især udgjorde de en dødelig trussel mod den demokratiske ide. Ikke mindst fordi mange af de senere så lovpriste demokratiske ledere i begyndelsen selv syntes at have en ringe tro på demokratiets effektivitet.Da Franklin D. Roosevelt blev valgt til amerikansk præsident i 1933 blev han sammenlignet og sammenlignede sig selv med den italienske diktator Benito Mussolini, som han betegnede som 'beundringsværdig'.Økologisk bevidsthedVi er i dag - efter finanskrakket i 2008 - tæt på et punkt svarende til 1914. Kun verdenskrigen mangler, men måske kan 'krigen mod terror' udgøre en passende substitut. Pointen er, at selv hvis krisen måske er overstået i 2010, og vi igen går fremad, vil vi påny løbe ind i alle de problemer, som var før krakket: Voksende knaphed på ressourcer og voksende økologiske problemer.Mens det 19. og 20. århundred blev defineret af industrialiseringen vil det 21. århundred blive defineret af håndteringen af industrialiseringens problemer og den massive forurening det har medført. Så akkurat som det 19. og 20. århundred i høj grad blev kendetegnet af en fremvoksende arbejderbevægelse, vil det 21. århundred blive karakteriseret ved en voksende økologisk bevidsthed.Hurtige løsningerMen netop her er der en fare: Netop fordi demokratiet er blevet så tæt kædet sammen med de frie markedskræfter, og fordi folk i årtier er blevet forvænt med stadig større økonomisk vækst for hvert år, er der en risiko for, at demokratiet ikke kan levere varen, når det gælder hurtige løsninger på verdens problemer.Dette kan igen bane vejen for ønsket om totalitære løsninger, som hurtig og effektivt kan løse problemer som forurening, overbefolkning og rovdrift på naturressourcerne. Mennesker kan ikke forurene eller fælde regnskoven, hvis de alle er døde.Det kan virke som en overdreven frygt, indtil det erindres, at vi jo har været der før. Men denne gang handler det ikke om at sikre den ariske races herredømme eller arbejdernes paradis på denne planet, men om selve menneskehedens fremtid på en belastet planet. Og hvor meget kan det enkelte individ forvente at fylde i den ligning?Robert Petersen er ph.d.-studerende og historiker på RUC
