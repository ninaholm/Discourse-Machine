Handlede kvinder tages som gidsler



 
	Karen Melchior gentog i Information den 21. oktober skrønen om, at Danmark vil »stå uden for det fælleseuropæiske politisamarbejde«, når en ny forordning om EU’s politisamarbejde Europol snart realiseres. Som så ofte forties det, at forordningen gør Europol til et overstatsligt organ. Mellemstatsligt samarbejde har retsundtagelsen aldrig forhindret os i, og hvis EU i øvrigt er ved deres fulde fem, så forbliver det sådan.

	Det er ulykkeligt, at EU gør politiarbejde overnationalt. For nu at tage den afskyelige kvindehandel, så kommer mange handlede fra ikke-EU-lande, der selvsagt står uden for EU’s overstatslige ’samarbejde‘. Vil EU så ikke samarbejde med dem?

	Af samme grund holder det ikke, når Karen Melchior og andre kritiserer retsundtagelsens mulighed for mellemstatslige ’parallelaftaler’ på de dele af overstatslige EU-love, som skiftende danske regeringer måtte synes om. Hvis aftalerne er så dyre og besværlige, som Karen Melchior påstår, og hvis EU ikke vil smidiggøre sine procedurer, da er det EU, der er skurken, ikke retsundtagelsen. Og hvis en EU-fostret idé finder international sympati, så vil EU tage traffickingofre og andre undertrykte fra ethvert land uden for EU som gidsler, for det land »kan EU ikke samarbejde med, da det end ikke er med i EU«. Sådan må logikken jo følge.

	Styrk det eksisterende

	EU-landenes politi bør i stedet rette datasystemer med videre ind på en styrkelse af det samarbejde, der allerede findes i FN, Europarådet og det globale politisamarbejde Interpol.

	Retsundtagelsen gør, at borgerne har muligheden for at stille de folkevalgte til ansvar i retspolitikken såsom terrorlove, overvågning og strafferammer, og borgerne kan gennem deres valg af politikere frit ændre, skrotte og vedtage love inden for rammerne af FN-konventioner og deslige. Det er demokrati.

	Folkebevægelsen mod EU foreslår for øvrigt en samarbejdsmodel som den, Schweiz har.

Magnus Falko, medlem af Folkebevægelsen mod EU og Rina Ronja Kari, talsperson for Folkebevægelsen mod EU

