Hvem sagde lighed?



 Fra regeringskontorerne siver der i disse dage brokker af det udspil til en skattereform, regeringen efter pinse i sin helhed præsenterer.
Sikkert og vist skulle det være, at en helt nødvendigt regulering af skat på boliger er på vej.
Det er på høje tid. Regeringen sagde engang, at den ville arbejde for at øge ligheden i samfundet.
Intet sted kan det ske med større effekt og præcision end på netop boligmarkedet.
Påfaldende er det derfor, at skatteminister Thor Möger Pedersen (SF) ifølge flere medier vil tage ligeså meget fra de boligejere, der har vanskeligst ved at betale terminerne, som den vil tage fra boligejere med færdigbetalte realkreditlån. Uundgåeligt vil det blive konsekvensen, hvis regeringen efter næste valg gennemfører planerne om sænke boligejernes rentefradrag.
Afstanden mellem rig og fattig vil altså øges, hvilket ikke kan undre, når regeringen har i sinde at videreføre og accelerere den borgerlige regerings skattepolitik fra 2009.
Regeringen har med andre ord ikke modet til at fremlægge sin egen politik, selv om muligheden for længst er anvist af de økonomiske vismænd. De har gentagne gange peget på fraværet af mening med, at ejendomsværdiskatten ikke siden 2002 er blevet reguleret. Uha, nej, for det vil tvinge boligejere til at gå fra hus og hjem, lyder automatreaktionen.
Stop engang. Regeringens forslag vil jo netop ramme den helt almindelige boligejer, der står op om morgenen, smører madpakker til ungerne og kører dem i skole, inden de selv trækker i arbejdstøjet.
Det er de mennesker, Thor Möger Pedersen fremhæver, når han skriver kronikker og opstiller idealer for den nye arbejderklasse. Men det er netop disse mennesker, der er mest udsat på boligmarkedet, og mange har endda deres pensionsordning bundet i forventet friværdi.
I vismændenes model beskyttes denne gruppe med et særligt fradrag. Men regeringen foretrækker tilsyneladende at gøre ondt på de danskere, den lovede at gøre godt for. cj

