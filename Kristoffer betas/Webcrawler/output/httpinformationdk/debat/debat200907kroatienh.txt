Kroatien holdes uden for EU

Kroatiens udsigt til at blive medlem af EU er udskudt på ubestemt tid, selv om landet - med præsident Stipe Mesic i spidsen - har både viljen og styrken til at blive et troværdigt medlem af den europæiske union. Arkiv


 »Ingen roser uden torne«  - det gamle ordsprog passer som overskrift på Kroatiens optagelsesforhandlinger med EU.
benchmarkIndtil sommeren sidste år så alting ud til at gå op i en højere enhed for landet ved Adriaterhavet. Kroatien havde netop afleveret den såkaldte  for at synliggøre, at landet havde gjort sit hjemmearbejde, så endnu tre kapitler kunne åbnes i efteråret 2009, og tidsrammen for optagelsesforhandlingerne kunne overholdes.
I det hele taget har Kroatien indtaget en positiv og imødekommende holdning under forhandlingsforløbet, opsat på at få lukket alle kapitler med årets udgang.
Men hvad er det for et land, som kan blive det 28. medlem af EU? Kroatien er i dag i hastig udvikling efter borgerkrigen i begyndelsen af 90'erne. Landet har forsat udviklingen med et vestligt demokrati og deltager aktivt i arbejdet med at styrke det politiske og økonomiske samarbejde i det vestlige Balkan. Kroatien har en udpræget serviceøkonomi, hvor sektorens andel af BNP ligger på cirka 70 procent, og landets medlemskab af WTO og tilpasningen til EU-lovgivning har bidraget væsentlig til at nedbryde de barrierer, som tidligere gjorde samhandel med Kroatien besværlig.
I juni i fjor modtog Kroatien Verdensbankens anerkendelse som den bedste 'reformer' i Europa og det næstbedste land globalt, hvad angår forbedring af forretningsklimaet - en understregning af, at landet har viljen og styrken til at blive et troværdigt medlem af den europæiske union.
Men så kom det irske nej til Lissabon-traktaten, som naturligt nok skabte en vis nervøsitet i Zagreb for den betydning, nej'et ville få for de videre optagelsesforhandlinger. Samtidig trak Slovenien en gammel sag op af skuffen om grænsedragningen mellem de to lande og Sloveniens ret til adgang til Adriaterhavet.
Sagen blev yderligere tilspidset, da Slovenien tog det usædvanlige skridt at nedlægge veto mod videreforhandlinger, før grænsespørgsmålet er blevet løst. Så Kroatiens udsigt til at blive medlem er udskudt på ubestemt tid.
Hverken Tjekkiet, der havde formandskabet i årets første seks måneder, eller den allesteds nærværende trojka har vist specielt handlekraft for at få løst spørgsmålet. Selv om Kommissæren for udvidelse, finnen Olli Rehn, har forsøgt at fremsætte forskellige kompromisser for få striden løst, er det hele endt i ingenting.
Sverige, som netop har overtaget EU-formandskabet, har meddelt, at man ikke har tænkt sig at foretage sig noget i sagen, for ærlig talt fylder finanskrise, valg af formand, omvalg i Irland og klimatopmøde i København mere end rigeligt på dagsordenen.
Det er desværre et ganske godt billede på EU's mangel på handlekraft, at man tillader, at et bilateralt spørgsmål i den grad kan sætte en stopper for den videre forhandling. Det bliver interessant at se, om navnestriden mellem Grækenland og Makedonien og spørgsmålet om det delte Cypern bliver taklet på samme 'elegante' facon.
Erik Axel Johansson, chefkonsulent i Dansk Erhverv

