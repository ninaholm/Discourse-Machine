Cowboykultur
LEDER


 »Venstrefløjen i Danmark har taget patent på bæredygtighed og økologi, og derfor har mange Venstre-bønder svært ved at sluge ideerne. Det er ikke fordi, de ikke vil være selvstændige, bæredygtige og have dyrevelfærd, men de kan ikke se sig selv i det.«
Sådan lyder en udtalelse fra ph.d. i historie Sissel Bjerrum Fossat i lørdagens avis i en artikel om westernlandbrug i Danmark. Ifølge hende formår westernkulturen at integrere Venstrebøndernes og venstrefløjens verdensanskuelser, fordi den åbner op for, at man både kan være moderne og have etikken i orden på samme tid.
I westernlandbruget trives liberalismen: »Hvis vi har brug for det, så gør vi det. Hvis vi har lyst til det, så gør vi det,« som westernbonde Viggo Mortensen påpegede i lørdagens avis. Samtidig lægger cowboykulturen afstand til den manglende relation mellem bonde og dyr, som præger de fleste konventionelle landbrug.
Westernbønderne ser ikke sig selv som hverken bæredygtige eller økologiske. For dem er de dyreetiske hensyn et udtryk for, at man er dygtig til det, man laver, så man kan optimere udbyttet og kvaliteten.
Omlægning til westernlandbrug er selvfølgelig ikke nogen løsning på de aktuelle problemer i dansk landbrug. Men tanken om, at liberale Venstre-bønder mangler et sprog til at tale om den bæredygtighed, som venstrefløjen har taget patent på, er interessant. I hvert fald hvis man er af den overbevisning, at sprog kan ændre vores tankegang og på sigt vores adfærd.
Når venstrefløjen i dag kaster om sig med idealer om bæredygtighed, naturlighed og økologi, så stejler mange landmænd. Så måske er det på tide, at venstrefløjen og de konventionelle landmænd løsner op for ordgnieriet og hjælper med at skabe et mere gunstigt miljø for debatten om det, de fleste er enige om: Nemlig, at dyrene skal have det så godt som muligt.
Det vil løsne op for landbrugsdebatten og gavne dyrevelfærden.

