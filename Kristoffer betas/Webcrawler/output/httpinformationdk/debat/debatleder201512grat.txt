Gratis er godt
LEDER


Det er dyrt at lukke folk gratis ind. Det er det, de to statslige museer Statens Museum for Kunst (SMK) og Nationalmuseet gør opmærksom på ved at ønske entrébetaling genindført som konsekvens af regeringens generelle grønthøsterbesparelser. Det virker enkelt, men det er en dårlig løsning på et kompliceret problem.Det var en mærkesag i 2006 for den daværende kulturminister, Brian Mikkelsen (K), at sikre gratis adgang til museerne for dermed at gøre dem mere tilgængelige for den brede befolkning. En nobel ambition. Effekten var da også øjeblikkelig. SMK oplevede allerede det første år en stigning i besøgstallet på 63 pct.Men med til den fortælling hører selvfølgelig, at tallet ikke er steget siden. Det har ligget stabilt på lige under 400.000 besøgende årligt &ndash; ser man på sammenlignelige museer med entrébetaling så bliver det tydeligt, at gratis adgang ikke er nok i forhold til at gøre museet relevant for flere. På ARoS og Louisiana har de for vane at slå besøgsrekorder hvert år, og begge præsterer museer at hive op mod 200.000 eller flere ind end SMK.SMK&rsquo;s stadig forholdsvis nye direktør har det som erklæret mål at gøre museet mere tilgængeligt, og det er centralt, hvis man mener det alvorligt, at man gerne ser en bredere del af den danske befolkning på museet. Barrieren er åbenlyst mindre, hvis der er fri entré, men de fleste vil alligevel gerne føle sig inviteret først. De kommer ikke af sig selv.SMK&rsquo;s og Nationalmuseets problem er, at vi kræver af de statsejede kulturinstitutioner, at de både skal tiltale eliten og være folkelige på én og samme tid. Men det er en relevant overvejelse om statens museer nødvendigvis skal besøges af alle, fordi den betales af alle. De kulturbærende institutioner har en vigtig funktion i forhold til at bevare, udvikle og udfordre kulturen via bl.a. kunsten. Det er grundforskning i menneskets og samfundets tilstand, og det behøver man ikke nødvendigvis at besøge statsinstitutionen for at drage fordel af.Men det er ikke et argument for at genindføre entrébetaling. Det er et argument for at gøre en dyr gratis billet pengene værd, så der er større chance for, at folket med tiden vil komme. Det er det, der ikke længere er råd til med regeringens besparelser. Regeringen har selv gjort den dyre billet til en dårlig investering. Skulle de ikke forestille at være købmænd?
