FIFA’s grimme bagside
LEDER


 
	På mandag afslutter en særlig juridisk enhed under det internationale fodboldforbund FIFA undersøgelsen af eventuel korruption ved tildelingen af VM-slutrunden i 2022 til Qatar, nr. 100 på FIFA’s rangliste.

	Den endelige rapport til FIFA’s juridiske komité ventes i slutningen af juli, men i sidste uge kom Sunday Times den i forkøbet med offentliggørelse af lækkede FIFA-dokumenter, der dokumenterer, at sheikerne i Doha ’smurte’ afrikanske og caraibiske medlemmer af FIFA’s eksekutiv-komité med ca. 30 millioner kroner for at sikre sig slutrunden. En absurd beslutning, da emiratets dagtemperaturer i juni-juli på 50 grader vil være livsfarlige for selv magelige motionister.

	Og tillige komisk, hvis der var noget at grine ad, men Qatar har bare fulgt vante, men uskrevne, procedurer i det forbund, den 78-årige schweizer Sepp Blatter har styret med hård hånd siden 1998.

	Og Blatter er aldrig blevet testet positiv for korruption, selv om han som generalsekretær var den vanærede brasilianer Joao Havelanges højre hånd i 17 år. Og da megaskandalen om sportsfirmaet ISL’s bestikkelse rullede i 90’erne, hvor en kuvert med en million dollar til Havelange passerede hans skrivebord, blev det bortforklaret som ’klodsethed’. Og dog kaldes Blatter ’et politisk geni’ i håndteringen af FIFA-kongresser og fodboldpolitiske modstandere (klinger det sært genkendeligt?). Han søger da også genvalg til en femte periode i 2015.

	Sker det, vil hans ’reform-køreplan’ fra 2011, som han siden stilfærdigt kværkede, forblive en død sild. At han nu kalder vedtagelsen om at tildele Qatar i 2012 ’en fejl’ (selv om en rapport allerede før vedtagelsen advarede mod de sundhedsskadelige risici) tyder på, at Qatar-sagen skal bruges til at omgøre beslutningen.

	Blatter vil sole sig i endnu en ’sejr’, som han selv har orkestreret. Og som viser, at det smukke spil kun er smukt på banen. Det glæder vi os til fra på torsdag.

