Den afrikanske drøm om Europa
At krydse Middelhavet har længe været dybt rodfæstet i ’den afrikanske drøm’. En drøm, der bunder i en utopi om Europa og et udbredt had til det afrikanske kontinent – og det kan ingen skræmmevideo lave om på
’Det er ikke menneskesmuglere, som skaber den afrikanske drøm om Europa. Det gør moderne massemedier, turisme og ulandsbistand, og der er tale om en massiv påvirkning,’ skriver dagens kronikør.


 Lige inden jeg forlod Tanzania for en måned siden, sagde min tanzaniske kollega til mig: »Vi afrikanere tror, at Europa er paradis på jorden, og vi vil gøre alt for at komme dertil.«
Hvad han hentydede til var ikke at krydse Middelhavet i en synkefærdig båd, men bare at kunne aflægge et legalt besøg i Danmark, se med egne øjne, hvordan forholdene er, måske lære et eller andet – og sidst men ikke mindst at kunne fortælle omverdenen i Tanzania, at han havde været i Danmark. Hans status i lokalsamfundet ville stige betydeligt. At have været i Europa er noget man med fordel kan skrive på sit CV i Afrika. Og når en afrikaner vender tilbage fra Europa, kan nogle i hans eller hendes omgangskreds endda finde på at vurdere, om hans eller hendes hudfarve eventuelt er blevet lysere – for lys hudfarve er smukt og eftertragtelsesværdigt for mange afrikanere.
I år forventer man 200.000 bådflygtninge alene i Italien, hvis tendensen fortsætter, og de fleste kommer fra Afrika. I Australien har man et tilsvarende problem med illegale indvandrere. Angiveligt for at imødegå menneskesmuglernes udbredelse af falske forestillinger om livet i Australien, udgav den australske regering derfor videoen: ’Din fremtid er ikke her.’ Dansk Folkeparti mener som bekendt, at australiernes video er et eksempel til efterfølgelse. Men hvad der muligvis virker i Australien, virker ikke nødvendigvis i Europa. I forhold til Afrika er der noget, man overser: De forestillinger, som mange afrikanere har om livet i Europa, er ikke skabt af menneskesmuglere. De er dybt rodfæstede som et resultat af årtiers påvirkning, og de vil næppe blive ændret på grund af en skræmmevideo.
At afrikanere krydser Middelhavet i et desperat forsøg på at undslippe fattigdom, og at Europa bærer sin del af ansvaret for denne fattigdom f.eks. ved at ødelægge små fiskeres livsgrundlag på Afrikas kyster med vores industrifiskeri, kan ikke bortforklares. Men det, som man overser i diskussionen om bådflygtningene, er den afrikanske utopi om Europa og et udbredt had til Afrika blandt mange afrikanere – to sider af samme mønt.
Seneste musik fra Uganda
Kort efter mit besøg i Tanzania deltog jeg i en filmfestival, hvor der blev vist en film fra Uganda. Filmen handlede om et skakspil-projekt i et slumområde. Projektet havde angiveligt medvirket til at løfte fattige ugandere ud af fattigdom og give dem indhold i tilværelsen. Formentlig et ganske udmærket projekt set fra deltagernes synsvinkel. Ved filmens slutning anførte projektets leder, at nogle af deltagerne endda havde opnået at rejse til Europa for at deltage i skakturneringer.
Filmen var tydeligvis rettet mod et afrikansk publikum. At deltagerne i projektet ved hjælp af skakspil, havde opnået at krydse Middelhavet, var den egentlige blåstempling af projektet som et vellykket projekt. Hvis deltagerne i projektet blot havde opnået at rejse til et andet afrikansk land for at deltage i en skakturnering, var det næppe blevet nævnt i filmen.
Afrika er ikke et sted, som afrikanere drømmer om at rejse til, og filminstruktøren selv har med sin lille film om skakspil i Uganda uden tvivl sikret sin karriere, efter at filmen nu har været fremvist for et europæisk publikum.
Hen mod slutningen af festivalen havde man en aften hyret en ugandisk DJ, som for længst havde krydset Middelhavet og bosat sig i ’Utopia’ (læs: Europa). Ifølge programmet skulle han spille den seneste musik fra Uganda,
Som om han ville understrege, at han i hvert fald havde krydset Middelhavet både fysisk og mentalt, spillede han et enkelt stykke afrikansk musik og derefter en masse amerikansk og europæisk popmusik, hvilket ærgrede mig i betragtning af Afrikas fantastisk rige musikkultur.
En Mercedes
At krydse Middelhavet er dybt rodfæstet i ’den afrikanske drøm’. Drømmens skyggeside er som nævnt hadet til Afrika. Det afrikanske psykiske kompleks af mindreværd og selvhad er beskrevet og analyseret af en del afrikanske intellektuelle som f.eks. Ngila Michael Muendane, Chika Onyeani og Chinweiza. Der er primært tale om et storbyfænomen, men pga. den voldsomme urbanisering i Afrika breder fænomenet sig til landet.
Mange afrikanere hader ikke blot afrikansk kultur og natur – de hader sig selv. De hader deres hudfarve og deres fysiognomi. Sort associeres mange steder i Afrika med primitiv, tilbagestående, underlegen, grim, ond, uintelligent, fummelfingret, uærlig og korrupt. Heroverfor associeres hvid hudfarve med orden, retskaffenhed, intelligens, ærlighed, dydighed, kultiverethed og skønhed.
Da jeg var bosat i Kenya forsøgte en kenyaner fra Luo-folket at overbevise mig om, at den eneste måde at bringe orden i Kenya på, var at genindføre kolonialismen. For ham konnoterede white rule orden i sagerne og et system, der fungerer.
Den holdning efterlader de afrikanere, som gerne vil være ’civiliserede’ og kravle op ad den sociale rangstige, med ét valg: at forsøge at distancere sig så meget fra deres blackness som overhovedet muligt. Mange afrikanske kvinder anvender kemikalier for at glatte deres hår ud, eller de fletter langt glat hår ind i deres krusede hår, som derved bliver næsten helt skjult, mens andre anvender kemikalier for at blege deres hud. Kommer man til penge klæder man sig i vid udstrækning i vestligt tøj af de dyreste mærkevarer. En Mercedes er det ultimative tegn på, at man i det mindste mentalt har krydset Middelhavet.
Hvad er baggrunden for dette slet skjulte had? Det er selvfølgelig fattigdom, kolonialisme og slaveri. Ved at klæde sig på en bestemt måde og ved at have en bestemt adfærd signalerer man til omverdenen, at man har løsrevet sig fra alt det, som konnoterer Afrika. Man er rykket op i en klasse, som er tæt på Europa.
Støt kulturen
Hvis man tror, at man kan imødegå denne drøm om Europa, ved at udsende en film som den australske, har man ikke forstået, hvor dybt rodfæstet drømmen er i de afrikanske befolkninger. Det er ikke menneskesmuglere, som skaber den afrikanske drøm om Europa. Det gør moderne massemedier, turisme og ulandsbistand, og der er tale om en massiv påvirkning. I Afrika er der en stor lavtuddannet befolkning, som har et ringe filter over for eksempelvis film og reklamer, der tegner et glansbillede af livet i Vesten.
I stedet for at sætte ind med modpropaganda fra Europas side – som næppe vil have nogen effekt – bør vi støtte afrikanske kulturpersonligheder, som arbejder med at skabe billeder af det Afrika, som også findes: Det vibrerende, musiske, kreative, viljestærke, ukuelige, arbejdsomme Afrika, som finder afrikanske løsninger på afrikanske problemer. Løsninger, som ikke handler om at krydse Middelhavet mentalt eller fysisk.
Alternative billeder af Afrika kan naturligvis ikke stå i stedet for tiltag, som tackler problemets rod – fattigdommen – men det kan måske få de lidt mindre desperate drømmere til at søge løsninger på deres problemer, dér hvor de er. Sådanne drømmere findes, og jeg har gennem årene mødt mange af dem, som har konfronteret mig med spørgsmål om, hvor meget det koster at købe en arbejds- og opholdstilladelse i Danmark, og om jeg eventuelt kunne være behjælpelig.
Ivan Breinholt Leth er konsulent i Tanzania og tidligere konsulent i Kenya, Swaziland og Lesotho

