Man burde stjæle noget mere
Med den omfattende overvågning har vi ikke kun mistet vores anonymitet, men også selve troen på den. Jeg tog på tyvetogt i Aldi for at genvinde den


 
	Jeg er i Aldi i Berlin, og min puls er på 200. Alle kigger på mig. Alle kameraerne. Alle de arbejdsløse og pensionerede tyskere, som handler ind denne varme formiddag. Sådan føler jeg det i hvert fald, da jeg forsigtigt fører gærpakken ned i bunden af min jakkelomme. Jeg prøver at kontrollere min nervøse hånd – jeg skulle jo nødigt nå at presse gæren ud af den lille pakke og opløse det hele i håndsved, før tyveriet er fuldbragt.

	Jeg fortsætter rundt i supermarkedet med gæren i lommen, forsøger at se almindelig ud, forsøger at lægge almindelige ting i min kurv. Men da jeg endelig kommer hen til det lange kassebånd, og en mand kommer og stiller sig bag mig, går jeg i panik. Selvfølgelig bliver jeg opdaget. Selvfølgelig sidder der en mand et sted og følger alle mine bevægelser. Selvfølgelig kommer jeg i fængsel, bliver smidt ud af landet, selv om jeg kun har stjålet for 9 cent. Jeg går ud af køen, lægger alting tilbage, også den lille sølvgrå pakke gær.

	Jeg var nødt til at prøve at stjæle for at cementere min tro på, at jeg stadig kan lave noget, som ingen ser. At der stadig findes en lille lomme, hvor jeg ikke er totalovervåget. At komme ud på den anden side af butiksalarmerne med 42 gram hemmeligt lovbrud i lommen ville være en konkret triumf for anonymiteten, en lille pokal til friheden, til ikke altid at blive opdaget, ikke altid at blive set.

	Troen, der forsvandt

	Det var den nyeste overvågningsskandale, der sendte mig ned for at handle som tyveknægt. Jeg er en lille smule almindelig forarget over, hvad Nets og Se & Hør har kunnet finde ud af sammen, men jeg er langt mere forarget over det chokshow, der igen er sat på plakaten. Et show, hvor de fleste brokker sig højlydt over overvågningens nye eskapader, mens de i virkeligheden ikke er særlig overraskede, men snarere tænker:

	»Ja selvfølgelig har en sådan overvågning fundet sted, vi er jo overvågede, alle sammen, hele tiden, det er nu en gang prisen for det hyperdigitale, hypermoderne liv.«

	Det er dette forstillede chokshow, der forarger mig mest. Og det centrale for den generelle overvågningsdebat er ikke længere afsløringer af ny overvågning (det er so last NSA-year), nu må det til at handle om, hvordan vores personlige forhold til masseovervågning har udviklet sig, og hvordan det tættere og tættere forhold til overvågningen definerer os alle sammen, på ny.

	Overvågningsdebatten må snart være moden til først og fremmest at handle om den største kollektive fortrængning i nyere tid: Fortrængningen af, at vi ikke kun har mistet vores anonymitet (hvilket måske er stærkt overdrevet, fordi mere data også er mere støj), men at vi har mistet troen på den.

	Den andens evige blik

	At miste troen på ens anonymitet er et eksistentielt anliggende. Med anonymitet mener jeg ideen om privatlivet, ideen om hemmeligheden som individuerende form og rum – at der gives et indre, der for det ydre er uigennemtrængeligt. Vi er tilbage ved en filosofisk knude, der går helt tilbage til Sokrates’ idé om det uindfangelige indre. Tilbage til oprør mod Kierkegaards ’etiker’, hvis højeste mål er at være ’reen og ziirlig og saavidt mulig feilfri Udgave af sig selv, læselig for Alle’. For hvad med ’den berettigede Skjulthed’?

	Men uden at inddrage Gud (som i: Gud ser alt) og hver (filosofiske) mand (og kvinde) kan spørgsmålet stilles så kontant: Er der liv, vi ikke lever, når vi ikke tror os alene? Indskrænker den manglende tro på det private os som selvstændige mennesker? Er der ting, som vi ikke gør i vores hjem, hvis vi lever i et glashus?

	Er jeg alene med oplevelsen af et underligt vakuum, en bevidstløs spænding i mit ansigt, når jeg ved, at nogen står og kigger på mig? Og kan denne bevidstløshed ikke sætte sig på alt, hvad jeg gør, hvis jeg hele tiden koncentrerer mig om at holde mig inden for reglerne og forventningerne i den andens blik, der følger mig hele tiden?

	Hvis den andens blik står for loven, kan man argumentere for, at det på mange måder er fint for samfundet, at det som maskineri er smurt bedre med lovlydighed. Det er fint, når jeg samler mit tabte skrald op fra gaden, fordi jeg føler, at nogen ser på mig. Det er fint for økonomien, når jeg ikke stjæler en pakke gær, fordi jeg tror, at alt bliver opdaget. Men det er knap så fint, når dette blik altid ser på mig, ikke som en beskytter, men som en fordømmer. Det er ikke eksistentiel excellence, når jeg ikke tør noget nyt og anderledes, men snarere vil indskrænke mig som menneske, fordi det nye og anderledes per definition er mistænkeligt.

	Mit forsøg på at stjæle gær for at cementere min tro på anonymiteten mislykkedes fælt. Det bekræftede mig i, at jeg selv har alvorlige problemer med troen på smuthuller ind til anonymiteten. Og det hjalp mig til konkret og svedende at blive meget bevidst om problemets voldsomme realitet.

	Jeg synes, det er på høje tid, at vi begynder at basere overvågningsdebatten på en erkendelse af det eksistentielle problem med den manglende tro på anonymiteten. Det er altid et strukturelt problem, når ingen tør udvikle loven ved at søge den bedre undtagelse, der ligger uden for den. Og det er et akut problem, både samfundsmæssigt og menneskeligt, når ingen tør være hverken foregangsmænd i udviklingen af samfundet eller sprudlende avantgardister i deres eget liv.

Peter Løhr er cand.mag. i Moderne Kultur og Kulturformidling og Berlin-baseret kulturskribent

