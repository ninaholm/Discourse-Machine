Finanspagt-debat presser Helle Thorning
Et tydeligt alternativ til borgerlige EU-lederes sparekur er ved at tegne sig i europæisk politik. Det er på tide, at den danske regering melder sig helhjertet i den progressive alliance, der vil føre klassisk socialdemokratisk krisepolitik, lyder kravet fra socialdemokrater
Helle Thorning-Schmidt med Manuel Barroso og Europa-Parlamentets formand, Martin Schultz, i Strasbourg.


 Med den danske regerings markante støtte til EU’s finanspagt har Socialdemokraterne afskåret sig fra en position, der ville have ligget i tråd med den klassiske socialdemokratisk tænkning, som søsterpartier i hele Europa taler for: Nemlig positionen som fortaler for offentlige investeringer i perioder med lavkonjunktur. Et redskab, som finanspagten lægger kraftige bånd på.
I går skulle pagten førstebehandles i Folketinget, og her var budskabet blandt regeringspartiernes finansordførere klart: Finanspagten er vigtig og nødvendig i arbejdet for at komme ud af den gældskrise, der hærger Europa disse år.
Men selv om linjen udadtil ligger fast hos regeringspartierne, har diskussionerne bag de lukkede døre været anderledes heftige de seneste måneder – ikke mindst hos det største parti i regeringskoalitionen, Socialdemokraterne.
Information har de seneste dage været i kontakt med en lang række socialdemokrater, både i folketingsgruppen og i det socialdemokratiske bagland. Her er udbredte frustrationer over det, som kritikere kalder regeringens ivrige opbakning til en entydig sparekurs udstukket af borgerlige regeringer i Frankrig og Tyskland.
Ventiler og kritik
Tydeligt er det, at socialdemokratiske partier i resten af Europa har indtaget en langt mere kritisk holdning til finanspagten, end det er tilfældet herhjemme. Der er dog den afgørende forskel, at eksempelvis de tyske og franske søsterpartier er i opposition.
Et sjovt tankeeksperiment kunne være at forestille sig, hvordan danske socialdemokrater havde placeret sig i debatten, havde partiet ikke siddet i spidsen for en nyvalgt regering og tilmed på formandsposten for EU-samarbejdet. Her er det en udbredt opfattelse, at der i så fald ville have været en mere åben debat og nuanceret kritik af finanspagten, end det har været tilfældet.
I store dele af regeringspartiet er der en klar forståelse af at Danmark, der sammen med Østrig er det eneste socialdemokratisk-ledede land i EU, vil kæmpe en umulig kamp, hvis Helle Thorning-Schmidt (S) for alvor sætter sig for at tale Angela Merkel og Nicolas Sarkozys sparekurs lodret imod. Men der er også socialdemokrater, som mener, at statsministeren som formand for det europæiske samarbejde netop i disse måneder har en unik talerstol, der i højere grad bør udnyttes til at tale om behovet for øgede investeringer i nye arbejdspladser og fremtidens vækstområder. Kun sådan kommer Europa ud af den dybe krise, kontinentet befinder sig i.
Diskussionen omkring en europæisk skat på finansielle transaktioner har i den forbindelse fungeret som en ventil for de dele af partiet, der har følt et behov for at tale parti- og regeringslinjen imod. Her har kritikere mere markant tegnet fronterne op, og lige fra DSU-formand Peter Hummelgaard Thomsen til socialdemokratiske koryfæer som Mogens Lykketoft og Poul Nyrup, har taget bladet fra munden og meldt klart ud, at de gerne ser en skat på finansielle transaktioner.
Ny mulighed
Finanspagten er en realitet, og den erkendelse har for længst spredt sig til selv de mest kritiske røster i regeringsalliancen. Men konturerne til en anden kurs end Merkels og Sarkozys er lettere at se nu, end den har været de seneste måneder. Ingen i Europa kan længere ignorere socialisten François Hollande, der efter alt at dømme overtager posten som Frankrigs præsident efter Sarkozy efter det endelige valg om et par uger. Hollande har krævet en decideret genforhandling af finanspagten, men taler i dag i højere grad om, at der er behov for en tillægsaftale, som fokuserer på investeringer, vækst og skabelse af nye arbejdspladser. Samtidig har der de seneste uger også lydt stadig mere markante bekymringer fra økonomer – og sågar fra den Internationale Valutafond, IMF. Også her lyder budskabet nu, at finanspagtens fokus på besparelser ikke kan stå alene i genopretningen af europæisk økonomi.
Blandt danske socialdemokrater glæder man sig over, at der nu er mulighed for at stå på skuldrene af både økonomer og tyske og franske socialdemokrater, som taler med stadig større vægt i den offentlige debat. Flere af de partimedlemmer Information har talt med opfatter det som en afgørende test, om regeringen nu har modet til at melde sig helhjertet ind i den progressive alliance, der mere og mere tydeligt er ved at forme sig i europæisk politik. Ellers bliver det fremover svært at holde uenigheden og kritikken bag lukkede døre.

