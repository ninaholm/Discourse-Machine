Læserbreve
Debat fra dagens avis


 Pisk og  uddannelse
>Søren Witoslavsky, Hillerød
Som studievejleder på en ungdomsuddannelse chokerer det at erfare, at regeringen seriøst tror, at en forringelse af de økonomiske forhold for de unge vil medvirke til, at regeringens mål om at 95 pct. af en ungdomsårgang gennemfører en ungdomsuddannelse, lettere nås. Regeringen og DF forventes at kvitte ungdomsydelsen/børnechecken til unge, der ikke gennemfører en ungdomsuddannelse.
At frafadet på uddannelserne er et problem, skal der ikke herske tvivl om, men at dette skulle blive mindre ved at straffe de unge og deres familie økonomisk, mangler de involverede partier at argumentere for.
Det er typisk de unge fra ikkeboglige og mindre økonomisk bemidlede hjem, der ikke gennemfører en ungdomsuddannelse, hvorfor forslaget blot vil medvirke til at øge den økonomiske ulighed i samfundet endnu mere, end regeringens førte skatte- og boligpolitik allerde har gjort.
Pastor Krarup igen, igen, igen
Finn Helles, professor emeritus
I et svar til Niels I. Meyer (læserbrev 31. oktober) demonstrerer Søren Krarup for guderne må vide hvilken gang, at han kun har åndelig kapacitet til én argumentationsform: at latterliggøre andre som værende for ubegavede til at forstå hans argumenter. Han opfatter sig selv som landets mest intelligente person, hvis synspunkter er uantastelige. Hvor trættende! Kan han ikke snart blive meget, meget pensioneret?
Den store >  tavshed
Nis Rasmussen, Hundested
Den nylige vismandsrapport konkluderer entydigt, at  regeringen med sin uansvarlige økonomiske politik  - især det grotesk populistiske skattestop, har været med til at forværre landets generelle finansiell situation. Regeringen har med andre ord ikke udvist rettidig >omhu. Danmark er kort sagt ramt hårdere end de lande, vi normalt sammenligner os med. Regeringen har naturligvis - som forventet - skudt samme vismandsrapport ned som fejlagtig og misvisende. Hvem har dog brug for eksperter? Især, når de modsiger en magtfuldkommen >regering.
Men, hvor er oppositionen, hvis vi altså har en sådan? Hvor er socialdemokraterne, SF med flere? Er de  gået i koma, skyttegrav eller flyverskjul? Hvem konfronterer regeringen med dens fejlslagne økonomiske politik? Tavsheden er >larmende! Oppositionens passivitet  tilsvarende ynkelig!
Kirkeasyl og terrorloven
John Ekebjærg Jakobsen, Valby
Kirkeasyls formue på 308.000 kr. er blevet beslaglagt. Det skete på et hemmeligt og lukket retsmøde.  I 2002 blev den såkaldte  terrorpakke vedtaget. Begrundelsen for terrorpakken var, at forsøg på terror skulle kunne stoppes uden besværlig lovgivning. Juridiske  eksperter advarede om, at terrorpakken ville kunne bruges mod almindelig politisk og demokratisk aktivitet. Politikerne lovede, at det ikke ville ske!
I ly af mediestormen om mulig terror mod Jyllands-Posten har politiet valgt at bruge terrorloven mod  Kirkeasyl. Hvad siger I nu, politikere og medier?
Dømt til tv
Karin Skrydstrup Hegelund, retoriker
Er det ikke staten, der ekskluderer Klaus Riskær Pedersen med dom og fængselsstraf? Er det ikke staten, der inkluderer samme i sendeflade og taletid på DR 1 i Det Ny Talkshow fredag den 30. oktober? Er dét ikke paradoksalt og meningsforladt tids- og ressourcespild? Det var indslaget forresten også.
Embedsværket styrer
Aase Bak-Nielsen, Roskilde
Op til kommunalvalgene viser det sig, at mange kommunalpolitikere ikke gider stille op til valgene, fordi den politiske magt mere og mere er overgået til embedsværket. Nu har Information den 31. oktober en stor artikel  om Christian S. Nissens nye antologi, der beskriver samme udvikling i statsapparatet, hvor politikerne også er stærkt svækkede i forhold til embedsmændene.
Det er besynderligt, at praktisk taget ingen medier  - heller ikke Information  - har interesseret sig for, at dette embedsmandsstyre  altid har været knæsat i EF/EU. Ifølge Traktaten må alene Kommissionen fremsætte lovforslag, som politikerne - regeringerne og EU-Parlamentet - sidenhen må kommentere og vedtage. En række love kan endda vedtages af Kommissionen uden deltagelse af politikere.
Et kendetegn for et demokrati er ellers, at det er politikere, der sætter dagsordenen med deres initiativret angående lovforslag. Men ikke i EU, hvor magtens tredeling er sat ud af kraft.
At dette udemokratiske system er godtaget af et flertal i Danmark skyldes formentligt, at et så grundlæggende punkt er ukendt for en stor del af vælgerne. Kun EF/EU-modstanderne har fremført det og er blevet beskyldt for modstand mod europæisk samarbejde, selv om faktum var det modsatte: kampen for et demokratisk samarbejde såvel europæisk som globalt.
Først da dette udemokratiske system trænger ned i det lokale, vågner folket op. Hvordan får vi det ændret?
Misbrug af universitet
>Poul Simonsen, København Ø
Når antallet af burkaer i Danmark er talt og ejerårsager er udredt, > agter Institut for Tværkulturel forskning ved Københavns Universitet ikke at supplere med politiske  >holdninger eller handlingsanvisninger til burkaminister Lene Espersen (K).
Som værende fra den tid, hvor universiteter og kunstliv var frie, suveræne og selvforvaltende, kan man undre sig over, hvad regeringer og centralforvaltninger kan bestille af tåbeligheder hos universiteterne.
Hvorfor lader de sig misbruge til opgaver, der burde ligge langt under deres faglige  >kvalifikationer og som ikke indeholder noget fornuftigt væsentlighedskriterium?
Ville jeg kunne får lavet en undersøgelse på Københavns Universitet af, hvor mange damesko størrelse 49 der er i Danmark og, hvorfor damerne går med dem? Eller er det kun regeringer og  centraladministrationen med bizarre kundskabsønsker, der får en så udsøgt behandling på Københavns Universitet?
Jeg - et  overklassefænomen?
Henrik Nørregaard, Svendborg
Jeg var ved at få lørdagsmorgenmaden galt i halsen, da jeg læste Ole Thyssen udtale (Information 31. oktober), at global bevidsthed er for de få - og et overklassefænomen.
Som almindelig lønmodtager havde jeg skrevet et læserbrev om, at millioner af mennesker verden over lider p.g.a. den CO2, som den industrialiserede verden har udledt. Vi forringer livet for andre, når vi tænder lyset, bevæger os med motorkraft, hører musik etc. Danskere, der siges at bekymre sig om klimaændringerne, må stemme på politikere, der er parat til her og nu indgreb i de to største CO2-udledninger: Persontransport og husholdninger. Til en begyndelse må byerne gøres bilfrie og der må sættes loft for den enkeltes CO2-udslip. Det er sikkert ikke nok, men situationen kræver politikere med global ansvarlighed. Men der var ikke plads til budskabet i Information.
Men at det skulle være et overklassefænomen at indse det - nej - men det kræver politisk handling, der strækker sig ud over hensynet til egen magelighed.
Tag pinden  fra dem
Klaus Nielsen, Vedbæk
Når historikeren Henning Tjørnehøj med mellemrum opremser rækken af skader, som Anders Fogh og hans gæng har afstedkommet på det stabile samfund (velfærdsstaten), som besindige politikere med Svend Auken, Marianne Jelved, Lykketoft og Nyrup i spidsen har opbygget, så popper der hele tiden en taleform op i mit hoved: Han kan ikke stikke en pind i en lort uden at ødelægge både pind og lort.
Noget galt  med nordisk?
Niels-Simon Larsen,  København Ø
Jeg spekulerer på, om Information har noget imod dansk/nordisk folkemusik, for der er aldrig nogen omtale i bladet. Nu har der f.eks. lige været en anmeldelse af Ralf Christensen af Womex, verdensmusik, der løb over nogle dage. Onsdag den 28. oktober  >i den nye koncertsal blev der spillet folkemusik fra Norden og østersøområdet - et brag af en koncert med mange dygtige musikere, men den blev ikke anmeldt. Måske skyldes det manglende ressourcer, måske synes Information ikke, det er noget.
Det er ligesom om, at musik for at vække opmærksomhed skal være ekstremt, højt og spektakulært.
Der foregår en udvikling i dansk/nordisk folkemusik, som Information ikke er opmærksom på.
Peace and love
Karsten Paarup, Skals
Du kan gøre næsten alle mennesker til terroister, hvis du pisser tilstrækkeligt på dem. Det berettiger på ingen måde terroisme - men sådan er den menneskelige natur  - desværre. Hvad vil du medvirke til?
Overvej måske lidt mere 'peace and love' igen. Var det ikke lidt sjovere?

