SF-program med socialisme i
Det er forkert at kritisere udkastet til nyt SF-program for at have lagt socialismen på hylden. Men det er korrekt, at programmet løsriver sig fra floskler, flagrende utopier og langhårede analyser


 Krisen i den vestlige økonomi rejser fundamentale spørgsmål om fremtiden. Der laves bankpakker, vækstpakker, redningspakker og finanspagter, der måske retter lidt op nu og her, men som ikke løser de grundlæggende problemer.
Krisens konsekvenser er dramatiske. Mennesker som for et årti siden levede et trygt liv i beskæftigelse, kastes ud i arbejdsløshed. En generation af unge plages af ungdomsarbejdsløshed og kan som den første i umindelige tider se frem til et mindre velstillet liv end deres forældre. Vores samfundsbærende produktion trues. Industrier lukkes eller flyttes til den anden side af jorden. Servicejob og job inden for forskning og innovation følger efter. At vi skal leve af at klippe hinandens hår, er ikke længere en vision de borgerlige spøgefuldt kan tillægge SF. Det er derimod den stadigt tydeligere konsekvens af deres egen nyliberale politik.
Krisen skyldes grundlæggende systemfejl i kapitalismen. Løsningen er socialisme. Ikke en stor forkromet utopi. Ikke en kæmpe pakkeløsning. Men en socialistisk udvikling, hvor samfundet skridt for skridt forandres til et grundlæggende andet.
En sådan vision skitseres i det udkast til nyt principprogram som SF’s landsledelse har sendt på gaden. Det skitserer tre grundlæggende principper for en socialistisk udvikling: Frie mennesker i stærke fællesskaber, en bæredygtig velstand og en demokratiseret økonomi.
Fællesskab og moral
Troen på, at kun stærke fællesskaber kan frisætte mennesker, er grundlæggende for al socialistisk tænkning. Programmet skitserer derfor en udvikling af stærkere fællesskaber.
For det første en nytænkning af det officielle fællesskab i den offentlige sektor gennem decentralisering. Mennesket skal opleve sig selv som aktiv borger, ikke som klient eller kunde. Det kræver, at beslutninger flyttes tæt på mennesker. Kommunen skal være udgangspunkt for opbygningen af stærke lokale fællesskaber som en tryg ramme om menneskers liv og velfærd.
For det andet må socialister fokusere meget mere på folks egne fællesskaber, som familien, boligforeningen, kvarteret og lokalsamfundets mange netværk, grupper og foreninger. Målet for de officielle fællesskaber må altid være at sikre, at mennesker kan udfolde sig i deres egne fællesskaber. Ikke at mennesket kapsles ind af et fjernt offentligt system.
Det stærke fokus på fællesskab er samtidigt et ønske om en moralsk genoprustning. Den økonomiske krise følges nemlig af en moralsk, hvor mennesker tænker stadig mindre på andre og helheden.
For de borgerlige er moral individets hengivenhed til Gud, konge og fædreland. For socialister er moral solidaritet mellem individer. En tro på pligter og rettigheder. Derfor taler programmet om samfundets sociale og kulturelle bæredygtighed. Vi må stille krav til hinanden om at opfylde vore pligter som del af fællesskabet, samt respektere samfundets grundlæggende værdier om individets frihed og samfundets demokrati. Det er ikke trivielt. De seneste 40 år har vi været for langsomme til at sige fra over for værdi- og kulturrelativisme, som ikke fører til frihed og fællesskab, men egoisme og opløsning. Det skal vi vende os klart imod
Demokratiseret økonomi
Udover det sociale og kulturelle sigter programmets bæredygtighedsbegreb på miljø og økonomi. Udfasning af forurening, omstilling til vedvarende energikilder og et stadigt mere omfattende genbrug af ressourcer, er altafgørende. Ikke bare for samfundet, men for menneskehedens.
Samtidigt må økonomien sikres mod overforbrug i det offentlige og mod samfunds- og produktionsnedbrydende aktiviteter i det private – f.eks. spekulation og udflytning. Økonomisk bæredygtighed er en grundsten under ethvert socialistisk projekt.
Det er den miljømæssige og økonomiske bæredygtighed der mest voldsomt udfordres af kapitalismen. Et socialistisk projekt må derfor ændre på de grundlogikker, der kendetegner denne.
Dette betyder ikke et opgør med markedsøkonomien. Programmet fastholder en økonomi med selvstyrende virksomheder, frit initiativ, fri prisdannelse og konkurs for de urentable. Men det betyder, at vi må se på markedsøkonomiens spilleregler. Det gælder almindelig regulering med love, regler, afgifter mv. Men det må også handle om noget mere grundlæggende.
Programmet taler derfor for et økonomisk demokrati. Produktionen må influeres direkte af den brede befolknings behov og interesser, ikke kun af profittens. Dette kan f.eks. ske ved, at det offentlige og lønmodtagerstyrede fonde i stadigt højere grad investerer og opnår indflydelse. Programmet taler samtidigt for virksomhedsdemokrati. Det vil sige en udvikling, hvor medarbejdere opnår stadig større indflydelse på deres arbejdsplads.
Løsningen er således, at dispositions- og ejendomsretten over produktionen bredes ud. Det er kernen i enhver socialistisk udvikling. Programmet forestiller sig dog ikke nationaliseringer, eksproprieringer eller mere voldsomme tvangsforanstaltninger. Statslig overtagelse kan være nødvendig af hensyn til samfundet, men omfattende brug af dette værktøj har aldrig skabt attraktive samfund – tvært-imod.
En socialistisk udvikling må altså ske ved at virksomheder med andre ejerskabsformer vinder frem. I den proces kan mennesker virke aktivt som stemmende borgere og som medlemmer af eksempelvis pensionskasser. Lovgivning kan fremme processen, men økonomiens demokratisering og ejendomsrettens udbredelse må ske, som en bevægelse nedefra i civilsamfundet.
Socialisme i dagligdagen
Det er altså en misforståelse, når visse SF’ere siger, at programudkastet er et opgør med socialismen. Det er det ikke. Programmet fastholder en klar kontinuerlig linje til SF’s tidligere programmer i sit mål om at skabe et samfund, hvor kapitalistisk privateje betyder stadig mindre. Men programmet er samtidigt nyskabende ved, at det løsriver sig fra tidligere tiders floskler, omfattende teoretisering, flagrende utopier og langhårede analyser – som i øvrigt er vigtige, bare ikke i et principprogram.
Programmet beskriver ingen fast endestation for udviklingen. Det er helt bevidst. For os er socialisme ikke et politisk fatamorgana. Det er en kurs som SF’s politikere og aktivister kan følge i det daglige politiske arbejde.
 
 
Mattias Tesfaye er murersvend og Kasper Bjering Søby Jensen er cand.scient. i matematik og fysik. Begge er medlemmer af SF’s landsledelse.

