FOLK



 Våbenpushere
Anders Fogh Rasmussen, der som krigsførende statsminister er medansvarlig for Iraks kaos og flygtningestrømme, får nu job som seniorrådgiver for Boston Consulting Group. Hans opgave bliver bl.a. at koble regeringer med våbenfabrikanter.
Kendere
Til Berlingske siger Boston Consulting Groups nordiske chef, Lars Fæste, om Anders Fogh Rasmussens særlige kvalifikationer: ’Han kender både dem, der køber, og dem, der sælger, og det er noget, vi har brug for i vores netværk.’
Godgørere
Kritik af sin konsulent­rolle har Fogh over for Reuters afvist med: ’Jeg har tilegnet mig en bunke erfaring, og jeg tror, det også er i offentlighedens interesse, at jeg bruger disse erfaringer til det fælles bedste.’
Skårklinkere
I sit nye job har Anders Fogh chancen for at klinke skår med tidligere fjender. Blandt Boston Consulting Groups klienter er Ruslands energiministerium og olie- og gaskonglomerater. De er en del af Vladimir Putins våben.

