Den visuelle mærkedag
En illustrativ begivenhed værd at mindes
Ordet viger oftere end nogensinde for billedet, og billedet eller sekvenser af billeder vinder som regel konkurrencen om opmærksomheden, mener Georg Metz.


 Denne klumme hengiver sig sjældent til at markere mærkedage. Men i forløbne uge for 100 år siden stiftede danske pressefotografer Pressefotografforbundet og kom dermed et stormskridt nærmere billedets anerkendelse som journalistisk genre ligeværdigt med journalisternes ord. Det er værd at bemærke.
I verdenskrigen to år senere, hvor danske fotografer ganske vist ikke deltog i nævneværdigt omfang, fik alverden takket være fotoreportagerne fra skyttegravenes elendighed vished for, hvad moderne krig betød. Fotografer gik med derud og delte soldaternes vilkår længe nok til at fastholde elendigheden på fotografiske plader. Billederne af hulkindede, desperate, dødsdømte mænd i Flanderns mudder eller på bjergfronten i syd rystede dem derhjemme. Men disse vidnesbyrd om den menneskelige fornedrelse afværgede som bekendt ikke den europæiske verdenskonflikts næste runde en snes år senere.
Effekten af pressebilledet kan altid diskuteres. Dokumentationen af krigens gru var afskrækkende for mange, men tiltrak andre. Krigens fascinerende æstetik kunne man sige. Fotoets virkemiddel er æstetisk og overgår i denne egenskab ofte alle dets andre dimensioner. En tid lang mente tyske og andre dokumentarister og kollagekunstnere, at det uafviselige i billedet ville kunne retlede masserne og kurere en syg og skrantende verden. Men end ikke fotografier af blindede mænd – som en ond parodi på et af Bruegels malerier hjælpeløse i række og geled med hænderne på formandens skulder ofre for sennepsgassen – formåede entydigt at afmontere længslen efter mandig dåd. ’Leve døden!’ skreg de opgejlede spanske fascister i drømme om krudt og kugler. ’Død over intellektet – leve døden!’ Umisforståeligt som akkompagnement til stupiditetens fremmarch og ultimativt krav om nationens blodoffer i kampen mod tolerance, viden og forstand. Feltråbet blev lanceret af en ophidset horde af fascister ved et stormfuldt møde på universitetet i Salamanca i oktober 1936. I debatten deltog den baskiske forfatter og filosof Miguel de Unamuno og som hans modstander og diametrale modsætning en af de ledende falangister José Millán-Astray. Man kan i ham se et forlæg til den ekstremt brutale kaptajn Vidal i Guillermo del Toros borgerkrigsfilm El laberinto del fauno – Pans Labyrint.
Denne fanatiker og rollemodel fra spansk højre blev i Franco-diktaturets første år presse- og propagandaminister og styrede aviserne med trillefløjte, slag og spark, som var journalister og fotografer en deling i den spanske fremmedlegion, et korps Millán-Astray havde stiftet. Millán-Astray, enarmet og enøjet med klap for den tomme øjenhule efter kvæstelser fra kampene i Marokko, yndede selv at stå frem på et utal af fotos som levende dødning, eller som man sagde: el glorioso mutilado – den lysende lemlæstede – selve ikonet på fascismens dødsdrift.
Iscenesættelse
Af diktatorerne i vest og øst blev det 20. århundredes pressebillede skruppelløst manipuleret og anvendt som undertrykkelsens og ensretningens redskab. Bag Francos portræt indkopieredes altid selve solens stråler, en himmelsk glans udgik et sted bag nakken af den lille modbydelige mand, den legemliggjorte dystre katolske ortodokse menneskeforagt i brækgrøn uniform og lakstøvler – og falsk lys.
Stalins billedmanipulatorer lod ligefrem skinnet udgå fra selve diktatorfjæset med øjne, der skuede vidt og bredt. Magten demonstrerede den sovjetiske enehersker yderligere ved at bortretouchere medarbejdere og andre, der var faldet i unåde, før han lod dem tortere og skyde i det hemmelige politis kældre.
Hitler vidste også god besked om avisbilledets betydning. Hans genialsk forbryderiske propagandaminister, Goebbels, sørgede for at destruere de fleste fotos, der på mindste måde antydede Hitlers småborgerligt fladtrådte, ordinære og grusomme karakter. Kun én fotograf måtte forevige Føreren, nemlig den småynkelige håndlanger Heinrich Hoffmann, der for resten også forsynede Adolf med elskerinden Eva Braun. Men det er en anden historie.
I Leni Riefenstahls berømte og berygtede dokumentar Triumf des Willens satte diktaturets tjenerinde også levende billeder i regimets system. Riefenstahl havde om nogen sans for iscenesættelse af virkeligheden. Motiverne havde at rette sig efter hendes krav, som regimet villigt indfriede. Manipulationen og iscenesættelsens altdominerende fordring var samtidig billede på magtens mageløse rækkevidde. Selv Hitler fulgte den favoriserede Riefenstahls anvisninger, og ved de olympiske lege i Berlin i 36 blev det hele lagt til rette for hendes hær af fotografer. Al magt til billedet. I og for sig understregede denne yderste konsekvens af fotografiets og filmens muligheder blot enhver form for billedmageris manipulerede væsen. Alle fotos, alle film er selvsagt valgte udsnit af virkeligheden og i den forstand arrangerede – i en senere tids photoshop så meget desto mere.
I dag anfægter ikke ret mange den rådende vægtning af fortællemåderne. Endnu flere er bevidst om risikoen for mere eller mindre grov manipulation af det tilsyneladende ligetil ægte og indiskutable. Ordet viger ikke desto mindre oftere end nogensinde for billedet, og billedet eller sekvenser af billeder vinder som regel konkurrencen om opmærksomheden. Der skal mere end en Herman Bang og hans udødelige skildring af slotsbranden til at udkonkurrere det elektronisk visuelle vidnesbyrd.
Dokumentation
Hvert eneste nutidshoveds harddisk er fyldt med uudslettelige digitale gengivelser af personer og begivenheder fra nær og fjern. Ikke alle er som før i tiden – så at sige – knipset af professionelle fotografer. Allerede med Kodaks første brugervenlige bokskameraer i fotografiets tidlige år åbnede teknologien mulighed for, at amatøren kunne blive sin egen reportagefotograf. Det mest berømte senere eksempel er Abraham Zapruders optagelse fra den 22. november 1963 af mordet på præsident John F. Kennedy. Et klik på nettet og man ser i uafvendelig gru attentatet i Dallas igen og igen. I vore dage ville en skov af mennesker med smartphones have optaget begivenheden fra lige så mange vinkler. Sammensværgelsesteoretikere har fået det vanskeligere med al den dokumentation.
Endnu et klik og flyene braser ind i World Trade Center, og endnu ét og den tossede nordmands ofre ligger som maskerede anonyme klatter mellem træer og klipper ude på øen. Amatørbilleder blandes i et bestandigt nyhedsælte med de professionelle. Moderne menneskers gøren og laden på gade og vej, på arbejde og hjemme registreres og lagres i uendelig mængde og i evigheders evighed. Det kunne ingen jo forestille sig i 1912, da knipset var en beslutning, fremkaldelsen miraklet og offentliggørelsen en begivenhed.
I denne uge, hvor danske pressefotografer altså fejrer sig selv og bliver trecifrede, er det værd at fastholde det professionelle fotos fortsatte enestående øjeblik. Uanset milliarder af mobile og digitale kameraer, uanset den elektroniske bevågenhed der truer med at gøre tilværelsen til et bevogtet mareridt, er pressefotografens professionelle valg af motiv, den pågældendes journalistiske holdning og dygtighed og ikke sjældent personlige mod fortsat afgørende for erhvervelsen af vægtige vidnesbyrd. Hvorvidt pressebilledet så flytter noget og gør verden bedre er jo ikke fotografens ansvar.
Fotografen skal bare blive ved og ved. Fagmandens valg af vinkel er uerstatteligt. Tillykke med de 100.

