Den danske model skal fastholdes

Nu går vi svære tider i møde på beskæftigelsesområdet, og fagbevægelsen er på banen med konstruktive forslag til, hvordan vi kan tackle udfordringerne. Det kræver bl.a. en styrkelse af samarbejdet mellem jobcentrene på tværs af kommunegrænser. Arkiv


 Kommunerne får nok at se til, når de til efteråret skal overtage beskæftigelsesindsatsen for de forsikrede ledige. Det skriver Gunvor Auken i sin analyse 5. januar, hvor hun udtrykker tvivl, om de enkelte kommuner nu også kan overkomme alle de vigtige opgaver, som i dag udføres af den statslige del af de 91 jobcentre landet over. 
I fagbevægelsen deler vi Gunvor Aukens bekymringer.
I mange år har Danmark evnet at fastholde en rekordlav ledighedsprocent som et resultat af den danske flexicurity-model. Men den står og falder med den aktive arbejdsmarkedspolitik, som sikrer, at vi hele tiden kan skaffe de kvalificerede medarbejdere, der er behov for i virksomhederne. Arbejdsmarkedets parter har bidraget målrettet til den unikke danske jobsucces.
Bovlamme og usynlige
Nu går vi svære tider i møde, og Gunvor Auken efterlyser nye udspil fra fagbevægelsen, som igen kan bringe beskæftigelsespolitikken på ret kurs. Hun beskylder os ligefrem for at have været 'bovlamme' og usynlige i denne debat, men det billede kan jeg slet ikke genkende. Tværtimod har både LO og den samlede fagbevægelse været på banen med konkrete og konstruktive forslag til, hvordan vi kan videreføre flexicurity-modellen i den ny sammenhæng. Før jul kom arbejdsmarkedets parter med et fælles oplæg til, hvordan der kan støttes op om den kommunale indsats. Det kræver en styrkelse af det statslige og regionale niveau, som kan understøtte samarbejdet mellem jobcentrene på tværs af kommunegrænser. Og det er nødvendigt, da de fleste arbejdskraftoplande omfatter flere kommuner.
En anden forudsætning for, at beskæftigelsespolitikken kommer til at fungere også i fremtiden, er at arbejdsmarkedets parter fortsat inddrages i styringen af mål og midler - både i regionerne og de enkelte kommuner. Her er jeg helt enig med Gunvor Auken, men lige på dette punkt er jeg måske mere optimistisk, end hun er i sit indlæg. For det må da gøre indtryk på regeringen, at der foreligger et samlet udspil, som alle arbejdsmarkedets parter står bag - inkl. de store arbejdsgiverorganisationer, lederne og alle tre faglige hovedorganisationer.
Danmark har brug for flexicurity også fremover, og parterne har til fulde bevist, at de kan levere varen. Derfor kan jeg ikke tro andet end, at der også vil blive lyttet til de saglige argumenter, der er lagt frem. 
Jeg håber, at fornuften vil sejre. Men det haster.

