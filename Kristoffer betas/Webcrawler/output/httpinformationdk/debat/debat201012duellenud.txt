Duellen: 'Udlejning af værelser til prostitution skal ikke lovliggøres'
Karen Hækkerup (S) vil hellere arbejde for at få de prostituerede ud af prostitutionserhvervet, som hun kalder helbredsskadeligt


 Socialdemokraternes retsordfører, Karen Hækkerup, ser frem til at høre svaret fra justitsminister Lars Bar- foed (K) om en eventuel afkriminalisering af udlejning af værelser eller lejligheder til prostitution. Men afkriminalisering står ikke højest på hendes ønskeliste:
»Jeg tror, det vigtige lige nu er at hjælpe til mod prostitution. Vi ved, at prostitution har så mange følgevirkninger for dem, der er involveret. Derfor er jeg altså ikke interesseret i at gøre op med rufferiparagraffen.«
Hækkerups partikollega Flemming Møller Mortensen har foreslået, at man afkriminaliserer udlejning af værelser til lovlig prostitution.
»Det kan ikke være rigtigt, at én, der lejer ud til en lovlig prostitueret, bliver gjort >kriminel,« sagde han lørdag til P4 Nordjylland.
Selv om Hækkerup glæder sig over en debat, så mener hun alligevel, at debatten om prostitution - et erhverv, hun »ikke vil ønske for sin værste fjende« - ikke burde handle om udlejning af værelser.
»I mine øjne er det en forkert diskussion - eller en mærkelig måde at tage prostitutionsspørgsmålet op på. Det, man i virkeligheden burde interessere sig for, er, hvordan vi får mænd og kvinder ud af prostitution, hvordan vi får gjort op med menneskehandel, hvordan vi får hjulpet dem, der af nød er fanget i prostitution.«
Skadeligt erhverv
Karen Hækkerup betragter prostitutionsmiljøet som »skadeligt for deres (de prostitueredes, red.) helbredstilstand«.
»Jeg synes, man skal have fokus på de skader, de involverede pådrager sig, når de er i det miljø. Derfor er jeg sådan set langt mere optaget af at få folk ud af prostitution.«
- Hvorfor skal det ramme de prostituerede, som selv har valgt at arbejde i miljøet - og er glade for det ?
»Det rammer jo heller ikke dem; de kan jo bedrive deres virksomhed der, hvor de bor. Det er de jo i deres frie ret til, så længe de opgiver det til skattevæsenet.«
- Men der kan vel være nogle forhold, som gør, at disse prostituerede ikke vil bedrive prostitution hjemme hos sig selv. Så dem rammer man vel stadig ?
»Derfor er der også, som Flemming (Møller Mortensen, red.) påpeger, et reelt dilemma. Derfor bliver det spændende at se, hvilket svar der kommer fra ministeren. Der er jo tale om et lovligt erhverv, men alligevel kriminaliserer man dem, der hjælper til. Den gråzone har prostitution og bordeldrift sådan set altid befundet sig i. Det gode spørgsmål er, hvordan man løser det problem.«


