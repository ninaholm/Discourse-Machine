Hvordan får venstrefløjen fat i Dansk Folkepartis mandater?
Hvis noget godt skal komme af 2015-folketingsvalget, må det være, at venstrefløjen kritisk analyserer sine holdninger på flygtninge-, indvandrings- og integrationspolitikken. Jeg foreslår et nationalt kompromis, som er nøglen til at få Dansk Folkepartis mandater til at arbejde for vores fælles velfærdssamfund
I den netop overståede valgkamp var der fælles fodslag mellem Kristian Thulesen Dahl (DF) og Pia Olsen Dyhr (SF) i spørgsmålet om dagpengereglerne.


 KRONIK – Folketingsvalget den 18. juni var en kæmpesucces for dansk velfærd. Ikke mindre end 111 mandater stod efter valget bag ønsket om et forbedret dagpengesystem og offentlig vækst som modsætning til højrefløjens nulvækst og minusvækst. Blandt disse 111 mandater tæller jeg naturligvis de 37 mandater, som tilhører Dansk Folkeparti, og det fører frem til de helt centrale spørgsmål for alle med en interesse i et stærkt dansk velfærdssamfund:
Hvorfor er Dansk Folkeparti placeret så tungt på højrefløjen, at deres 37 mandater ikke kan bruges på venstrefløjens projekter? Og hvordan ændrer vi det politiske landskab, så DF’s mandater kommer velfærdssamfundet til gavn?
Hvad er til hinder for et samarbejde mellem venstrefløjen og Dansk Folkeparti? Fra begge parter vil svaret være: asyl-, indvandrer- og integrationspolitikken. DF og den danske venstrefløj er så langt fra hinanden på disse emner, at et samarbejde virker urealistisk, og for DF-toppen ville det være en kæmpe bet at blive presset ind i et samarbejde. Venstrefløjen har til gengæld alt at vinde – men det kræver, at vi har modet til at se kritisk på vores egen position.
Sympatisk, men nyttesløs
Der er pt. konsensus på venstrefløjen om, at Dansk Folkepartis værdier ikke er forenelige med at være venstreorienteret. Det handler primært om partiets holdninger til flygtninge generelt og muslimers tilstedeværelse i Danmark konkret. Dansk Folkeparti har integreret højreorienterede kristne værdier i sin retorik og udtryk, hvilket er voldsomt stigmatiserende for dets syndebukke. Samtidig har vi gennemlevet en årrække, hvor DFsk politik har vundet indpas i andre partier.
Oplevelsen af at være i den politiske defensiv har gjort, at vi på venstrefløjen mere eller mindre frivilligt har opbygget vores identitet og politiske initiativer omkring modstanden mod det fremmedhad, vi har oplevet i politik, medier og hverdagen.
Der ligger entydigt sympatiske intentioner bag, når venstrefløjen rykker sammen om flygtninge og indvandrere. Desværre betyder blandingen af politisk pres, sympati for de svageste og humanisme, at vi ikke har været i stand til at positionere os korrekt i forhold til, hvilke prioriteringer man som venstreorienteret bør have, og hvilken støtte, flygtninge og indvandrere har brug for.
Stil de samme krav
Hvis noget godt skal komme af 2015-folketingsvalget, må det være, at venstrefløjen kritisk analyserer sine holdninger på flygtninge-, indvandrings- og integrationspolitikken. Jeg har følgende forslag til et nationalt kompromis, som er nøglen til at få Dansk Folkepartis mandater til at arbejde for vores fælles velfærdssamfund:
Anerkend, at der findes mennesker, som hver dag arbejder for integration og opbygger vores fælles samfund, samtidig med at de er bekymrede for, hvor mange nye borgere landet kan integrere. Tag den bekymring seriøst i politik og retorik.
Anerkend vores nye borgere som ligeværdige mennesker. Stil samme krav til dem som til etniske danskere.
Anerkend betydningen af et demokratisk samfund. Naturligvis skal man kunne tale dansk, hvis man skal leve sit liv i Danmark. Manglende sprogkundskaber skaber parallelsamfund, hvor formørkede præster regerer. Manglende sprogkundskaber gør det umuligt at forstå de politiske budskaber og umuligt at give sin stemme til kende i debatten. Manglende sprogkundskaber gør det svært at få et arbejde og at indgå i faglige eller sociale fællesskaber.
Anerkend betydningen af statsborgerskab. Arbejd aktivt for, at forældrene tager beslutningen: »Min familie er danskere.« Alternativt risikerer børnene at blive fanget i en livslang krise, hvor de skal balancere forældrenes hjemland mod deres eget Danmark.
Anerkend, at der er forskel på indvandrere, gæstearbejdere og flygtninge. Dansk Folkeparti har i valgkampen åbnet for at øge mængden af importeret arbejdskraft. Det er en krigserklæring mod fagbevægelsen og særligt de lavtlønnede. Det vil ske forklædt som en progressiv dagsorden om, at det skal være lettere at komme til Danmark, og det bør bekæmpes med alle midler.
Hyklerisk flygtningepolitik
Også på flygtningepolitikken må vi genoverveje vores position. Det eksisterende system viser kapitalismens grimmeste ansigt. Først destabiliserer vi et samfund, støtter oprørsgrupper i deres krigsførelse, og når mennesker af kød og blod udviser overmenneskelige kraftanstrengelser ved at købe, bestikke, slås og udholde rejsen fra deres ødelagte hjem til en strand i Italien, så spærrer vi dem inde i lejre og forsøger at få dem sendt hjem igen. Lyder det grusomt nok til at være sandheden? Overvej venstrefløjens position her. Vi protesterer imod krigen, vi giver penge til indsamlinger til nødhjælp, vi går med sløjfer på tøjet, og vi opfordrer modtagerlandene til at gøre forholdene mere menneskelige for flygtningene. I sidste ende accepterer vi det grusomme kapløb om liv eller død, og vores protester går i bedste fald på at gøre det lettere at gennemføre kapløbet.
Så længe vi ikke kræver åbne grænser, er vores position hyklerisk. Vi lukrerer på, at andre holder flygtningetallet nede, og når vi ser billederne af udsultede børn og deres desperate forældre, luner vi vores selvgodhed ved at kræve, at »dem må vi da hjælpe«. Vi står uden svar på, hvorfor disse mennesker har større krav på vores tryghed end de millioner, som allerede bliver hjulpet i lejre i nærområderne. En venstreorienteret analyse ville sandsynliggøre, at netop de flygtninge, som når Europas grænser på egen hånd, er de mest ressourcestærke på økonomi og handlekraft, og dermed på sin egen grusomme vis en del af den brain drain, vi fordømmer på andre områder. Vi belønner dem, som undgår FN-systemet for fordeling af flygtninge, og undergraver dermed vores eget bedste bud på en god flygtningepolitik.
Endelig må vi forholde os til integrationen af vores nye borgere. Ønsker vi reelt en integration, og er Danmark i stand til at løse opgaven? Standardpositionen på venstrefløjen er, at Dansk Folkeparti i virkeligheden ønsker at assimilere flygtninge og indvandrere. Det virker afstumpet at fratage et menneske dets personlighed. Men hvad vil vi selv? Venstrefløjen har aldrig svaret på, om man ønsker et samfund som i New York, hvor etniske grupper lever adskilt; om man ønsker et samfund, hvor det bedste fra vores traditionelle danske kultur blandes med det bedste fra vores nye borgeres medbragte kultur; eller om vi forventer, at de med tiden bliver danske på en stille og rolig måde. Vores position er, at det må være op til det enkelte individ at afgøre.
Venstrefløjen skal gå forrest
Flygtningestrømme er det største internationale politiske spørgsmål, og håndteringen spiller allerede en vigtig rolle i væbnede konflikter. Når venstrefløjen kan præsentere et klart svar på, hvilken rolle stat, nation, sprog, etnicitet, statsborgerskab med videre skal spille, vil vi dels være i stand til at finde konkrete løsninger og dels være i stand til at samle bredere dele af befolkningen i et nationalt kompromis om asylpolitik, integration af kommende statsborgere og adgangen til Danmark for gæstearbejdere.
Radikale Venstres formand, Morten Østergaard, blev under valgkampen spurgt, hvordan flygtningepolitikken ville se ud, hvis hans parti fik 90 mandater. Hans eneste svar var, at så ville han forhandle med de øvrige EU-lande. Vi skal have bedre og mere konkrete svar til borgerne. Kun den vej kommer vi til at være et muligt tilvalg for de DF-vælgere, som ønsker velfærd og fællesskab.
Claus Pedersen er venstrefløjsaktivist og debattør

