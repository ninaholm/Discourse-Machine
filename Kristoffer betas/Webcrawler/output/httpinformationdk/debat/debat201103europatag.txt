Europa tages som gidsel



 Liberal Alliance valgte tirsdag at stemme imod europagten. Hermed har Liberal Alliance allieret sig med de mest reaktionære kræfter i dansk Europapolitik; Enhedslisten og Dansk Folkeparti. Det kan undre, fordi partiet ellers gerne præsenterer sig som moderne og proglobalisering.
Europagten flugter i eminent grad med de punkter, som Liberal Alliance går til valg på: Europagten skal sikre balance på de offentlige budgetter, forbedre konkurrenceevnen, effektivisere den offentlige administration og forenkle skattesystemerne.
Europagten er en værktøjskasse med en mængde redskaber for at nå disse mål. Redskaber som vi allerede benytter i Danmark, og som Liberal Alliance ønsker vi skal gøre større brug af.
Forklaringen på Liberal Alliances svigt er en ambition om at fiske unionsskeptikere fra Venstre og Konservative. Det er dybt skuffende, at Liberal Alliance på den måde tager europapolitikken som gidsel for at få et par procent stemmer mere. For det gælder Danmarks rolle i Europa og Europas fremtid. Vi skal forbedre vores konkurrenceevne og gennemføre reformer, hvis vi skal klare os i konkurrencen med Indien og Kina. I den bestræbelse er europagten et vigtigt skridt i den rigtige retning.
Det er besynderligt, at Anders Samuelsen og Simon Emil Ammitzbøll, som indtil for to år siden var yderst begejstret for EU, i dag forsager alle tiltag fra EU — nærmest uanset indhold.
Jagt på stemmer
Et bidrag til en forklaring finder vi antagelig også i den kendsgerning, at Liberal Alliance har et ansvar over for deres hovedsponsor Saxo Bank, som lever af valutaspekulation og derfor er imod euroen.
Det er ærgerligt at se to så glødende europæere som Samuelsen og Ammitzbøll lade sig styre så meget af sponsorer og jagt på borgerlig EU-skepsis.
EU er i dag en væsentlig del af dansk politik, uanset om vi taler om miljø, forbrugerbeskyttelse eller udlændingepolitik. Hvis man som Liberal Alliance påtager sig at rette den danske økonomi op, kan man ikke se bort fra EU. Vi lever ikke i et akvarium: 70 procent af dansk eksport går til de andre EU-lande.
Hvis EU går fallit, går Danmark fallit. Det er meget godt, hvis Danmark bliver en vindernation, men det nytter ikke, hvis det er i en taberregion. Derfor er det en grundlæggende dansk interesse, at der gennemføres en stærkere koordinering af økonomierne i EU. Liberal Alliance tager sig selv meget seriøst og vil også gerne have omverdenen til at gøre det samme. Det vil forudsætte, at partiet udvikler en seriøs Europapolitik baseret på andet end kortsigtet stemmefiskeri.

