Stoltenberg-doktrinen



 Hvor længe kan Jens Stoltenberg blive ved med at stå som den klippe, det norske folk trygt kan støtte sig til i sorgens stund?
Norges statsminister er selv personligt hårdt ramt af terrorangrebet. Han mistede nære politiske venner på Utøya, og han mistede betroede medarbejdere i statsadministrationen i Oslo. Alligevel rejser han sig dag efter dag op og holder taler på tv, i domkirken og senest mandag aften under mindehøjtideligheden på Rådhuspladsen i Oslo med flere end 100.000 deltagere. Også her talte han med værdig fasthed:
»Dette er en march for sammenhold, en march for demokrati og en march for tolerance,« bekendtgjorde han.
En march for tolerance? Kun tre dage efter intolerancen dræbte 76 af hans venner, kolleger og landsmænd!
Enhver vil kunne forstå, hvis den norske statsminister udtrykte noget af den vrede, han som menneske må føle. Men politikeren Stoltenberg har ikke ladet sig friste til at gøre terrorangrebet til et politisk anliggende. Det er ganske vist Arbeiterpartiet, der har mistet en del af den næste generations politikere, men det er ikke Arbeiterpartiets problem. Det er Norges problem. Det er regeringen, der har mistet halvdelen af sine ministerier, men det er ikke regeringens problem. Det er Norges problem.
Jens Stoltenberg har på intet tidspunkt ladet egne følelser eller egen politik overskygge nationens interesser, og på den måde har den norske tragedie mindet omverdenen om en politikertype, vi i dag har alt for få af: statsmanden.
Jens Stoltenberg og USA's forrige præsident, George W. Bush, deler nu den skæbne at lede en nation igennem terrorangreb. Men hvor Stoltenberg taler om tolerance og sammenhold, fik terrorangrebet 11. september 2001 George W. Bush til at lancere den såkaldte Bush-doktrin i kampen mod islamistiske fundamentalister og terrorister:
»Hvis du ikke er med os, er du imod os,« erklærede han som optakt til at marchere i krig i Afghanistan og Irak.
Jens Stoltenberg har undladt at ophøje sit statsmandskab til doktrin, selv om det faktisk fortjener det. Mens den den stærkt religiøse George W. Bush knyttede sin politik til kristendommen, er det betegnende, at der over Stoltenbergs reaktion hviler noget nærmest bibelsk.
Stoltenberg leder tanken hen på passusen om gengældelse i Jesu bjergprædiken:
»I har hørt, at der er sagt: 'Øje for øje og tand for tand'. Men jeg siger jer, at I ikke skal stille jer til modværge mod den, der vil jer noget ondt«.
I disse dage beder Stoltenberg ikke sit folk om at vende den anden kind til, men at bruge tolerancen som modværge, som våben mod intolerancen. Han taler for det gode som værn mod det onde. Han taler om en march for tolerance og sammenhold for alle. I modsætning til George W. Bush.
Eller sagt med Stoltenbergs egne ord mandag aften: »Ondskab kan dræbe et menneske, men aldrig besejre et helt folk«.
Det må dog formodes, at Jens Stoltenberg slår knuder på tungen, når han i disse dage må høre på, at Fremskrittspartiets formand, Siw Jensen, jævnligt gentager, at »vi i dag alle er AUF'ere« (Arbeiterpartiets Ungdom).
Det norske Fremskrittspartiet har med sit fremmedfjendske retorik næret den politiske højrefløj, Anders Behring Breivik bekender sig til. Men så billige politiske point bøjer Jens Stoltenberg sig ikke efter, selv om der er kommunalvalg den 12. september.
Anderledes er det i Danmark. Her blev det norske terrorangreb i går reduceret til dansk indenrigspolitik med Søren Pinds fladpandede sammenligning med Østerild Plantage-demonstranter og aktivister fra Kirkeasyl. Det rabler for integrationsministeren.
Ligeledes i går bebudede Socialdemokraternes politiske ordfører, Henrik Sass Larsen, i Politiken, at det er »en bunden opgave« efter valget at undersøge mulighederne for mere kontrol med debatten på internettet.
Hvor Jens Stoltenberg taler om øget åbenhed og tolerance, svarer det danske søsterparti med mere kontrol og statslig indgriben. Det savner vi ikke.
Til gengæld savner Danmark politikere af Jens Stoltenbergs format. Politikere, der siger fra over for intolerance ved at vise, at tolerancen er stærkest. Politikere, der viser, at flertallets sammenhold er stærkere end mindretallets had.
Men vil Stoltenberg-doktrinen holde i længden, eller er den blot et udtryk for smuk naivitet i den nationale sorgbearbejdning? Meget tyder på, at netop tolerance og norsk sammenhold kan blive den værste straf, Anders Behring Breivik kan få.
Det erklærede mål for den 32-årige terrorist er at blive ophøjet til martyr. Han havde derfor forventet at blive skudt under transporten til Oslo Tinghus. Det blev han ikke. Han forventer nu at blive udsat for tortur i fængslet. Det bliver han ikke. Han forventer at sidde i fængsel resten af sit liv. Det kommer han ikke til.
Og martyr bliver han heller ikke, hvis Norge følger Stoltenberg-doktrinen og fortsætter marchen for demokrati, sammenhold og tolerance.

