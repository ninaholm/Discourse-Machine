Løkke vækker ubegejstring
LEDER


Hvorfor ham? Sådan har Information i en interview-serie spurgt lederne af de borgerlige partier, der lover at støtte Lars Løkke Rasmussen som statsminister efter et kommende folketingsvalg. Er Løkke den bedste til at lede landet, har vi villet vide.Svarene fra Dansk Folkeparti, Liberal Alliance og de konservative er ubegejstrede. Ingen roser Løkke for at have udblik, visioner, fremaddrivende lederegenskaber eller evne til evne til at opløfte befolkningen. Dansk Folkepartis formand, Kristian Thulesen Dahl har ikke selv villet sætte ord på sit partis Løkke-præference, men overladt det til sin næstformand, Peter Skaarup. Skaarup anpriser Venstre-formanden således: »Vi anser Lars Løkke Rasmussen for at være mere kvalificeret til opgaven som statsminister end hans modkandidat, Helle Thorning Schmidt. Hun har aldrig siddet for bordenden og fået forskellige partier til at blive enige. Dér har Lars Løkke en kæmpe fordel, fordi han har så enorm erfaring fra sin ministertid. På det område tilhører han jo eliten på Christiansborg.«Hmm. Der findes åbenbart en særlig elite, som Dansk Folkeparti godt kan goutere. Og Løkkes evner som forhandler kommer formentlig ganske meget på prøve, for Peter Skaarup bedyrer samtidig, at hans parti i mange spørgsmål ligger tættere på Socialdemokraterne end på Venstre.Ikke mindst i spørgsmålet om de offentlige udgifter. Her vil en Venstre-statsminister stå med en dybt splittet blå blok. Liberal Alliance insisterer på en årlig minusvækst på 1,5 procent. Dansk Folkeparti ønsker en vækst på 0,8 procent. De konservative lægger sig i en nulvækst-position.Venstres næstformand, Kristian Jensen, undgår at forpligte sig i sin kommentar til den borgerlige uenighed. Han siger blot om de forskellige bud: »Det kan jo ikke komme til at passe ved, at man bare tager et matematisk gennemsnit.«Hvorpå Kristian Jensen drysser lidt tryllestøv: »Vi har købt regeringens målsætning om, at den offentlige sektor kan moderniseres for 12 milliarder kroner frem mod 2010.«Forhåndsbeskyldninger om løftebrud vil givetvis i den kommende valgkamp blive rettet mod de borgerlige partier. De kan jo ikke alle sammen indfri den økonomiske politik, de lover.Liberal Alliances Anders Samuelsen mener, at Dansk Folkeparti kan købes med symbolske indrømmelser på værdipolitikken: »Grænsebomme eller ej. Det går jeg ikke så meget op i.« Samuelsens lokketoner lyder noget uliberale: »Jeg mener, at vi har en strammere udlændingepolitik, end Dansk Folkeparti har – reelt set.«Modsat lader Dansk Folkepartis Peter Skaarup forstå, at han antager indrømmelser i symbolpolitikken for forhåndsgivne, og at det er om den økonomiske politik, at den borgerlige styrkeprøve skal foregå.Midt i dette vånder de konservatives Lars Barfoed sig og lader skinne igennem, at han helst vil være fri for både Dansk Folkeparti og Liberal Alliance og til gengæld tæt på S og R:»Vi vil stadig gerne have et Folketing, hvor man kan samarbejde på kryds og tværs over midten, så yderfløjene ikke har vetoret over de ting, der sker. Sådan er det jo nu. Der er i høj grad et samarbejde over midten.«Jamen, sødeste Lars Barfoed, hvis du vil oprette det nuværende samarbejdsmønster i Folketinget, skal du jo bare sørge for, at SR bliver ved med at lede landet. Er den tanke slet ikke faldet dig ind? Eller er der noget, du ikke tør sige?Forud for sidste folketingsvalg var Barfoed lidt kækkere. Da optrådte han i fællesinterview som brobygger sammen med de radikales Margrethe Vestager. Barfoeds bét blev, at broen viste sig at være én, som konservative vælgere vandrede ad over til de radikale.Løkkes held er, at Helle Thorning-Schmidt har større troværdighedsproblemer, end Løkke har. Det kan nå at ændre sig inden valgdatoen.Under ingen omstændigheder vil nogen vove den påstand, at Lars Løkke er et frisk pust i dansk politik. Skal man sige noget pænt om ham, må det være, at han er en velbekendt størrelse.Lidt for velbekendt, vil nogle mene. Måske også de andre borgerlige ledere – i deres stille sind.
