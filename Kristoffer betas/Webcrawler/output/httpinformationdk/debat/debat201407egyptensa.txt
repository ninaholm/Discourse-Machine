Egyptens al-Sisi har meldt sig i kvindekampen
Den egyptiske præsident, Abdul Fattah al-Sisi, og hans regering er gået til kamp mod overgreb mod kvinder. Men han får svært ved at gøre op med statens egne overgreb, og feministerne kritiserer ham for at bruge en traditionel patriarkalske retorik


 Tirsdag blev syv egyptiske mænd idømt livstid, og to fik 20 år for seksuelle overfald på kvinder på Tahrir-Pladsen ved to demonstrationer i år. De skal derudover hver betale knap 40.000 danske kroner i kompensation til ofrene. I alt 13 var tiltalt for »kidnapning, voldtægt, seksuelt overfald, forsøg på mord og tortur« mod kvinderne.
Dommene er historiske, fordi det hidtil kun har været muligt at straffe voldtægt. Tidligere i år vedtog den egyptiske regering en lov, der straffer verbal, voldelig og anden sexchikane med både bøde og fængsel, og præsident Sisi opfordrede i juni domstolene til at se meget alvorligt på overgrebene.
Det var nemlig pinligt for præsidenten, da en mobiloptagelse af et masseovergreb på en 42-årig kvinde blev spredt på nettet i dagene efter den 8. juni. Kvinden var sammen med tusindvis af egyptere taget til Tahrir-pladsen for at hylde Sisis indsættelse som præsident. I stedet oplevede hun det værst tænkelige: Hun blev overfaldet af en stor gruppe mænd, der tævede løs på hende og rev hendes tøj af.
Lovgivningen om sexchikane blev vedtaget inden Sisis indsættelse. Regeringen har siden lavet en omfattende handlingsplan, og i politiet er der oprettet en særlig indsatsgruppe med kvindelige politifolk, der skal overvåge og håndtere anmeldelser af verbale eller fysiske seksuelle overgreb.
Og så dette. En video, der viser verden og egypterne, at kvinderne ikke er mere beskyttet under en fest for Sisi, end de var under demonstrationerne mod Mubarak og Morsi. Den 42-årige kvinde blev reddet, før det gik helt galt, men 26 andre kvinder anmeldte seksuelle masseoverfald på Tahrir dén dag, og ikke alle slap lige nådigt.
Staten som voldtægtsmand
General Sisi kom til magten, da han sidste sommer afsatte den tidligere islamistiske præsident Mohamed Morsi. Knap et år efter blev han valgt som præsident. Hans popularitet skyldes først og fremmest ønsket om sikkerhed.
De egyptiske domstole har mere end villigt smidt det muslimske broderskabs ledelse, demonstranter og unge aktivister i fængsel. Demonstrationer og sammenstød bliver færre og mindre, men kvinderne; de er ikke sikre. I en FN-rapport fra 2013 siger 99,3 procent af de adspurgte egyptiske kvinder, at de har været udsat for sexchikane. Tallet dækker alt fra tilråb til berøring og voldtægt.
Volden mod kvinder begynder tidligt. UNICEF vurderer, at 91 procent af alle egyptiske pigebørn bliver omskåret, selv om det er ulovligt; vold i hjemmet er både omfattende og accepteret, også af mange kvinder; og så er der den statslige vold og seksuelle overgreb, som – hvis den skal udryddes – kræver omfattende reformer af politiet og fængselsvæsnet, og det er ikke på dagsordenen.
Onlineavisen Mada Masr skrev for nylig om en kvinde, der systematisk blev udsat for seksuel ydmygelse fra sikkerhedspolitiets side: Kvinden var aktiv under demonstrationerne mod Mubarak, og hun har siden udtrykt modstand mod både islamister og militærstyret.
Chikanen begyndte med truende telefonopringninger. Så fulgte en fabrikeret optagelse med seksuelt indhold på YouTube. Hendes hjem bliver overvåget af tre mænd på fem-timers skift. De forfulgte hende; de tog billeder af hende. I slutningen af december 2013 voldtog de hende.
I dag går kvinden til psykolog, men tør ikke tale om overgrebene af angst for, at psykologen fortæller det videre. Hendes svaghed er, siger hun, at hun kommer fra en meget konservativ familie. »Jeg vil hellere gå ned som en forræder over for mit land end gå ned som en luder,« siger hun, »for det ville slå mig ihjel socialt.«
Patriarken Sisi
Et par dage efter overfaldet på den 42-årige kvinde på Tahrir-pladsen i juni, fik hun besøg af præsident Sisi på hospitalet. Han havde blomster med og undskyldte over for »alle Egyptens kvinder.« Han sagde også, at han »skammede sig.«
Sisi har gennem sin præsidentkampagne rakt ud til kvinderne, men feministerne kritiserer ham for en patriarkalsk retorik. For netop den konservative opfattelse af kvinder er baggrunden for, at mange egyptiske mænd mener, at det er kvindernes egen skyld, at de bliver udsat for sexchikane. I FN rapporten fra 2013 siger flere mænd, at chikanen sker på grund af det tøj, kvinderne har på, på grund af for meget make-up, og fordi de er steder, hvor de ikke burde være.
Den opfattelse gennemsyrer det egyptiske samfund. I en sag fra Kairo Universitet blev en kvinde i pink bluse og sko overfaldet af en gruppe mandlige studerende, der forsøgte at flå tøjet af hende. Dekanen på jurastudiet sagde bagefter, at det var tøjet, der forårsagede overfaldet. Han tilføjede dog, at det ikke retfærdiggjorde angrebet.
Ud af offerrollen
De mange kvinde- og feministiske organisationer ser præsident Sisis og regeringens kampagne mod seksuel vold mod kvinder som en sejr og som deres værk. Men de kæmper for endnu større forandringer og reformer. I politiet, i samfundsstrukturen, i familierne. Sexchikane i alle dens former forhindrer kvinder i at deltage i samfundslivet på lige fod med mænd, siger de, og den holder kvinderne nede i familierne. De siger med menneskeretsorganisationen Human Rights Watch, at den egyptiske regerings kamp mod sexchikane skal måles på resultaterne for kvinderne.
For nylig offentliggjorde egyptianstreets.com et åbent brev til præsident Sisi fra ’en egyptisk kvinde’. Brevet beskriver egyptiske kvinders vilkår, men insisterer på værdighed: »Selv om jeg er et offer, vil jeg ikke leve som et,« lyder det, og slutter med en appel til præsidenten om at holde op med at referere til kvinder som »mødrene, konerne og søstrene«, for »jeg er et lige så gyldigt medlem af familien som en mand, ligesom jeg kan være hans chef, læge eller ingeniør og endda hans beskytter som politikvinde.«
Helle Schøler Kjær er pressemedarbejder ved Dansk Egyptisk Dialoginstitut i Kairo

