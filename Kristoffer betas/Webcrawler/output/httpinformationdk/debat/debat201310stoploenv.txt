Stop løn- og velfærdstyveri



 
	I dag er FN-dagen for et anstændigt arbejdsliv. Mange steder i verden markeres den med optog og taler, men i Danmark kender vi den knap nok. Det er egentlig en god ting. For i over 100 år har fagbevægelsen i Danmark kæmpet for ordentlige løn- og arbejdsvilkår, som de danske arbejdstagere generation efter generation har nydt godt af.

	Uanset ens politiske tilhørsforhold kan man ikke komme udenom det faktum, at det er arbejdsmarkedets parter og den danske model, der har skabt et af verdens mest fleksible og robuste arbejdsmarkeder. Det er både med til at øge velfærden for lønmodtagerne og med til at sikre produktiviteten, væksten og Danmarks konkurrenceevne på det globale marked.

	Men i de seneste år har vi været vidne til, at tusindvis af arbejdstagere fra blandt andet de nye EU-lande ikke har fået ordentlige løn- og arbejdsvilkår på det danske arbejdsmarked. Misbrug, udnyttelse og dårlig sikkerhed præger deres hverdag, og nogle er endda ofre for menneskehandel.

	Visse arbejdsgivere frarøver ikke blot de nye EU-borgere deres løn og gode arbejdsforhold, de frarøver også Danmark muligheden for at opretholde vores hårdt tilkæmpede velfærdssamfund på grund af de afgifter og skatteindtægter, som statskassen går glip af.

	Vi skal stå sammen

	Heldigvis har den nuværende regering sat kampen mod social dumping øverst på dagsordenen. Dette i skarp kontrast til den tidligere regering, som overlod hele ansvaret med at værne om den danske velfærdsmodel til arbejdsmarkedets parter.

	Men i denne her vigtige sag er alle parter nødt til at stå sammen og kæmpe sammen. For hver eneste gang en arbejdsgiver underbetaler arbejdstagere fra eksempelvis de nye EU-lande, forringes vores børns skolegang, de ældres mulighed for en værdig alderdom på plejehjem og de syges muligheder for god og hurtig behandling.

	I Danmark skal ingen arbejdstagere udnyttes, undertrykkes eller underbetales. Det er derfor vigtigt, at vi sikrer og bevarer de løn- og arbejdsvilkår, som vi har kæmpet for i over 100 år, så alle lønmodtagere kan have et anstændigt arbejdsliv. Derfor vil jeg gerne slå et slag for FN-dagen for et anstændigt arbejdsliv. Sådan et arbejdsliv skal man aldrig tage for givet.

Per Christensen, forbundsformand i 3F

