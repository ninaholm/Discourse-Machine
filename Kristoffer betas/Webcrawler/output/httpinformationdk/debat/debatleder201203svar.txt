Svar udbedes



 Forventningerne var høje, da regeringen i regeringsgrundlaget bekendtgjorde:
»Det danske folkestyre trænger til fornyelse. Regeringen vil derfor forpligte sig til et program for god regeringsførelse, som med konkrete tiltag skal sikre en bedre lovkvalitet og forbedre de generelle muligheder for at kontrollere regeringens embedsførelse.«
Danmarks nye regering varslede et tiltrængt opgør med den usunde politiske kultur, der udviklede sig under VK. Her blev udvalgssvar ofte afleveret sent, spørgsmål ignoreret eller besvaret med en magtarrogance, som vores demokrati ikke kunne være tjent med.
Stor er skuffelsen derfor, når der mindre end et halvt år efter, at nye ministre satte sig på taburetterne, allerede er talrige eksempler på kritisabel regeringsførelse.
Senest kunne Information i går fortælle den bizarre historie om et samråd, der endte med at være fuldstændig blottet for substantiel og relevant politisk diskussion, fordi justitsministeren ikke havde oversendt den rapport, der var helt essentiel for udvalgsmedlemmernes forberedelse.Sagen har taget endnu en tragikomisk drejning, da Helle Thorning-Schmidt (S) nu meddeler Inger Støjberg (V), at hun ikke ønsker at svare på spørgsmål om god regeringsførelse – den slags hører under justitsministeren, mener Thorning.
Altså den justitsminister, der i disse dage modtager en skriftlig klage fra integrationsudvalget grundet mangel på netop god regeringsførelse.
Eksemplet er andet og mere end blot trættende Christiansborg-fnidder.
Folketingets muligheder for at kontrollere regeringens embedsførelse er afgørende for vores samarbejdende folkestyre. Tillad os derfor at gentage Inger Støjbergs relevante spørgsmål til Helle Thorning-Schmidt:»Er det statsministerens intention fremover at efterleve regeringsgrundlagets program for god regeringsførelse?«
Det ville klæde statsministeren at svare.

