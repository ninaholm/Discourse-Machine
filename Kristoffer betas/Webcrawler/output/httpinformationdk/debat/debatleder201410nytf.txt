Nyt fra fronten
LEDER


 Vi har ikke for vane at rose det danske forsvar på denne plads, men når lejligheden byder sig, vil vi ikke vige tilbage.
Hverken forsvarsminister Nicolai Wammen eller forsvarets ledelse har ruttet med konkrete oplysninger om de danske F-16-flys konkrete bombeaktioner i luftrummet over det nordlige Irak. Alt har været hyllet i røgslør og tågetale. Faktisk har Danmark hidtil praktiseret en langt mere vidtgående lukkethed om den militære mission, end eksempelvis de amerikanske styrker, hvilket vi de seneste dage har afdækket.
På den ene side stiller forsvarsministeren gerne op i direkte tv-interview fra luftbasen i Kuwait og besynger de danske piloters dåd, mens han på anden side har besvaret forespørgsler om forsvarets lukkethed med … tavshed.
Frem for at svare på spørgsmål fra denne avis krøb ministeren i flyverskjul bag en intetsigende udtalelse leveret skriftligt og dermed uden mulighed for at stille nogle af de opfølgende spørgsmål, borgerne i dette land må kunne forvente svar på. Har de danske fly bombet? Ja eller nej. Og hvor meget.
Når et folkestyre giver mandat til at drage i krig, må det ske med størst mulig grad af den åbenhed, der kendetegner et demokrati. Den erkendelse er med uskøn forsinkelse tilsyneladende ved at nå forsvarets ledelse.
I gårsdagens avis meddelte viceforsvarschef Per Ludvigsen således, at »vi vil jo meget gerne lægge os op ad det niveau for åbenhed, som vores koalitionspartnere har«. Vi takker!
Derfor ved vi nu, at de danske styrker i den seneste uge har kastet 30 bomber på 16 missioner. Tak for oplysningerne! Men hvor og hvornår har bombningerne fundet sted? Det savner forsvaret endnu at fortælle, selv om det indgår i standardrapporteringen fra andre af de koalitionspartnere, forsvarsledelsen »gerne vil lægge sig op ad«. Men heldigvis er tavsheden nu brudt. Vi ser frem til at høre nyt fra fronten.

