Trojansk hest
Mens rødskjorterne jubler, og bønderne glæder sig til politik for og med dem, bliver spørgsmålet om, hvor korrupt Thaksin Shinawatra i virkeligheden er, pludselig meget, meget presserende


 I en kultur, der er så patriarkalsk som Thailand, burde det være et problem for landets nye statsminister, Yingluck Shinawatra, at hun er en kvinde. Og i et land, hvor alder er lig med erfaring og ret, burde det være et problem, at hun er ny i politik og bare 44 år.
Men det er det ikke. For Yingluck Shinawatra vandt ikke valget i Thailand søndag  det gjorde storebror Thaksin.
Mens Yingluck Shinawatra meldte sin indtræden i thailandsk politik for små seks uger siden, er Thaksin Shinawatra en af de mest indflydelsesrige politikere, Thailand nogensinde har haft. Han blev valgt som premierminister i 2001 og indførte landets første sundhedssystem, mikrolån til bønderne og strikse narkotikalove, der væltede den ene narkobaron efter den anden. Pengene brugte han til at finansiere reformer og forkæle sine vælgere.
For dét har han næsten ubegrænset støtte hovedsageligt blandt Thailands talrige bønder, og der er ingen tvivl om, at en ny regering, ledet af Yingluck Shinawatra med Thaksin i kulissen, vil genoptage den populistiske politik med fokus på folket.
Der er heller ingen tvivl om, at med Yinglucks sejr vender den populære Thaksin tilbage tilbage til en nøglerolle i thailandsk politik.
Der er bare et problem: Thaksin Shinawatra er en korrupt slyngel. I hans år som premierminister var der enorme summer, der forsvandt uden at blive bogført, venner og familie steg drastisk i graderne, og administrationen var korrupt i et omfang, der ikke kan ignoreres. Meget tyder på, at den praksis vil blive genoptaget i det thailandske parlament med Yingluck Shinawatra ved roret.
Så mens rødskjorterne jubler, og bønderne glæder sig til politik for og med dem, bliver spørgsmålet om, hvor korrupt Thaksin Shinawatra i virkeligheden er, pludselig meget, meget presserende.
For selv om premierministeren hedder Yingluck, kommer svaret til at være afgørende for Thailands fremtidige demokrati.

