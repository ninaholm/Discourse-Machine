Nå, så kom vi da så langt
Her i weekenden på Valby Langgade og nærmeste omegn, skriver fru Nielsen


 Kære herr. frieordgyder!

Min niece (som hjælper mig meget med at skrive det her julekort, der ikke er helt kort) og jeg er gruelig bange for, at du nu sidder der og surmuler. Endnu mere, end du plejer. Fordi det ikke lige gik, som du kunne have ønsket dig, i vores nærliggende Center.
Du burde tværtimod være ellevild af begejstring, siger niecen. Som læser så mange bøger, kan Information fra de seneste 127 årgange udenad og glor på tv og hører radio i een uendelighed. Hun har nemlig i samme uendelighed de seneste 14 dage set og hørt Bjørn Lomborg optræde på både CNN og BBC og alt, hvad der findes af danske radio- og tv-stationer. Men tænk, ikke een eneste gang har han citeret sig selv fra den bog, der ellers i 1998 gjorde ham verdensberømt.
På foranledning af Politikens overledende og overansvarlige chefredaktør Tøger Seidenfaden og senere også Danmarks daværende statsminister Anders Fogh Rasmussen. (Måske kan du, trods din svigtende korttidshukommelse, endnu huske ham? I dag er han generalsekretær for NATO's sejrrige fremgang i Afghanistan, som han uden de store ofre i menneskeliv, sårede og fordrevne var med til at gøre Irak til et af de lykkeligste lande i verden og forsvare os stålsat mod masseødelæggelses- våben, som ikke fandtes). For 11 år siden konkluderede Lomborg selv det værk, der gav ham navnet over alle danske navne, med ordene (og nu dikterer niecen):
»Vi efterlader faktisk kloden som et bedre sted at leve end da vi modtog den, og dette er i virkeligheden den fantastiske pointe om verdens sande tilstand. At det går bedre og bedre på alle væsentlige, målbare områder for menneskeheden. Mange hænger stadig i Klagen og får et mentalt billede af børn, der skal vokse op med vandmangel, forurening, forsuring og drivhus. Men billederne er en blanding af vores fordomme og en manglende analyse. Nyd det.«
Som sagt: Ikke een eneste gang i den uendelighed, Bjørn Lomborg optrådte i alverdens tv- og radiostationer, har niecen hørt ham sige, at alt hvad f.eks. Barack Obama kom med om verdens sande tilstand bare skyldtes en blanding af præsidentens fordomme og en manglende analyse. Fordi det jo i realiteten går bedre og bedre på alle væsentlige målbare områder, især hvad angår temperatur- og havstigninger.
Tør ikke citere Lomborg
Og dette er i virkeligheden den fantastisk pointe, at Bjørn Lomborg ikke længere tør citere Bjørn Lomborg.
Fordi det var noget fordrukkent sludder, han blev verdensberømt på.
Så kan du surmule over, at en såkaldt statistiker, der vitterlig ikke ved noget om det, han udtaler sig om, stadig i een uendelighed på klodens samtlige medier og nogle universiteter og gymnasier optræder som folkeoplyseren over alle oplysere. Niecen har over sin computer hængende et udklip fra din sprøjte den 10. marts i år:
»Vandstanden i verdens have stiger sandsynligvis langt mere i dette århundrede end forventet af FN's Klimapanel, IPCC - nemlig med en meter eller mere. Det oplyser en håndfuld førende forskere på Københavns Universitets store klimakonference i Bella Center. Klimapanelet har i den seneste rapport fra 2007 vurderet, at havstigningen vil ligge i intervallet 18 til 59 cm. - Jeg er bange for, vi ender med en havstigning på en meter eller mere. Og havstigningerne vil ikke stoppe i 2100, men fortsætte i mange år fremover, siger professor Stefan Rahmstorf fra Potsdam Institute for Climate Impact Research. Dr. John Church fra Center for Australian Weather and Climate Research i Hobart peger på, at stigningen i havene sker hurtigere end forventet - de nyeste satellitfotos og jord- observationer viser, at vandstanden siden 1993 er steget med mindst tre mm årligt, hvilket er langt over gennemsnittet for det 20. århundrede, siger han. Rahms- torf advarer medierne mod løsagtig omgang med de videnskabelige data og bruger som eksempel et indlæg af miljødebattør Bjørn Lomborg, bragt i The Guardian den 14. oktober 2008. Her skriver Lomborg, at 'i de seneste to år er vandstanden ikke steget overhovedet. Den viser faktisk et let fald'. Det er i direkte modstrid med fakta, understreger Rahmstorf og tilføjer: - Jeg vil opfordre journalister til at udvise stor ansvarlighed. Læserne ringer ikke til forskere og dobbelttjekker. Det er redaktørens opgave!«
Jamen, nu er selv redaktører (måske med undtagelse af Politikens?) og journalister da så småt begyndt at dobbelttjekke. Om det så er den udbredte påstand om globalt faldende temperaturer de seneste 10 år, som ikke mindst Folketingets formand kolporterer, har nogle journalister og redaktører bragt oplysningen om, at også det er lodret løgn. Hvad generalsekretæren for the World Meteorological Organization, Michel Jarraud, lige har dokumenteret. »Perioden fra 2000 til og med 2009 har været varmere end 1990'ernes tiår, som var varmere end 1980'ernes tiår og så fremdeles«.
Mit hjerte, og kære ord- gyder, hvad vil du mer'? Hold du dig, som også din lederskribent i går, til søde Connie Hedegaards fortrøstning:
»Det er vel et af de vigtigste resultater, at der over de sidste år er sket et totalt skift i den her dagsorden ...«
Glædelig jul.


