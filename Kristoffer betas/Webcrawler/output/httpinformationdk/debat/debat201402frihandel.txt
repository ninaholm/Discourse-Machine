Frihandel med omtanke



 
	Vil Venstre bekymre sig om miljø og forbrugerrettigheder de kommende fem år i Europa-Parlamentet? Det er ikke det indtryk, man står tilbage med efter at have læst Morten Løkkegaard og Ellen Trane Nørbys seneste indlæg i Information om den kommende frihandelsaftale mellem EU og USA. Her lovpriser de to politikere frihandlen uden at bekymre sig om de udfordringer, som en frihandelsaftale kan stille EU’s medlemslande over for.

	Der er ingen tvivl om, at en frihandelsaftale vil gavne vækst og beskæftigelse på begge sider af Atlanten. Bare i Danmark vil aftalen skabe 15.000 nye arbejdspladser og forbedre vores konkurrenceevne med højere lønninger til følge. Det er der behov for. Derfor støtter vi socialdemokrater også en frihandelsaftale. Men hvor Venstre fejer alle bekymringer til side og vil have frihandel for enhver pris, mener vi, at det er helt essentielt, at en fremtidig frihandelsaftale kommer til at prioritere miljø og forbrugerbeskyttelse. Det er specielt vigtigt, at de såkaldte ISDS-mekanismer, der indarbejdes i aftalen, ikke må sætte profit over miljø og forbrugersikkerhed. Disse mekanismer kan give amerikanske firmaer mulighed for at sagsøge lande, der introducerer strengere krav til eksempelvis miljø. Vi vil ikke acceptere, at amerikanske virksomheder, med henvisning til frihandelsaftalen, kan forhindre os i Europa i at vedtage en mere ambitiøs lovgivning.

	Globale standarder

	Hvis vi griber det rigtigt an, kan en frihandelsaftale mellem EU og USA være med til at forhøje de globale handels- og forbrugsstandarder. Det vil være et meget vigtigt resultat at opnå. I dag udgør handlen mellem EU og USA over en tredjedel af den globale handel, og de to økonomier udgør tilsammen over halvdelen af verdens BNP. Derfor vil en kommende handelsaftale være med til at sætte nye standarder globalt og i WTO. I 2016 vil Kina overhale USA som verdens største økonomi, og Indien følger kort efter trop. Disse lande har ikke samme forhold til forbrugerbeskyttelse, som vi har. Hvis vi overlader spillereglerne for den globale handel til Kina, kan vi være sikre på, at standarderne falder. Også derfor er det vigtigt at få lavet en aftale nu. På den måde kan vi sikre os mod et ræs mod bunden, og arbejde for, at standarderne også forbedres i lande uden for frihandelsaftalen.

	Vi må ikke glemme miljø og forbrugersikkerheden, og jeg vil kæmpe for, at Europa-Kommissionen står fast på dette i forhandlingerne med USA.

Jeppe Kofod (S), spidskandidat til Europa-Parlamentet

