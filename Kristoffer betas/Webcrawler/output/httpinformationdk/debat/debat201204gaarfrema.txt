Det går fremad med antropologernes synlighed
Der er mere grøde i dansk antropologi end nogensinde. Særligt de unge er entreprenante, og de yngre forskere er aktive faglige formidlere


 Enhver, der mener, at danske antropologer er fraværende i mediebilledet, burde bruge et par minutter på Google. Så vil det nemlig hurtigt gå op for kritikerne, at dansk antropologi er i fuld vigør, mener Helle Bundgaard, der er studieleder på Institut for Antropologi ved Københavns Universitet:
»Jeg ser et stigende antal formidlende artikler og indlæg i den offentlige debat. Og dermed går det faktisk fremad for antropologernes synlige engagement i det omkringliggende samfund.«
Efterhånden er Danmark ved at ligne Norge, hvor antropologer historisk i højere grad har været involveret i samfundsdebatten: »Norge har været foran os, men det skyldes også, at norske antropologer har udtalt sig om alle mulige andre emner end deres forskningsfelt, hvorimod man i Danmark har holdt sig mere snævert til sit felt.«
– Har danske antropologer holdt sig væk fra samfundsdebatten af frygt for, at deres resultater skulle blive forfladiget af medierne?
»Nej, men flere oplever, at deres forskning bliver tolket politisk. Det sker særligt omkring forskning på immigrationsfeltet. Det er dybt problematisk, at det, man skriver, bliver læst som et politisk statement. Vi bedriver forskning – ikke politik – og derfor kan man blive træt af, at ens resultater bliver misbrugt på den måde.«
– Hvordan kan antropologien bidrage til, at den brede befolkning forstår verden bedre?
»Det kan vi gennem vores kandidater. Vi har en fornem opgave i at uddanne folk, der kommer ud i alle mulige dele af samfundet med et antropologisk blik på verden. Antropologien bidrager også, når du eksempelvis slår op i Weekend-avisen og ser en artikel om antropologisk forskning om klima eller prostitution. Vi gør en dyd ud af at formidle, bl.a. ved at holde foredrag og ved at skrive bøger – heriblandt også bøger til et bredt publikum«.
– Hvordan vægter I forholdet mellem, at studerende skal opnå klassisk antropologisk viden og samtidig også skal kunne arbejde tværfagligt?
»Vi prioriterer den klassiske antropologi meget højt. Det første år læser de studerende kun klassikere, for fundamentet skal være i orden. Vi værdsætter, at vi på KU kan uddanne kernefaglige kandidater, der er rustet til at bidrage meningsfuldt til tværfagligt samarbejde. Samtidig skal vi også tænke i nye områder. Vi har oprettet en ny studieretning inden for bussiness/antropologi – ikke for at markedsgøre antropologien, men fordi business også er et vigtigt felt at undersøge. Antropologi handler ikke kun om at besøge ’de vilde’.«

