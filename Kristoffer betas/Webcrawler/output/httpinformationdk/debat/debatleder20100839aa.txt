39 års fiasko
I USA fængsles årligt en halv million mennesker for narkokriminalitet - uden at det nedbringer efterspørgslen


 Den 17. juni1971 erklærede USA's daværende præsident, Richard Nixon, »krig mod narkotika«. En krig på to fronter: Hjemme i USA, med hårde straffe for omgang med euforiserende stoffer, og i udlandet, især Syd- og Mellemamerika, med ødelæggelse af afgrøder til narkofremstilling. Krigen har været 39 års fiasko. I USA fængsles årligt en halv million mennesker for narkokriminalitet - uden at det nedbringer efterspørgslen. Tværtimod er den så høj, at de mange milliarder af dollar i salgsindtægter stimulerer de latinamerikanske producenter og formidlere langt mere, end de hæmmes af de milliarder af dollar, som den amerikanske regering bruger på kamp mod dyrkningen.
Narkomilliarderne - fra produktionen og fra bekæmpelsen af den - har i mellemtiden forgiftet Latinamerika. Det politiske liv og retsvæsenet er til marven inficeret. Som oplyst i mandagens Information er alene i Mexico de sidste tre et halvt år dræbt 28.000 mennesker som følge af bandekrige om narko.
Mexicos lidelser har fået præsident Felipe Calderón, som i 2006 skærpede krigsførelsen ved at sætte hær og flåde ind, til at stille spørgsmålstegn ved sin egen strategi. Hans forgænger, Vincente Fox, foreslår: »Vi bør overveje at legalisere produktion, salg og distribution af narkotika.«
I en appel til USA's præsident, Barack Obama, har tidligere præsidenter fra Brasilien, Colombia og Mexico skrevet: »For drastisk at mindske skaden forvoldt af narkotika er den langsigtede løsning at mindske efterspørgslen i de store forbrugslande. For at rykke i den retning er det væsentligt at sondre mellem illegale stoffer alt efter den skade, de påfører menneskers helbred, og den skade, som de påfører den sociale sammenhængskraft.«
Hvilket fører os hjem. For er der ikke noget om, at de danske bandekrige handler om narkomarkeder? Og at vi fører krig i et fjernt land, hvor fjenden og vores upålidelige lokale forbundsfæller finansieres af den vestlige verdens narkoforbrug?

