Mangfoldighed, det er noget amerikanerne mestrer
Det er vi ikke så gode til i Danmark. F.eks. ønsker danske politikere tilsyneladende kun at blive rådgivet af selvbevidste yngre mænd


 Jeg undskylder forlods. Det handler om køn – igen. Sig ikke, at De ikke er advaret. Men også om USA og Danmark som sædvanlig, så hæng på.
Først en tilståelse: Jeg var imponeret for to uger siden. Det sker desværre sjældnere these days – en af de triste bivirkninger af at blive ældre. Erfaringen, forklædt som kynisme, sniger sig ind på ens åbne og entusiastiske sind. Man har ligesom set det hele før, og når yngre sjæle lader sig begejstre, sidder man i baghold og gnægger noget om gammel vin på nye flasker. Eller man falder i ’hvad sagde jeg’-fælden.
Men til sagen: Jeg tilbragte for et par uger siden syv dage sammen med talentfulde kvinder i stimer, amerikanske som danske, der uden slinger i valsen analyserede den økonomiske krise, Kinas interne problemer, sociale mediers indflydelse på uddannelse og personlighed 2.0. Flere af danskerne var direktører, særlige rådgivere, advokater eller chefer i magtfulde danske organisationer, havde egen virksomhed eller havde skrevet succesrige bøger. Man bliver opmuntret af talentmassen. Der er masser af den i det danske.
I USA er den større. Og ofte i en vægtklasse, som nok kan få én fra landet (altså overtegnede, der oprindeligt er sønderjyde) til at kippe med flaget eller tabe kæben. Præsident Obama omgiver sig f.eks. med nogle af de mest intelligente og overvældende skarpe kvinder i Amerika.
Samantha Power er en af slagsen. Hun er Senior Director for Multilateral Affairs i Det Hvide Hus og medlem af det nationale sikkerhedsråd. Den 42-årige tidligere Harvardprofessor og journalist er præsident Obamas toprådgiver på bl.a. menneskerettighedsområdet. Hun er også en af verdens fremmeste tænkere på området, og Pulitzerprisvinder – og sådan kan man blive ved.
Jeg mødte Power sammen med mit danske kvindenetværk, Albrightgruppen, forrige mandag i en time og blev opmuntret over, at Obama bliver rådgivet af en kvinde som hende.
Og præsidenten har flere at byde på. F.eks. Laura Tyson, som er medlem af præsidentens Council on Jobs and Competitiveness. Obamas længst siddende personlige toprådgiver er også en kvinde, advokat Valerie Jarrett, hvis ansvarsområde er Public Engagement and Intergovernmental Affairs.
Ok, spis brød til. Danmark er ikke USA og Helle Thorning-Schmidt har muligvis ikke brug for rådgivning af den kaliber. Men jeg undrer mig konstant over, at den danske regering stort set har udelukket kvinder fra sin stab af toprådgivere. Med meget, meget få undtagelser består rådgiverne helt konsekvent af selvbevidste akademiske mænd i 30’erne. Ikke et ondt ord om dem, statsministeren ansatte for en uge siden en til af slagsen, som hun har fået af Nicolai Wammen.
De ligner hinanden, gør de. Med deres kortklippede, nydelige hår, hvide hud og stålindfattede briller ankommer de direkte fra universitetet eller de politiske sandkasser rundt om i landet. De er helt sikkert også dygtige, men det er da interessant, at danske regeringer – den tidligere var ikke bedre – simpelthen ikke magter at få øje på mængden af veluddannede, intelligente og politisk skarpe kvinder, som befolker den danske private sektor, centraladministrationen og organisationsverdenen.
Og til dem, der bliver så sure, triste og trætte af at høre om køn – Facebook flød over med spot og latterliggørelse, da nogle få vovede at sætte spørgsmålstegn ved denne ensidighed i valget af rådgivere – vil jeg bare sige: Enhver toppolitiker har brug for rådgivning. Hvis man konsekvent fravælger bestemte samfundsgrupper, får man, hvad man har bedt om: mere af det samme. Og hvis man mener, at mænd og kvinder ikke ser forskelligt på verdenen, herunder vælgerne og politik i al almindelighed, ja, så har man ikke forstået ret meget om hverken kommunikation eller politik.
Herfra skal blot lyde en opfordring: Lær af Obama, lær af USA. Amerikanerne har en anden tradition end Danmark, et langt bedre øje for minoriteter og inkludering af forskellige etniske grupper og køn. Man skal som bekendt lære så længe man lever. Det gælder også for Helle, Bjarne, Villy, Morten og Thor.
 
Annegrethe Rasmussen er udenrigskorrespondent og blogger på USAnu.dk

