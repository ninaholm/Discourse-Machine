Det hårdtarbejdende madpakkefolk
Regeringens hetz af familier med handicappede børn, ligner et forsøg på at vende folkestemningen mod mennesker som mig og min psykomotorisk retarderede datter. Hvis midlerne, der bruges på os, i stedet skal gå til det hårdtarbejdende folk, der står op kl. 6, smører madpakker og sender ungerne i skole, ville jeg gerne være blandt dem


 Som far til en fantastisk dejlig datter, Beatrice, der er psykomotorisk retarderet og med en hjertemisdannelse hun vil dø af, inden hun bliver teenager, fik jeg godt nok morgenkrydderen galt i halsen, da jeg lørdag d. 10. marts hørte socialminister Karen Hækkerup i Radioavisen.
Nok startede det bare som en kommentar om, at forældre til handicappede børn selv skal betale for at få deres børn passet i vuggestue/børnehave, men jeg kan se, hvor Karen Hækkerup vil hen, og det bliver virkelig en glidebane.
Først og fremmest må der være et eller andet Karen Hækkerup har misforstået, når hun siger, at forældre til handicappede børn ikke betaler for en institutionsplads. Har man et handicappet barn, der går i en almindelig vuggestue/børnehave, betaler man efter gældende takst og regler om friplads.
Har man et handicappet barn, der går i specialbørnehave, så er det gratis. Det er gratis, fordi det er et behandlingstilbud. Og behandlingstilbud i Danmark er (endnu) gratis. Men hvis regeringen vil gå ad den vej, hvor vi selv skal betale, så forventer jeg også åbningstider som i andre børnehaver. Så må kommunerne jo bare lige ansætte nogle flere pædagoger, men det formoder jeg ikke regeringen er interesseret i, når man hører udmeldinger derfra.
Mon Karen Hækkerup har været på besøg i en specialbørnehave og set hvilke behandlinger, der indgår for børn med specielle behov. Naturligvis kan jeg ikke udtale mig om alle specialbørnehaver, men på Benediktevejens Børnehave i Slagelse, hvor vores datter går, er der for eksempel ansat en fysioterapeut, der udfører behandlinger på børnene, der generelt er motorisk dårlige, der er tilknyttet en talepædagog, sansemotoriske redskaber, da mange af børnene er sansesensitive, og der er pædagoger, der har kompetencerne til at tage sig af disse børn, med mange års erfaring, gode til at dele ud af deres viden til forældre og til praktikanter, de er dygtige og brænder for det. Netop derfor er det et behandlingstilbud og ikke ’bare’ en børnehave til opbevaring af børn; groft sagt.
Give dem min højre arm
Det kan godt være, at det ikke lyder af meget at skulle betale 1.406 kr. ekstra om måneden (taksten for en børnehaveplads i Slagelse Kommune) for en minister, der tjener på den gode side af 900.000 kr. om året. Men når man får tabt arbejdsfortjeneste på 10.999 kr. pr. måned før skat – som eneste indtægt – så skal der ikke meget til at vælte læsset.
Firkantet kan man sige at jeg skal have tabt arbejdsfortjeneste i 7 år for at komme op på samme beløb som Karen Hækkerup tjener – om året. Alternativet må så være at tage vores datter ud af børnehaven. Det vil være trist for Beatrice af flere årsager; hun er en meget social pige der elsker pædagogerne og sine legekammerater, hendes udvikling vil ikke have samme fart som nu, da en del af hendes behandlinger udebliver, jeg ville umuligt kunne stimulere hende så godt som de professionelle nede i børnehaven og for mig ville det blive endnu sværere at komme tilbage til arbejdsmarkedet. For jo længere tid jeg er væk derfra, jo sværere er det at komme tilbage til arbejdsmarkedet.
Med Karen Hækkerups udmelding kan man jo kun frygte hvad det næste bliver for f.eks. sådan nogle som os der har et kronisk sygt og multihandicappet barn:
Er det næste at min tabte arbejdsfortjeneste på hele 17 timer pr uge tages fra mig?
Er det støtten til vores merudgifter til mad, medicin til min datter der sløjfes?
Skal der være en egenbetaling på kørestol, NF-walker, loftlift og andre hjælpemidler?
Jeg kan ikke lade være med at tænke på, om regeringen er ved at overbevise befolkningen om, hvor dovne og ugidelige vi er, så folkestemningen kan vendes mod os og kræve, at vi får frataget den hjælp som vi har fået bevilget. For så kan der skaffes endnu flere penge, der tilgodeser det hårdtarbejdende folk, der står op kl. 6 hver dag og smører madpakker og sender ungerne i skole. Ikke et ondt ord om dem; jeg ville give min højre arm for at være en af dem.
Regeringens retorik oser ikke ligefrem af empati. Tværtimod.
Først gjorde det mig vred, godt gammeldags knotten, men efter vreden fulgte sorgen; jeg blev virkelig rigtig, rigtig ked af det. Da jeg var inde og give Beatrice hendes sene mad, aede og kyssede jeg hende, fortalte hende hvor meget jeg elsker hende og fortrød et kort øjeblik at vi havde valgt at få hende og ikke valgt aborten. Det havde været meget bedre på den måde, så kunne vi hurtigt prøve at få et barn igen og komme videre i vores liv. Men min kone kom ind, tog om mig og hviskede Dengang vidste vi jo ikke hun ville blive multihandicappet. Det hjalp, men jeg kan alligevel ikke lade være med at tænke på om Karen Hækkerup m.fl. er glade for at Beatrice ikke bliver så gammel, for så er hun ikke til last for samfundet mere. For dem er Beatrice en udgift, ikke en person.
 
Mogens Dulco Juelsdorf er far til en psykomotorisk retardereret datter

