Paradokser i primetime
I aften samles penge ind til støtteprojekter i Afrika med showet 'Danmarks Indsamling'. Atter eksponeres et stereotypt billede af Afrika som et tavst, forældreløst kontinent, der skal tages i hånden af de voksne i Vesten. På den måde bidrages til at den skævvredne magtbalance i den vestlige bevidsthed fastholdes
Ingen kan stå for de øjne, og derfor ruller to-cifrede millionbeløb ind til Afrika ved Danmarks Indsamling på DR i aften. Desværre fastholdes forældreløse Afrika som et barn, der skal hjælpes af Vesten.


 I aften blænder DR1 traditionen tro op for det stort anlagte show Danmarks Indsamling. Her får den danske befolkning og det private erhvervsliv igen mulighed for at vise sig fra den mest uselviske side via donationer til børn i Afrika. 
Opskriften på denne type støtteshow er enkel og velkendt: Masser af kendisser, velklingende pop og et let fordøjeligt show blandet med filmsekvenser og billeder af nødlidende, afrikanske børn og massive opfordringer til seeren om at yde et bidrag. 
Konceptet stammer oprindelig fra Live Aid-koncerterne i 1985 og er siden set i mangt en national og international kontekst. Showet skaber et komplekst, interessemæssigt spændingsfelt mellem nødhjælpsorganisationer, det private erhvervsliv , public service institutionen DR, kendte mediepersonligheder og den danske befolkning. 
Virksomhederne opnår positiv eksponering og viser sig som ansvarlige, DR får seere, nødhjælpsorganisationerne skaffer penge til projekterne, kendisserne får opmærksomhed, mens menigmand kan lette samvittigheden og oven i hatten vinde en bil. Showets egentlige hovedpersoner får mad, lægehjælp og skolegang.
Godt, det ikke er os
Kontrasten mellem det blankpolerede show og de afrikanske børns virkelighed bliver eksponeret ud i ekstremerne. Stærk mod svag, rig mod fattig, stjernestøv mod snavs. Disse kontraster bidrager til, at alle seere er i stand til at indse, hvor ulige verden er og dermed yde et bidrag. Man kan undre sig over, at det stadig er de samme greb, der benyttes tyve år efter, at vi alle sang "Giv en hånd til Afrika", og at der ikke siden er kommet flere nuancer på disse effekter. 
Gennem billedmaterialet sikres det, at seeren får lov at komme helt tæt på, og der er intet, der er helligt: Fluer, snotnæser, laser og elendighed. Man ser det hele. 
Seeren bliver en voyeur, der betragter det fremmede og ukendte, og som med skærmen som distancerende effekt godt tør komme tæt på. Fra den trygge plads i sofaen er der mulighed for med en let gysen at konstatere, at 'det er godt, det ikke er os'. Det ville nemlig aldrig ske for det 'os', som bebor de trygge, vesteuropæiske samfund. 
I børnehøjde?
Donationerne fra showet går til de 12 største danske nødhjælpsorganisationer. Organisationerne har individuelle projekter, som dog ligner hinanden meget, og alle retter opmærksomheden mod familier, primært børn, for eksempel gennem hjælp til mad, lægehjælp eller bedre/mere skolegang. 
Disse organisationer har uden tvivl prisværdige projekter og engagerede medarbejdere, der udfører et stort stykke arbejde med livet som indsats for at gøre verden til et bedre sted. Det er heller ikke dem, jeg opponerer mod. 
Det er derimod den stereotypiserende fremstilling af afrikanere og Afrika, der finder sted i medierne, og det er konsekvensen af denne ensidige fremstilling, jeg vil fokusere på.
Aflad via pengepungen
Den ensidige fremstilling angår netop de afrikanske børn. Der kan være flere årsager til, at det primært er denne type billeder og filmsekvenser, der benyttes. De to mest oplagte grunde er, at et barn er synonym for fremtiden, og at barnet repræsenterer noget uskyldigt og hjælpeløst, der har behov for omsorg fra en voksen. 
Ofte er billederne taget i fugleperspektiv, således at man får en fornemmelse af at betragte barnet med en voksens øjne. Gennem den entydige patosappel skabes en følelse af medlidenhed og omsorg hos beskueren. 
Som seer nærer man et dybtfølt ønske om få disse billeder til at forsvinde, for de vækker ubehag midt i den bedste sendetid. Ubehaget bunder i basale menneskelige mekanismer blandet med en pinlig bevidsthed om det vestlige ansvar over for disse mennesker. Den mest nærliggende måde, vi kan få ubehaget til at forsvinde på, er med et greb i pengepungen.
DR er ikke sen til at tilbyde smertelindring. Man skal blot foretage et telefonopkald eller sende en sms, der automatisk donerer. Herefter er ens lørdag aften reddet, og man kan med god samvittighed nyde Tim Christensens performance i fred.
Det stereotype Afrika
Billedmaterialet har ikke kun en appellerende effekt. Hvis det blot var sagen, kunne man pege på en legitimering i kraft af det gode formål. Men jeg mener, at den stereotype fremstilling har større konsekvenser end forholdsvis simpel patosappel og næring af vor indre voyeur i primetime. 
Gennem denne konsekvente fremstilling af Afrika som et forældreløst kontinent befolket af fattige børn opbygges netop et medialiseret, stereotypt billede af hele det store kontinent hos den vestlige beskuer. 
Selvfølgelig er den danske seer på et rationelt plan klar over, at Afrika er andet og mere end lerhytter med underernærede børn på en gold savanne. Men rent kognitivt absorberes og lagres denne stereotype fremstilling, som vi gang på gang eksponeres for.
 Dermed opstår et paradoks: Den typiske dagsorden for nødhjælpsorganisationer og støtteshows er at hjælpe til en selvstændiggørelse af fattige familier i Afrika. Men samtidig bidrager de til at fastholde et billede af Afrika som et forældreløst samfund, der skal hjælpes af det voksne Vesten i form af Europa og USA.
Helliger målet?
Det er oplagt igen at spørge, hvorvidt det ikke er en detalje, hvilke virkemidler, der spilles på, når blot det får folk til at gribe til lommerne, og hjælpen når frem? Hvis blot showet atter formår at indsamle et tocifret millionbeløb på den gode side af de 50 og dermed sikrer overlevelse og skolegang for børn i Uganda, Mali og Rwanda, er metoden vel underordnet?
Det kan man selvfølgelig argumentere for. Projekterne udføres i en god sags tjeneste med fokus på at hjælpe mennesker, der ikke har de samme muligheder, som en dansker under fattigdomsgrænsen. 
Men det problematiske er netop, at de nævnte film og billeder bidrager til fastholdelse af den skævvridning i den globale magtbalance, der allerede er til stede. Gennem disse fremstillinger fremhæves den vestlige, eurocentriske identitetsfølelse.
Orientalisme
Nogle fornemmer i denne sammenhæng sandsynligvis Edward Saids postkolonialistiske ånd svæve over vandene, og det er ikke helt uberettiget. For et show som Danmarks Indsamling bliver også en cementering af Vestens paternalistiske rolle som den, der kender til Afrikas behov. 
Jeg efterlyser afrikanere, der selv udtrykker deres tanker, håb og drømme for fremtiden, uden at de præsenteres af en vestlig person. Alene det, at Afrika ofte betegnes som et udviklingskontinent, udtrykker, at vi i den vestlige verden anser den globale udvikling som lineær, som for Afrikas vedkommende består i en bevægelse hen imod den tilstand, Vesten befinder sig i nu. Ikke den aktuelle tilstand med finanskrise, etc., men et mere overordnet billede på udviklingen gennem den industrielle og senere teknologiske revolution. 
Dette vestlige selvbillede trækker dybe spor tilbage til imperialismen og koloniseringen af Afrika og understreger, at vi har et ansvar, som på ingen måde skal negligeres. 
Distance - trods alt
Tilbage til aftenens show, hvor det glimter og glitrer, og donationerne strømmer ind. Imens understreger værten, at seerne kan redde liv med deres donation. Og trods kontrasterne til de eksponerede elendigheder, der skal få mig til at støtte, er det ikke så skidt, at det ikke er godt for noget. 
Jeg kan sidde hjemme i stuen og glæde mig over, hvor godt jeg har det. I ly af skærmens trygge distance kan jeg røres i hjertet af små smilende børn med krøllet hår, hvide tænder og laset tøj, der kigger ind i kameraet i et land langt, langt borte. Alt imens Basim giver sin udgave af 'Glor på vinduer'.

Julie Maj Simonsen er stud. mag. i medievidenskab på Aarhus Universitet. Kronikken bygger på centrale pointer fra hendes bacheloropgave

