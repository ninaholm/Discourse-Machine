Bredden er vigtig
Det er ikke nok at satse på eliteuniversiteter - bredden skal også tilgodeses, hvis forskningen skal styrkes


 De amerikanske videnskabssociologer, brødrene Jonathan og Stephen Cole udgav i 1972 i tidsskriftet Science en undersøgelse, The Ortega Hypothesis, hvori de hævdede, at de gennem citationsanalyse kunne bevise, at forskningseliten kun citerer (refererer til) eliten, ergo kan mange middelmådige forskere undværes. Den debat, der kom i kølvandet på deres undersøgelse, var interessant og er atter meget aktuel i dag, hvor vi både har fået en dansk bibliometriindikator og er meget opmærksomme på de internationale forskningsvurderingssystemer, som for eksempel The World Univer-sity Rankings. Sådanne systemer vil blive diskuteret og anvendt, men helst på en fornuftig måde.
Den spanske humanist José Ortega y Gasset har skrevet en bog, der på dansk hedder Massernes oprør - oprindeligt 1926, på dansk 1964. Brødrene Cole fortolker Ortega således, at han siger, at den fremragende forskers værk bygger på en pyramide af mindre opdagelser foretaget af gennemsnitsforskere.
Herimod hævdede The Coles, at de store opdagelser i videnskaben skabes af en elite af forskere, som slet ikke baserer sig på opdagelser skabt af masseforskere. De udvalgte en elite på 84 fysikforskere. De bibliografiske referencer i disses højest citerede værk blev analyseret, og det viste sig, at eliteforskerne først og fremmest refererede til andre eliteforskere. The Coles konkluderede i 1972, at et relativt lille antal videnskabsmænd (fysikere) producerer arbejde, som bliver basis for fremtidige opdagelser inden for fysikken. Denne konklusion blev accepteret af mange videnskabsfolk.
The Coles drog også videnskabspolitiske konklusioner af deres undersøgelse og mente dengang, at kun de førende forskningsinstitutioner skulle uddanne ph.d.-kandidater, så antallet i USA ville blive halveret. De penge, man sparede, skulle dog bruges til at forbedre ressourcerne for de resterende.
The Coles havde den hypotese, at antallet af kreative forskere groft sagt ville være konstant, mens andre videnskabssociologer mente, at proportionen af kreative forskere ville være en direkte funktion af det totale antal af forskere inden for et område.
Ændrede opfattelse
Stephen Cole har siden været med til at teste disse hypoteser. Sammen med Garry Meyer har han studeret fysikere, som blev ansat som assisterende professorer ved amerikanske universiteter fra 1963 til 1976. Undersøgelsen publiceredes som Little Science, Big Science Revisited, i tidsskriftet Scientometrics i 1985. I løbet af denne periode var der først en fordobling i antallet af nye stillinger for fysikere (406 i 1966), hvorefter der skete en gradvis afmatning ned til 149 i 1976. Cole & Meyer undersøgte så, hvor mange citationer, de unge fysikere i hver årskohorte modtog, og konstaterede, at den procentvise andel af dem, som modtog en eller flere citationer, konstant lå omkring 30 procent for alle årgangene, uanset om det var små eller store årgange.
Stephen Cole konkluderer så i sin bog Making science (1992), at modsat The Coles' antagelser fra 1972 er antallet af forskere, som vil yde signifikante bidrag til videnskaben generelt en lineær funktion af det totale antal personer, som går ind i forskning. Og at data ikke støtter antagelser om, at antallet af gode forskere forøges i langsommere takt end det totale antal forskere, eller at videnskabens omfang kunne reduceres, uden at videnskabens fremgang reduceres. Kort sagt, Stephen Cole ændrede fuldstændig opfattelse og mener nu, at man ikke må tro, at hvis man vil styrke forskningen i et land, er det nok at give flere ressourcer til de mest lovende (mest og tidligst citerede) forskere, at satse på, at ét af universiteterne skal være et eliteuniversitet osv. Nej, man - eksempelvis politikerne - må også sørge for at bevare en stor bredde af forskere, også selv om man ved, at mange af dem aldrig vil blive internationalt kendt eller bare nævnt i Science citation index.

Svend Bruhns har for nylig udgivet bogen 'Citationsindexering' på forlaget Bibliografica

