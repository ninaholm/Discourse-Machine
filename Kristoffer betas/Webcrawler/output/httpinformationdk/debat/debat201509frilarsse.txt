Fri os fra Lars Seiers pseudoliberalisme
Med sine råd til unge liberale mennesker viser Saxo Bank-ejeren, at han misforstår både Ayn Rands tvivlsomme moralfilosofi og helt grundlæggende liberale principper om lige muligheder for alle
Lars Seier Christensen, Saxo Banks direktør, har tolket liberalismen lige lovligt frit, mener kronikørerne. Hans syn på frihed er temmelig problematisk, da frihed her tillægges nærmest absolut værdi samtidig med, at begrebet devalueres til udelukkende at handle om frihed fra statslig indblanding. Arkiv


 Under overskriften »Brev til en ung liberal« lancerede Lars Seier Christensen den 26. august her i Information endnu et af sine utallige angreb på velfærdsstaten. Men ved nærmere eftersyn er Seier Christensens argumentation behæftet med en række udokumenterede ideologiske antagelser og misforståelser af både forbilledet, forfatteren Ayn Rand, og den moderne moralfilosofi.
Seier Christensen har aldrig lagt ikke skjul på, at han betragter Ayn Rand som en moralfilosofisk ledestjerne. Rand er kendt for især sin dystopiske roman Og verden skælvede fra 1957. I romanen får den omsiggribende statslige regulering en gruppe forretningsmænd til at vende samfundet ryggen, hvormed jorden skælver, og samfundet bryder sammen.
Bogen er blandt andet berømt for at dele menneskeheden op i to grupper: onde parasitter, der berøver andre frugten af deres arbejde, og heroiske forretningsfolk, der skaber værdi og tager ansvar.
Seier Christensen har gentagende gange afvist at forholde sig til de ubehagelige socialdarwinistiske passager i bogen med henvisning til, at der er tale om fiktion. Problemet er imidlertid, at Rand andre steder – eksempelvis i essaysamlingen The virtue of selfishness – anvender lignende sprogbrug.
Rand er fortaler for, hvad hun betegner som rationel etisk egoisme. Det vil sige det synspunkt, at menneskets moralske pligt er at sørge for sin egen lykke. På statsniveau er målet laissez-faire-kapitalisme.
Ifølge Rand bør staten eksempelvis ikke opkræve skatter, og veje, skoler og hospitaler skal finansieres af private midler, slog hun fast i et interview i 1959. Men hvad med alle dem, som ikke kan klare sig selv på grund af sygdom og handicap? Rand svarer i samme interview, at de svage ikke fortjener kærlighed og omsorg og bemærker samtidig, at hun betragter de fleste mennesker som svage, hvorved følger, at det er de færreste af os, der fortjener omsorg.
Foragtet moralfilosofi
Der er to grunde til, at Seier Christensen kraftigt bør genoverveje sit syn på Ayn Rand. For det første er Rands moralfilosofi et intellektuelt makværk. Ingen seriøse moralfilosoffer i verden støtter Rands moralfilosofi.
Selv kendte minimalstatstilhængere, der deler hendes syn på laissez-faire-kapitalisme, foragter hende. Det gør de af mange grunde. Ikke mindst fordi politisk filosofi og teori handler om begrundelser og ikke om vilkårlige socialdarwinistiske utopier, som dem man finder i Rands forfatterskab.
For det andet er det tvivlsomt, hvorvidt Seier Christensen egentlig har forstået Rands filosofi. Eksempelvis hævder han i et interview i Berlingske (21. december 2014):
»Du finder ikke en eneste liberal, der er imod overførselsindkomst og som ikke vil hjælpe andre, der uforvarende er kommet i nød.« Men dette er i direkte modstrid med Rands verdenssyn. Der er ingen gylden middelvej hos Rand. Hun tillader ingen former for offentlig overførsel – ingen offentlige skoler, veje eller sygehuse. Syge og svage fortjener ingen kærlighed og omsorg. Ingen!
Vigtig distinktion
Som liberalist tillægger Seier Christensen frihed en meget høj værdi. Men hans frihedsopfattelse er forsimplet og ensidig.
»Og glem aldrig«, skriver han i brevet til sin liberale ven, »at personlig frihed drejer sig om frihed fra staten.«
Dette syn på frihed er temmelig problematisk, da frihed her tillægges nærmest absolut værdi samtidig med, at begrebet devalueres til udelukkende at handle om frihed fra statslig indblanding. Frihed fra statslig indblanding indebærer i mange tilfælde kun formel – og ikke reel frihed.
Eksempelvis har de fleste formel, men ikke reel frihed, til at købe en yacht eller en ferielejlighed i Monaco. For den enkelte er det derfor hovedsageligt reel frihed, der har værdi – det vil sige frihed baseret på de muligheder, man rent faktisk har.
At staten ikke direkte forhindrer mig i at blive behandlet på et privathospital, har kun yderst begrænset værdi for mig, hvis jeg ikke har råd til – og derved ikke reel mulighed for – at betale behandlingen. I minimalstaten vil de rige opleve mere reel frihed, hvorimod resten vil opleve mere formel, men mindre reel frihed.
Dette er en vigtig distinktion, fordi den gør det gratis og nærmest naivt at hylde frihed fra statslig indblanding og samtidig ignorere, at der findes andre værdier, som samfundet bør opretholde for at skabe bedre muligheder, tryghed og velfærd for alle.
I brevet til den unge liberalist betoner Seier Christensen adskillige steder, at hans position er moralsk overlegen.
Modstridende synspunkter
Eksempelvis skriver han: »Det er vigtigt at holde fast i, at det faktisk er os liberale, der er de socialt ansvarlige og empatiske.«
Det danske skattetryk betragtes som »dumt« og »umoralsk«. Og Seier Christensen råder i den forbindelse sin unge ven til at begrunde sine »liberale valg ikke blot utilitaristisk, altså fordi det fungerer bedre end socialisme, men også fordi de er moralsk rigtige.«
Den moralske overlegenhed begrundes af Seier Christensen ved at henvise til, »at folk bør have lov til at beholde hovedparten af den værdi, de skaber.«
Flere ting er værd at bemærke. For det første bringer Seier Christensen sig endnu engang på direkte kollisionskurs med Ayn Rand, der ikke vil acceptere, at folk blot bør have lov til at beholde hovedparten af den værdi, de skaber. Ifølge Rand bør de have lov til at beholde det hele.
For det andet overser han, at utilitarisme er en moralteori, hvorved henvisning til utilitarisme netop er en moralsk begrundelse. Og for øvrigt en begrundelse, der står i modsætning til Seier Christensens synspunkt.
Grundet princippet om faldende marginalnytte argumenterer de fleste nutidige utilitarister for udpræget økonomisk omfordeling. Der findes intet belæg for påstanden om, at en afvikling – eller kraftig reduktion – af velfærdsstaten vil føre til øget social ansvarlighed og empati i nogen rimelig brug af ordene. Såkaldt tricle down economics betragtes efterhånden af mange økonomer som ideologi og utopi. De fattige bliver ikke rigere, fordi de rige bliver superrige. Tværtimod.
Den amerikanske drøm
For det tredje er påstanden om, at folk bør have lov til at beholde hovedparten af frugten af deres arbejde, ikke i konflikt med den velfærdsstat, vi kender i Danmark. Langt de fleste danskere (hvis ikke alle) betaler under 50 procent i skat.
Det kan naturligvis tænkes, at Seier Christensen ikke blot mener hovedparten, men derimod langt hovedparten, hvorved konflikten med velfærdsstaten naturligvis kommer til syne. Problemet er imidlertid, at en kraftig forringelse af offentlige tilbud i forhold til uddannelse, sundhed og så videre er i modstrid med det grundlæggende liberale princip om lige muligheder.
Liberale tænkere gik jo netop i clinch med aristokratiets nedarvede privilegier ud fra princippet om, at det ikke bør være forældrenes sociale status, der afgør den enkeltes mulighed for at være sin egen lykkes smed. Kun gennem beskatning og arveafgift kan liberalismens princip om fair konkurrence som altings målestok realiseres og vurderes. Lige netop Danmark er det bedste eksempel på, hvor godt et land faktisk kan klare sig ved at opbygge en stærk stat med stærke institutioner.
Som socialforskeren Richard Wilkinson siger i en berømt TED-talk: »Hvis amerikanere vil udleve den amerikanske drøm, skal de flytte til Danmark«
Claus Strue Frederiksen, David Budtz Pedersen og Mads Vestergaard forsker i filosofi ved Københavns Universitet

