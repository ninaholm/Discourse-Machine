Kamp om kamp



 SÅ FIK OPPOSITIONEN en klar vindersag inden for disciplinen politisk populisme. En disciplin, som Dansk Folkeparti ellers er rekordholder i, men som det mest har anvendt, når der er blevet begået en grov forbrydelse, og partiet straks er rykket ud med krav om opstramning af straffeloven og mere politi.
Aktuelt handler det om adgang til at se en landskamp i fodbold, nemlig den mod Sverige den 6. juni, som kan få afgørende betydning for, hvem der går videre til slutrunden ved VM i Sydafrika i 2010. Kun seere med digitalt tv kan tage den ned, i alt cirka 600.000 husstande. En million andre kan ikke. Andre danskere er derfor henvist til at opsøge venner eller værtshuse med digitalt tv.
Sådan en behandling er fodboldfans ikke vant til, selv om der er fortilfælde, men aldrig før er det sket i en så højprofileret kamp. Roligans er rasende, og inde på Christiansborg kom sindene også i kog, efter at medieordførerne i går havde været i samråd med kulturminister Carina Christensen (K). Det kom til mundhuggeri foran snurrende kameraer mellem Socialdemokraten Magnus Heunicke og Venstres Ellen Trane Nørby, der - iført landskamptrøje - fastholdt, at transmissionsaftalen med TDC, Stofa, YouSee og Viasat ikke kan ændres. Det samme gjorde kulturministeren og statsminister Lars Løkke Rasmussen (V).
REGERINGENS udgangspunkt er liberalt. Den ser landskampen som et produkt, der skal handles i fri konkurrence. Ganske vist kan man i henhold til et EU-direktiv udnævne nogle begivenheder til at være så vigtige og af national betydning, at de skal tilbydes til udsendelse på landsdækkende tv. Dronningens nytårstale f.eks. Men i 2002 afskaffede regeringen listen med Dansk Folkepartis stemmer, fordi den ikke fungerede efter hensigten - mente den. Man kunne f.eks. ikke tvinge DR eller TV 2, hvis sælgeren, hjemmebanelandet, forlangte en ublu pris. 
Roligan'ernes udgangspunkt er så vist ikke liberalt. De ser kampen mod arvefjenden som en national helligdom og ikke en vare. En borgerlig rettighed. Så kan regeringen tale aldrig så meget om, at pay-per-view og den slags ikke er ualmindeligt i en del andre lande. 
ENHEDSLISTEN var - af alle - det første parti, der øjnede potentialet i sagen. Nye toner fra netop det parti. Velkommen til det folkelige Danmark! Socialdemokraterne ved naturligvis, at man ikke skal tage legetøjet fra børn og ej heller svenskerkampe fra fans. Dansk Folkeparti er pludselig blevet usikre i mælet, skønt det er medansvarlig for afgørelsen. Nu står Løkke & co. til at snuble på grønsværen, og selvfølgelig slår oppositionen på en mand, der ligger ned. Hvad ellers? Den har selv fået mange tæsk.
Hvad Ellen Trane Nørby angår, har der sikkert foresvævet hende noget om en af forgængerne i partiet, der engang slap godt fra en fodboldmetafor i EU med et roligantørklæde om halsen. Det gjorde hun ikke. Landsholdstrøjen forblev et signalforvirret stunt.

