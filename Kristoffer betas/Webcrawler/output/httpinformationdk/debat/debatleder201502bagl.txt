Bag lukkede døre
LEDER


 Hvis man i fredags fulgte den lange pressekonference i Bruxelles efter den 8. forhandlingsrunde om en transatlantisk frihandelsaftale – kaldet TTIP – så ville man endnu engang have oplevet, hvordan EU’s chefforhandler, Ignacio Bercero, og hans amerikanske modpart, Dan Mullaney, formåede at træde vande og afsløre absolut intet substantielt om de kontroversielle forhandlinger.
Som det har været tilfældet gennem hele den nu halvandet år lange proces, holder begge parter kortene helt tæt til kroppen, når det gælder information til offentligheden om, hvad man præcis taler om, og hvor man er enige eller uenige. Igen og igen bedyrede Bercero og Mullaney, at diskussionerne er »konstruktive« og »dybtgående«, og at man i ugens løb har opnået en »meget bedre forståelse« af hinandens positioner.
Det lugter af manglende fremskridt, men reelt vides intet – intet – om de konkrete meningsudvekslinger og forhandlingstekster. Nok har EU-Kommissionen lagt en del egne positionspapirer offentligt frem – i mange tilfælde efter at de er lækket – men fra amerikansk side er alt tophemmeligt, og det er dermed også, hvad der i dag måtte eksistere af fællesformulerede tekstudkast på diverse delområder.
Og sådan vil det fortsætte. Først når forhandlerne engang er færdige, vil EU-landenes parlamenter og Europa-Parlamentet få det fuldbyrdede resultat at se som et take it or leave it-tilbud.
Ikke underligt at projektet er kommet i modvind. Mange ser den lukkede forhandlingsproces som et billede på, hvordan et indre marked hen over Atlanten vil gøre det endnu vanskeligere for borgerne at følge med i og øve demokratisk indflydelse på love, regler og selve udviklingen. Det såkaldte ISDS-system, der med TTIP vil give store virksomheder og investorer adgang til erstatningssager mod nationale regeringer ved voldgiftstribunaler uden om de nationale domstole, er f.eks. så upopulært i den europæiske offentlighed, at forhandlerne nu har måttet lægge det i mølpose, indtil alle andre dele af TTIP-aftalen er på plads.
Endnu mere bekymrende er intentionen om et fremadrettet, institutionaliseret ’regulatorisk samarbejde’, som ifølge forhandlerne skal sikre, at de harmoniseringer, der opnås med selve TTIP-aftalen, følges af en koordinering så langt øjet rækker af fremtidige love og regler i USA og EU – med det udtrykkelige sigte at bane vej for fortsat øget handel og investeringer hen over Atlanten. Hver gang EU eller Danmark i fremtiden vil ændre eller indføre en regulering med betydning for handel og investeringer, skal USA høres først. ’Interessenter’ skal også høres, og selv om begrebet både omfatter erhvervs- og civilsamfundsinteresser, så vil sidstnævnte formentlig komme til kort.
»Ngoer har ganske enkelt ikke ressourcer til at konkurrere med virksomheder, når det handler om at præstere en øget tilstedeværelse og indflydelse,« siger Monique Goyens, generaldirektør for den europæiske forbrugersammenslutning BEUC.
TTIP-forhandlerne forsikrer, at et fremadrettet regulatorisk samarbejde ikke fratager EU og EU-lande retten til at lovgive, som de vil. Men hvis man inviterer USA til på forhånd at mene noget hver gang, er det vel, fordi man er indstillet på at lytte og lade sig påvirke? Og det siger noget om fokus og prioriteringer, at man skal høre hinanden om regler med betydning for handel og investeringer, men ikke om regler, der kan have konsekvenser for f.eks. klimaet.
Mens flertallet af danske medier snorksover, kører en intens påvirkningskampagne fra Kommissionen, BusinessEurope, den danske regering, Dansk Industri m.fl. for at overbevise befolkningen om, at et transatlantisk indre marked er nødvendigt for at bane vej for fornyet vækst og nye arbejdspladser. De beregninger, der ligger til grund for udsagnene herom, er stærkt kritiseret af fagfolk for at være baseret på simplificerede computermodeller af virkeligheden, men f.eks. regeringen har endnu ikke villet gå ind i en substansdiskussion af dem.
TTIP skal sælges som del af nødvendighedens politik. Og jo mere der kan forhandles på plads bag lukkede døre, før offentligheden får indsigt i den reelle substans, desto større er chancen for, at det til sin tid kan manøvreres igennem som et fait accompli.

