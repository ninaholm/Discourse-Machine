’Min arbejdsgiver passer på mig’
Der er ingen, som har fortalt Sofie Andersen, hvorfor hun har brug for en fagforening. Og hvis hun skulle melde sig ind, ville hun ikke vide, hvilket forbund hun – som studerende til møbeldesigner og med fritidsjob som tjener – hører under


Som et tilskud til SU’en arbejder 23-årige Sofie Andersen på en restaurant ved åen i Aarhus. Som fritidsansat ved Sofie Andersen godt, at hun er nederst i hierarkiet. Hun har derfor ikke lyst til at blive medlem af en fagforening, da hun tror, det kan blive opfattet negativt af arbejdsgiveren.»Som fritidsarbejder har man jo kun brug for en fagforening, når der er noget galt,« siger Sofie Andersen, som i øjeblikket er glad og tilfreds på sin arbejdsplads. »Jeg lever nok i en lidt for naiv verden, hvor jeg tænker, at min arbejdsgiver passer på mig,« siger hun.– Hvad tror du, at du kunne bruge en fagforening til?»Jeg ville kunne gå til dem, hvis der var noget galt. Men så kunne jeg lige så godt sige op, for så ved jeg jo godt, at jeg ikke kan blive på min arbejdsplads. Jeg ved, at de ikke må fyre en, men det er jo ikke en rar arbejdsplads at være på, hvis man har brokket sig,« siger Sofie Andersen.– Hvad kunne du tænke dig, at en fagforening gjorde?»Det ville være superrelevant, hvis de gav sig til at snakke om, hvor mange fritimer vi har ret til, inden den næste 12-timers vagt. Og hvor mange kilo vi rent faktisk må bære. Nu bliver jeg sat til at bære på ølfustager, og de vejer vildt meget. Vi er ikke undervist i at bære dem, og jeg tror ikke, at det kan være godt for min ryg at slæbe rundt på omkring 30 kilo,« siger Sofie Andersen.Men Sofie Andersen er ikke blevet præsenteret for nogen former for markedsføring fra fagforeningerne eller informationer om, hvilket forbund hun hører under. Det er uoverskueligt.»Hvis fagbevægelsen gjorde et godt arbejde på andre cafeer i Aarhus, hvor der var problemer, kunne jeg godt finde på at melde mig ind i den fagforening for at støtte det og gøre opmærksom på, at jeg er enig og værdsætter, det de gør,« siger hun.– Vil du melde dig ind i en fagforening?»Lige nu har jeg jo brug for en fagforening, som tager sig af, at jeg har et hårdt fysisk job, men om to år kan det måske være ret lige meget. Så jeg tænker, at jeg venter med at melde mig ind, til jeg er færdig med min uddannelse. Så længe jeg kun har fritidsarbejde, kan jeg ikke se nogen grund til at have en fagforening,« siger Sofie Andersen.
