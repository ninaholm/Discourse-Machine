De andre vil kun én slags vækst



 I den seneste tid er Enhedslistens vækstkritik blevet udfordret. Det er rigtigt, at dele af Enhedslistens politik fremmer væksten. Vi arbejder for bedre levevilkår. Vi arbejder for bedre uddannelse. Vi støtter også lønkampen, og vi vil have flere midler afsat til den offentlige velfærd.
Men svaret på kravet om bæredygtighed er ikke at reducere velfærden og sætte lønnen ned. Man går galt i byen, hvis man måler en venstreorienteret politik på, om den trækker BNP i den ene eller anden retning. Vi skal finde frem til helt andre parametre for, om det går frem eller tilbage for udviklingen hen imod et bæredygtigt samfund med bedre levevilkår.
Det arbejde, har vi netop søsat i Enhedslisten, men vi vil meget gerne invitere andre til at komme med input. Udgangspunktet skal være, hvordan vi producerer, hvordan værdier og velstand fordeles i samfundet og hvordan vi indretter og udfolder os i det.
I de øvrige partiers øjne er der kun én slags vækst og kun én vej til den, nemlig bedre vilkår for erhvervslivet i bred forstand. Prisen bliver forringelser for lønarbejdere og mennesker på sociale ydelser og forringelser i det offentlige. Velfærdssamfundet skal nødvendigvis i bakgear, og miljø og klima ryger bagest i køen – for nu handler det om at få gang i hjulene igen, lyder det over en bred kam.
En anden dagsorden
Det er Enhedslisten grundlæggende uenig i. Der er klassiske vækstfremmende elementer i vores politik, men de går hånd i hånd med vores ønske om at bremse spekulation – eksempelvis ved at beskatte arbejdsfrie indtægter hårdt – og vores ønske om grøn omstilling.
Det sidste har vi taget skridt hen imod via dele af energiaftalen; via den nye aftale om en grøn investeringsfond; i tiltag, der fremmer omstilling til cirkulær økonomi og i vores nylige udspil til omstilling af landbrugs- og især svinesektoren. Hertil kommer vores forslag om at fordele arbejde og penge bedre blandt borgerne.
Alt dette er udtryk for en markant anden politisk dagsorden end den, de forenede vækstpartier lægger for dagen. En politisk dagsorden, der stiler mod bæredygtighed, både miljømæssigt, socialt og økonomisk. Om BNP stiger eller falder i den forbindelse er til gengæld fløjtende ligegyldigt.
Stine Brix og Per Clausen, Enhedslisten

