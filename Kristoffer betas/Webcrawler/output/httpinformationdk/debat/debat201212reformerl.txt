Reformér lærernes arbejdstid



 Det er synd, at lærerne på det sidste er blevet sat i en slags skurkerolle i den offentlige debat. For de fleste lærere, både i skolerne og på andre uddannelsessteder, udfører et engageret og værdifuldt stykke arbejde. Udfordringerne for uddannelsessystemet udspringer da heller ikke af dårlige lærere, men af at det system, som ledere, lærere og elever bevæger sig i, er håbløst forældet.
Faktisk er systemet så stift og centraliseret, at det ikke kan lade sig gøre at finde tilsvarende oldnordiske indretninger andre steder på arbejdsmarkedet. For i hvilken branche eller sektor vil man finde det fornuftigt, at arbejdsopgaver detaljeret fastlægges to-tre år frem i tiden? Og hvor på det normale arbejdsmarked ville man acceptere, at store dele af medarbejderens arbejdstid er helt uden for ledelsesmæssig indflydelse? Men sådan er det indrettet mange steder i undervisningssektoren.
Lærernes arbejdstid bliver styret af centrale aftaler, der er udarbejdet omkring forhandlingsborde, der ligger langt væk fra de skoler, hvor lærerne underviser. Og disse aftaler er så detaljerede, at de næsten ikke overlader noget som helst ledelsesrum til lederne på de enkelte undervisningssteder. Det er indlysende problematisk, da disse ledere jo er langt tættere på den praktiske virkelighed på skolerne.
Undervisningsbegreb for bredt
Det er dem, der kan vurdere, om en ny, uerfaren lærer f.eks. skal have mere tid til forberedelse end en lærer med mange års erfaring. Det er også de ledere, der har styr på, om en lærer, der har 28 elever i klassen, skal have mere tid til forberedelse end en lærer, der skal undervise en klasse med 7 elever. Eller om man kan give lærere, der underviser i mange forskellige fag på flere niveauer, mere forberedelsestid end en lærer, der kører fire parallelhold på samme niveau og klassetrin.
Skal de mange ressourcer, vi putter i undervisningsområdet, bruges optimalt, er vi nødt til at modernisere systemet. Undervisningsbegrebet er i dag meget bredt og indeholder mange forskellige arbejdsformer, spændende fra forelæsning, klasseundervisning, projektorienteret undervisning, e-learning, fjern-undervisning, skriftligt arbejde, lektieværksted, vejledning og konsulentfunktioner i forhold til eleverne.
 
Hans Jørgen Hansen, formand, Lederforeningen for VUC og direktør, VUC Sønderjylland

