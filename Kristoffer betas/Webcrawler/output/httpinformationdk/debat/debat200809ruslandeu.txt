Rusland ud af Europarådet

Rusland har igennem flere år massivt overtrådt samtlige af de krav, som stilles til medlemmer af Europarådet - alene krigen i Tjetjenien burde resultere i eksklusion.


 Berlingske Tidende bragte den 3. september en opsigtsvækkende undersøgelse. Det store flertal af danskerne ønsker, at Georgien bliver medlem af NATO, og at Rusland skal mødes med sanktioner, hvis landet ikke trækker sig ud af Georgien. Det er et særsyn at politikkerne hænger i bremsen i forhold til vælgerne, når det kommer til aktivistisk udenrigspolitik. Det illustrerer, at Ruslands invasion af Georgien er meget alvorlig og et vendepunkt i Europas historie.
Nøjagtig som Sovjets invasion af Ungarn i 1956, hvor danskerne var meget engagerede med indsamlinger og støtte til de mange flygtninge som kom til Danmark, så er også denne krise noget som optager os alle. EU kan indføre forskellige sanktioner over for Rusland, som ikke skader befolkningen og den økonomiske fremgang i landet, men som udelukkende rammer Kreml og magthavernes forfængelighed. 
En papirtiger
For det første kan EU opfordre til at Rusland bliver smidt ud af Europarådet. Rusland har igennem flere år massivt overtrådt samtlige af de krav, som stilles til medlemmer af Europarådet - alene krigen i Tjetjenien burde resultere i eksklusion af Europarådet. Invasionen af Georgien, som også er medlem af Europarådet, er dog dråben som bør få bægeret til at flyde over. Er det ikke argument nok, så kan man altid henvise til, at Rusland er en notorisk dårlig betaler af medlemsbidraget til Europarådet, så det alene betyder, at landet ikke er berettiget til at være medlem. 
Det har meget få praktiske konsekvenser for Rusland, hvis landet bliver ekskluderet, eller medlemskabet bliver sat på standby. Europarådet er dybest set en papirtiger uden indflydelse på særligt meget, til gengæld betyder det et stort prestigetab for Rusland. Endelig skal man heller ikke glemme, at fortsat russisk medlemskab af Europarådet underminerer de værdier som Europarådet bygger på. Hvordan kan en international organisation hævde at forsvare menneskerettighederne og freden, hvis dets største medlemsland fører kolonikrig i Tjetjenien og invaderer Georgien uden andre konsekvenser end et par forkølede resolutioner? 
En anden sanktion, som EU kan presse på for, er at få Rusland frataget værtskabet for vinter OL i Sochi i 2014. Det har ligeledes en stor symbolsk betydning for magthaverne i Kreml, og vil være et enormt prestigetab for Medveded og Putin. Imidlertid vil det ikke have negative konsekvenser for den almindelige russer, og derfor er det sammen med eksklusionen af Europarådet to realistiske sanktioner som EU bør søge at indføre.

