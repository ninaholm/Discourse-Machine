En ramme for al kærlighed
På onsdag indgås det første homoseksuelle ægteskab i Frankrig, som dermed knytter sig til rækken af lande, jeg betragter som dybt civiliserede, midt i livets og kærlighedens vildskab


I det sommerhus ved Vesterhavet, min søster nu ejer, og hvor barndommens lange somre blev tilbragt, hænger stadig en blåstribet herrebadekåbe af usædvanlig god kvalitet. Faktisk må det være vildt god kvalitet, for den er over 50 år gammel og stadig ikke slidt. Min afdøde far arvede den fra en af min mors fætre. Han havde til gengæld arvet den fra sin elskede. En mand. Som noget af det eneste. For da fætterens noget ældre kæreste døde, arvede fætteren intet. Alle de ting, bøger, tøj, pyntegenstande for ikke at tale om den formue, man gennem et langt samliv med et andet menneske hober op, blev brutalt hentet tilbage til kærestens familie. De havde aldrig accepteret den ægte kærlighed mellem to mænd, og jeg ved ikke, hvordan han fik badekåben med.Det er denne historie, jeg grunder over i denne uge, midt mellem at Frankrigs præsident Hollande skrev under på loven om, at homoseksuelle kan indgå ægteskab i sidste uge, og at det første ægteskab rent faktisk fejres i næste. Jeg kan stadig næsten få åndenød, når jeg oplever den samme følelse af uretfærdighed, som da min mor fortalte mig historien om sin fætter.Det selvsamme sommerhus har lagt rum til mange andre overvejelser om den institutionaliserede kærlighed. Andre mænd kom jo til at krybe i badekåben af usædvanlig god kvalitet. Efter adskillige mistrøstige skænderifyldte somre blev mine forældre skilt. Jeg krævede desillusioneret og med Suzanne Brøggers bog på natbordet, at vi da bare kunne ’fri os fra kærligheden’. Selvfølgelig tog mit oprør mod ægteskabet især form af angreb på min mor, der af for mig uforståelige grunde blev ved at forsvare det. Man er vel teenager i temmelig lang tid.Hendes reaktion var da også temmelig tør, da jeg selv som mor til to og med en lille ny i maven ringede og fortalte, at nu skulle jeg giftes. Med børnenes far. Jeg var selvfølgelig forelsket – skønt jeg havde opgivet at finde ud af, hvad kærlighed egentlig var. Til gengæld var jeg blevet ramt af panik over mulig død af den ene eller den anden af os forældre og alle tingene, der begyndte at hobe sig op, og hvad nu hvis? Den slags fællesskab og arvemæssige forhold ordnes hurtigt og sikkert ved at gifte sig. I øvrigt ikke helt på samme måde i alle lande, men lad os nu ikke bringe for megen forvirring ind i glæden.Det skal også siges, at min bedste venindes mor var skilsmisseadvokat. Hun har sikkert også været udsat for mine og venindens utallige spørgsmål om ægteskabets nødvendighed, indtil hun en dag tørt svarede: »Man skal gifte sig, for så er det lettere at blive skilt.«Nu kan læseren nok høre, at jeg ikke har været særlig ramt af bryllupsforestillinger med karet, slør, kirke og evighed. De skilsmisser, jeg har oplevet i min omgangskreds og prøvet på egen hud, har da også altid et islæt af aflysning af evigheden – med udslag i frygteligt ulogiske handlinger og måder at opføre og tænke på. Når man nogen gange taler om ’lykkelige skilsmisser’, er det blot for at understrege, at det er de sjældent. Når kærlighed hører op – også selvom jeg stadig ikke helt ved, hvad den er – så er det i al fald sikkert, at der står meget åbne og blafrende sjæle og ofte hadefulde regnskaber tilbage. Mine forældre var således begge højtuddannede, men min mor arbejdede halvdags for at tage sig af hjemmet. Min far mente derfor ved skilsmissen, at han burde have to tredjedele af besiddelserne. Det kan vel have sin logik. Som ikke er ægteskabets logik – eller skilsmissers, når de diskuteres af advokater eller kommer for domstole. Og det er ganske smart, ægteskabet kan være en slags levendegjort kommunisme, måske det sidste sted, hvor det rent faktisk finder sted?Og jeg har diskuteret videre med mangen en romantiker i tidens løb, af dem, der overhovedet ikke så nogen nytte i ægteskabet. Det har ført til ikke særlig sjove bryllupper på gravens rand, for hvordan ellers … ordne ’det’?I homoseksuelle kærlighedsforhold er der ting, penge, lejligheder, huse, og der er også børn, hvilket i den grad har været overset i diskussionerne i Frankrig, hvor traditionalister af enhver art fortsat demonstrerer efter, at den nye lov er demokratisk vedtaget. Som om børnene først kom til, efter at disse par har ’fået lov’ til at gifte sig. Jeg har været så heldig, at en blåstribet badekåbe i et sommerhus altid har mindet mig om både dyb kærlighed og nødvendigheden af at give den en ramme. For både livet og kærligheden er helt vilde.&nbsp;Tine Byrckel er psykoanalytiker og manuskriptforfatter
