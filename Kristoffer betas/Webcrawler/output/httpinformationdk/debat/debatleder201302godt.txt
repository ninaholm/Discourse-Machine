Godt, Højesteret ikke leger politikere



 Pyha. Lettelsen løb gennem regeringen og de partier, der støtter dansk medlemskab af EU. Højesteret fastslog i går med stemmerne 11-0, at det danske Folketings flertalstiltræden af Lissabon-traktaten er i overensstemmelse med grund loven. Der er – konstaterer Højesteret – ikke tale om, at Lissabon-traktaten medfører en sådan afgivelse af dansk suverænitet, at det skal godkendes af fem-sjettedele af Folketingets medlemmer eller af et vælgerflertal ved folkeafstemning.
Især lægger Højesteret vægt på, at EU møblerer om på sin indre beslutningsgang – f.eks. giver EU-Parlamentet mere plads. Men det er ikke det samme som ny dansk suverænitetsafgivelse. Suveræniteten er allerede afgivet; det er modtageren, der indretter sig anderledes. Dog ikke så meget, at EU derved har fået en ny identitet. Hvis det var tilfældet, var modtageren ikke længere den samme, og så skulle der ny dansk suverænitetsafgivelse til, fastslår Højesteret.
Nå ja, indviklet stads er det – som enhver, der søger at tyre sig igennem højesteretsdommen, vil konstatere. Men hvad går det hele ud på?
I hvert fald to ting: For det første fastholder Højesteret den grænse, som retten allerede trak i sin Maastricht-dom i 1998: Der skal være tale om overladelse af suverænitet »i nærmere bestemt omfang«, sådan som grundloven kræver. Der skal blive en fast kerne af Danmark tilbage, og Højesteret forbeholder sig retten til at vurdere, om det stadig er tilfældet.
For det andet – og nok så vigtigt – er Højesterets dom udtryk for, at dommerne udviser tilbageholdenhed med at gøre sig selv til politikere. Det kræver en stor grad af sikkerhed for begået grundlovsbrud, før retten sætter sig over Folketinget. Det er en kurs, som Højesteret har fulgt i sine grundlovsdomme siden 1920’erne: Vi har ret til at vælte love, men vi gør det kun, hvis de er et utvivlsomt brud på grundloven.
1999-dommen om Tvind er eneste tilfælde, hvor Højesteret har tilsidesat en lov. Men det var til gengæld et grotesk tilfælde, fordi Folketinget i sin navngivning af Tvindskoler, der ikke længere kunne få støtte, gjorde sig selv til både udøvende og dømmende magt.
Hvem har magten i landet? Det spørgsmål ligger bag, når man drøfter, om dommere kan tilsidesætte love. I Danmark har det traditionelt været sådan, at partier til venstre for midten har ment, at Folketinget ikke har nogen over sig, hvorimod højrepartier har ment, at Højesteret bør kunne sætte politikere på plads. I disse vurderinger indgår forhåbninger – eller frygt: Er lovgivere fornyere eller uansvarlige? Er dommere besindige eller reaktionære?
Den grundlovgivende forsamling i 1848-49 kunne ikke blive enig om at skrive noget om dommeres ret til at underkende love. Det kunne 1953-grundlovens skribenter heller ikke.
Efter at der hele vejen rundt i det politiske spektrum lød applaus til Højesterets dom i Tvindsagen, kan det se ud som, at domstoles ret til at prøve love ikke længere er et brandfarligt emne. Men det kan det hurtigt blive igen.
Tænk, hvis Højesteret går ind i en glødende aktuel sag og underkender en regerings hjertebårne initiativ ... Det sker jævnligt i USA – og i politisk ustabile lande. En løsning har for nogle nationer været en særlig forfatningsdomstol. Men en sådan er vi afskåret fra i Danmark. Vores grundlov bestemmer nemlig, at en forfatningsdomstols afgørelser under alle omstændigheder skal kunne indbringes for Højesteret. Og så er vi lige vidt.
Hvis en øverste retsinstans kan vælte love, bliver den politiske magtkamp til et slagsmål om, hvem der skal være dommer i denne øverste instans. Sådan er det i USA, hvor republikanske præsidenter ved de seneste årtiers dommerudnævnelser har skubbet Forbundshøjesteretten stadigt længere mod højre. Ønsker vi tilsvarende politisk strid om dommerembeder?
Højesteret skriver i sin dom venligt, at sagsøgerne mod staten i Lissabon-sagen er »30 almindelige borgere«. Hmm. Helt almindelige er de nu ikke. En stor del af navnene har gjort sig politisk gældende et pænt stykke ude på venstrefløjen.
Derved er også understreget, hvor sprængpolitisk sagen om dansk tiltrædelse af Lissabon-traktaten er. Godt, at højesteretsdommerne ikke lod sig lokke til at lege med fyrværkeriet. Det er dansk, når dansk er besindigt.

