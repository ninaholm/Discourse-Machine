Da kommunismen gik i sort
20-årsdagene for Sovjets sammenbrud
Reagan kom ud af sovjets sammenbrud som konser°©vatismens globale helt, mens Gorbatjov m?tte n©jes med heltestatus i Vesten.


 Netop i disse augustdage for 20 år siden forsøgte en løst sammensat, ikke videre velforberedt junta i Sovjetunionen at gennemføre et statskup mod kommunistpartiets sidste generalsekretær og leder, reformatoren Mikhail Gorbatjov, mens han og konen ferierede på Krim. I nogle dramatiske døgn var Gorbatjov fange i sit eget sommerhus. Verden ventede i spænding om kuppet lykkedes, om alle reformerne om åbenhed og ny gennemsigtighed i strukturen, glasnost og perestrojka, nu ville blive rullet tilbage, om Østeuropa i værst tænkelige fald kom under åget igen, og om verdensfreden var i fare. Det korte af det lange blev at Gorbatjov blev befriet af loyale folk og vendte rystet tilbage til Moskva med pletter på sin fine sweater og konen på nervesammenbruddets rand. Kupmagerne viste sig at være en bande ubeslutsomme amatører, hvis ledende folk ikke besad den fornødne fasthed, enighed og brutalitet til at gennemføre noget så drastisk som et statskup i det enorme land. En af de mest nervøse af de sammensvorne drak sig fuld som en allike og viste sig i denne tilstand på tv for den forbløffede befolkning. Dette garanterede ikke ligefrem langtidsholdbarheden i drømmen om et nyt betondiktatur.
Modige og fremsynede
Moskvas tidligere borgmester, den på det tidspunkt tilsidesatte Boris Jeltsin stillede sig i spidsen for de demonstrerende folkemasser foran det besatte, beskudte parlament, hvor medlemmerne blev holdt som gidsler. Folket ville ikke finde sig i kuppet, de kunne ikke klare mere undertrykkelse af den gamle skole. Så langt var det kommet at russerne ikke længere var bange. Lidt som nu i Syrien. Hæren orkede heller ikke mere; soldaterne tilkendegav på hvis side de stod, tankbesætningerne åbnede lugerne og satte prop i kanonen, og kort efter brød kuppet og senere Sovjetunionen endeligt sammen. Gorbatjov måtte under pres af en aggressiv og sejrssikkert brovtende Jeltsin, hans modsætning, som han af mange gode grunde ikke brød sig om, se sig tvunget til at opløse kommunistpartiet og selv gå af som leder. Den modige og fremsynede mands drøm om et reformeret og genfødt kommunistparti brast af hans egen hånd. Åbenhed og gennemsigtighed var enkelt sagt ikke foreneligt med sovjetkommunismen. Ingen kunne se det for sig, heller ikke i reformeret udgave. Russerne ville have varer og forbrug, junkfood, mafia og fri rock i ubegrænsede mængder.
En særegen udgave af et demokratisk system, som mildt sagt siden har vist sine mangler, blev etableret på ruinerne af Lenins arbejder- og bondestat, og Ruslands første folkevalgte præsident med over halvdelen af stemmerne blev ikke overraskende den rå og sangvinske Jeltsin. En ny zar, i hvert fald en politisk leder, der slavisk, havde man nær sagt, fulgte en gammel zaristisk tradition ved at holde familiehof og optræde for fuld musik stangberuset ved officielle lejligheder.
På to år havde verden i slutningen af planetens uden sammenligning mest plagede århundrede oplevet en ufattelig radikal forandring af undertrykkende tilsyneladende uforanderlige politiske systemer forandringer eller snarere omvæltninger som ingen havde ventet tilnærmelsesvis i dette omfang. Om nogen blot få år før havde forudsagt murens fald, Østeuropas frigørelse, de baltiske landes selvstændighed og altså Sovjetunionens opløsning, ville vedkommende være blevet sat fast.
Nogen tillagde USA's præsident Ronald Reagan æren for sammenbruddet. Præsidenten ville med sit såkaldte Stjernekrigsprojekt til nedskydning af sovjetiske missiler, et Georg Gearløs-system der kostede kassen, simpelthen sulte det i forvejen økonomisk forhutlede Sovjetunionen til medgørlighed og hjertens gerne til The Evil Empire's og kommunismens fald. Senere studier vil formentlig godtgøre om en ofte luftet mistanke holder: Om Reagan i denne sag som i så mange andre handlede i overfladiskhedens halvblinde, lod sig styre af en tankegang som i Reader's Digest frem for realpolitiske overvejelser, og fik lidt af et lucky punch ind, da det hele ikke gik ad helvede til. På den anden side skal man heller ikke underkendte den gamle skuespiller, fagforeningsmand og guvernørs instinkter. En af præsidentens medarbejdere, diplomaten Jack F. Matlock Jr. bemærker i sin bog Reagan & Gorbatjov afslutningen på den kolde krig (2004) at Reagans spidskompetence ikke just var systematisk analyse og blik for detaljen eller nogen grundfæstet viden om ret meget. Snarere greb Reagan, som Matlock skriver, problemerne 'impressionistisk' an, springende i tankegangen som altid, men med en sær og jo vigtig evne til at få en politisk strategi til at hænge sammen.
Mærkbar naivitet
Senere pralede Reagans efterfølger, den første præsident Bush, George Herbert Walker: Vi (underforstået: jeg) vandt Den Kolde Krig! Snarere var det Reagan og Gorbatjov, takket være en stigende gensidig forståelse, der i samarbejde vandt konflikten, forhindrede yderligere konfrontationer med ideologiske narrestreger og sikrede verdensfreden.
Reagan kom ud af processen som konservatismens globale helt, mens Gorbatjov måtte nøjes med heltestatus i Vesten. Hjemme var der ikke megen tak at hente; russerne mente at han satte deres nationale selvfølelse over styr, hvilket sikkert var rigtigt blandt russiske chauvinister. Den dag i dag høster Gorbatjov, som gammel statsmand på 80, ikke megen anerkendelse indadtil, skønt han også har haft mod til at kritisere de nye zarer, Putin og Medvedev, der i sin tid afløste den stadig mere utilregnelige Jeltsin.
Den begivenhedsfølge der førte til Sovjets opløsning og det finale sammenbrud, blev i de samme augustdage naturligvis nøje fulgt af Europas kommunistpartier og af Sovjets sympatisører. Med sammenbruddet skulle man tro at der også skete et indre politisk opbrud på venstrefløjen som sovjetkommunisterne mente at tilhøre. Alt det, der er sådan en ballade om her i landet. Men i virkeligheden var det et temmelig imploderende fænomen, som dengang i og for sig kun vedkom de forstokkede i DKP.
Endnu i partisekretær, Ib Nørlunds sidste år (Nørlund døde i sommeren '89) forsvarede denne ihærdige chefideolog Kreml og henviste til den selvkritik, Nørlund vist efterhånden var den eneste der kunne få øje på før Gorbatjov. Miljøet omkring DKP var i grunden så uvirkeligt at det forekommer lige så uvirkeligt i dag at nogen skulle tage et opgør om lige netop dét. Den øvrige venstrefløj havde med ungdomsoprøret og dét allerede før midten af 60'erne vendt Sovjet og kommunismen ryggen og lagde deres æg i andre kurve om nogen. I partihovedkvarteret i Dr. Tværgade trissede de rundt i storternede skjorter, tilbagestrøget brillantine i håret og cerutrøg og fattede ikke en brik. Knud Jespersen var en charmerende mand, når han følte sig i godt selskab, hvad han som regel gjorde, og vandt stemmer nok til Folketinget. Og muligvis skrabede han og DKP, siden Jørgen Jensen og DKP og siden Ole Sohn og det skrantende DKP penge hjem fra Sovjet, det gjorde de vel, men hvor det dog ikke betød noget. Koldkrigskorsridderne kalder det naivt at nære den opfattelse. Det er muligt, men det bliver DKP's indflydelse ikke større af. Naiviteten var for resten mere mærkbar inden for murene i Dr. Tværgade end udenfor. Da Gorbatjovs åbenhed blev lanceret, hoppede de et stykke tid rundt på tungen, til projektet DKP, akkurat som det større derovre østen for Vesten, begyndte at slukke og lukke i disse dage for 20 år siden.

