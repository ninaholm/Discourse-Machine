Sjette SU-år er ikke spildt
Så længe der stadig er benspænd i det danske uddannelsessystem, når der skal meritoverføres fag fra udlandet, så er der behov for et sjette års SU. Vi fjumrer ikke – vi kvalificerer os bare til et arbejdsmarked, der kræver stadig mere af os
»Jeg vil opfordre regeringen til at se på, hvad der egentlig foregår på det sjette år, og overveje hvor meget af det, der kaldes fjumreåret, der reelt fjumres væk. Det eneste sted, jeg kan se fjumren, er i administrative regler og regulationer der forhindrer os i at blive færdige, hvis vi har dristet os til at læse en del af vores uddannelse i udlandet,« skriver Maya Zachariassen i en appel til uddannelsesminister Morten Østergaard.


 Trods tidligere udmeldinger fra regeringen, er det sjette års SU nu på bordet, når der skal sikres 2 mia. i statskassen ved den kommende SU-reform kroner. Det skal skubbbe de studerende hurtigere igennem deres uddannelse, lyder begrundelsen.
Jeg vil opfordre regeringen til at se på, hvad der egentlig foregår på det sjette år, og overveje hvor meget af det, der kaldes fjumreåret reelt fjumres væk. Det eneste sted, jeg kan se fjumren, er i administrative regler og regulationer, der forhindrer os i at blive færdige, hvis vi har dristet os til at læse en del af vores uddannelse i udlandet.
Jeg står midt i det, mange kalder et fjumreår. Jeg er rejst på et års udveksling i Berlin fra mit universitet i England, og forlænger dermed min bachelor til fire år. Her lærer jeg om abstrakte faglige teorier, om en helt anden måde at drive et universitet på, jeg skaber netværk, jeg taler tysk. Altså når jeg ikke har travlt med den studierelevante deltidspraktik, jeg bruger resten af min tid på.
Surprise - jeg synes ikke, I skal holde pengene tilbage. Måske synes jeg endda, I skal løsne lidt op for reglerne for, hvornår vi må få dem.
Problemet er, at vi gerne vil ende som kvalificerede og brugbare kandidater, og det tager tid. Det endnu større problem er, at systemet er tilrettelagt således, at døren smækker, når vi kommer med kvalifikationer, der ligger udover det sædvanlige.
Udenlandske uddannelser anerkendes ganske enkelt ikke i tilstrækkelig grad af de danske universiteter, og det koster. Resultatet er uddannelser trækkes i langdrag af bureaukratiske stopklodser - eller endnu værre, at vi bliver ude i verden, fordi det er for svært at komme hjem.
Må starte forfra
Jeg står ikke alene med dette problem. Noa læste litteraturvidenskab to år i England, før han fandt ud af, at han skulle afslutte sit studie i Danmark, hvis han ville have en chance for en plads på kandidatuddannelsen. Mette Reismann har udtalt til Politiken, at regeringen vil gøre det lettere at få meritoverført sit studie, hvis man vil skifte. Ja, altså medmindre man har været udenlands, for det er tilsyneladende kvalifikationer, der er komplet uforståelige for det danske universitetssystem.
Noa er med to års fuldtidsstudier i bagagen startet forfra på Litteraturvidenskab på KU. Der var desværre ikke mulighed til at overføre ham til hverken første eller andet år. Det betyder, at Noas uddannelse ender med at tage syv år - fordi han gerne ville uddanne sig med et dansk perspektiv. Det kan forhåbentlig hænge sammen for ham, når han på sit sidste år ikke har mere SU har tilbage.
En anden bekendt tog en bachelor i København med et udvekslingssemester i London. Derefter var planen en suppleringsuddannelse på SDU, der ville give hende adgang til kandidaten i journalistik. Det ville have givet hende en dansk journalistuddannelse og et dansk netværk, hvilket kraftigt ville øge hendes muligheder for at få et job i Danmark
Problemet var, at der hverken var SU eller gratis supplering til hende, så hun skulle selv finansiere cirka et halvt års supplering - altså både finde penge at leve for, og betale universitetet. Derfor tager hun nu en master i TV-journalistik på en prestigefyldt skole i London, som hun både får SU og udlandsstipendie til fra Danmark. Og netværk og erhvervserfaring i udlandet. 
Hvad er chancen for, at hun kommer hjem og arbejder i Danmark bagefter, når hun ikke har netværket eller den direkte relevante erfaring? Eller i det hele taget en kvalificerende uddannelsesgrad, som danske arbejdsgivere kan forstå? Er det vigtigere, at vi ikke risikerer at udbetale lidt ekstra, end at vi byder studerende med erfaring og gåpåmod velkommen hjem?
Mig selv? Det er svært at sige. Jeg håber og drømmer om at få en plads på et kandidatstudie på Københavns Universitet. Med mine knap fire års studier har jeg brugt længere tid på mit fag end KU's egne studerende. Jeg har ikke læst præcis de samme bøger og har ikke haft de samme fagbeskrivelser.
Til gengæld kan jeg måske bidrage med andre eksempler og indsigter, som der ikke er meget af på en kandidatuddannelse, der er så strømlinet og homogen, at man stort set kun optager sine egne bachelorstuderende.
Måske bliver jeg akademisk kærlighedsflygtning med bolig i København og studie i Sverige, hvor de godt kan se pointen i folk med andre erfaringer end deres egne. Jeg vil bare gerne hjem og studere og finde mig et relevant job. Vi vil nemlig alle gerne betale skat og betale af på vores uddannelse.
Vi kræver ikke mere, end I kræver
Hvis I vil have folk med udlandserfaring, studerende der har mødt og tacklet verden på egen hånd, så gør det lidt lettere for dem. I stedet for kun at give udlandsstipendium (altså betale en stor del af den udenlandske uddannelsesafgift) til dem, der vil tage en hel kandidat ude, så giv også en hånd til de studerende, der viser initiativ til at tage en bachelor eller en del af den ude. Giv os muligheden for at komme hjem, når vi vil læse videre.
Både politikere og erhvervsliv fortæller os, at vi både skal rejse ud og få relevant erhvervserfaring, for at vi overhovedet kan gøre os forhåbninger om at få arbejde.
Morten Østergaard har udtalt i Information, at »de studerende skal vænne sig til tanken om, at man i højere grad skal tage ansvar for sit studieforløb, når man modtager støtte fra et af verdens mest generøse SU-systemer, og at tiden ikke er til, at man kræver mere, end man har behov for.«
Vi kræver ikke mere, end vi har behov for. Vi kræver lige præcis nok til at tilegne os de kvalifikationer, I kræver af os. Måske er tiden til, at I ikke kræver mere af os, end I kan give os mulighed for. Eller giver os mulighed for at opfylde jeres krav. Så lover jeg til gengæld at arbejde ‘røven ud af bukserne‘, give mig ‘110%‘ og samtlige lignende klichéer. I bliver bare nødt til at give mig lov.
Maya Zachariassen studerer Comparative Literature ved University of Kent og Freie Universität Berlin
Følg debatten om SU-reformen på journalen ‘Har vi råd til verdens dyreste uddannelsesstøtte‘

