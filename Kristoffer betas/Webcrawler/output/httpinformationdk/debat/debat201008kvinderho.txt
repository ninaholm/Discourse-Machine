Kvinder holdes i et småblomstret jerngreb
Man kan ikke både blæse og have mel i munden, lyder et irriterende jantelovsagtigt gammelt ordsprog, men der har nogen taget fejl: For man(d) kan tilsyneladende godt. Det er bare os kvinder, der ikke kan


 Jeg blev simpelthen så lykkelig, da jeg læste Informations interview med Nina Smith (7. august), der fra en base på Aarhus universitet har undersøgt, hvor kvinderne ikke når erhvervslivets top. Ikke at resultatet som sådan er noget at klaske sig på lårene af grin over, for det viser sig  - ikke overraskende -- at det er såvel den meget lange barselsorlov samt det faktum, at den på ingen måde deles lige mellem forældrene, der er medskyldig i at kvinder på trods af lange uddannelser, brilliante eksaminer og masser af vilje i de unge år ikke når igennem glasloftet til de allerhøjeste chefstillinger.
Og hvad kan vi gøre ved det? Vi kvinder i 30'erne er faktisk stillet skakmat. Vi har intet kort at spille med. Vi har simpelthen ikke en chance, for vi lever i en tid, hvor moderskabet hyldes og idealiseres som aldrig før, hvor de Kongelige går foran i at skabe den moderne storfamilie, hvor tre børn er normen i de kreative og trendsættende miljøer, og ikke mindst: Det gruopvækkende faktum, at i et land, der officielt tror på ligestilling, anbefaler Sundhedsstyrelsen her i landet, at kvinder ammer deres børn fuldt i mindst seks måneder, og delvist i et år eller længere.
Amme-mafiaen
Når jeg holder foredrag om moderskab og det at være en småbørnsfamilie rundt om i landet, er det helt klart her, skoen trykker: Man kan ikke være en god mor og gå på arbejde samtidig. At stoppe med at amme, fordi man skal tilbage på arbejde (som jeg), er i visse kredse nærmest selv at anbefale sit stakkels barn et liv som uforløst, kærlighedshungrende, tilknytningsforskrækket menneske med stort potentiale for at blive voldspsykopatisk stiknarkoman.
Amme-mafiaen (de offentligt ansatte ammevejledere) rykker ud af busken, så snart en kvinde overvejer at opgive den udmagrende og for mange kvinder smertefulde kærlighedsgerning. En rigtig mor ammer, ligesom en rigtig mor, der elsker sit barn, naturligvis insisterer på at tage den fulde barselsorlov selv i stedet for at dele den med sin mand. Moderskabet idealiseres og idylliseres som aldrig før, og ja, at få børn er et vidunderlig privilegium, jeg ikke ville være foruden. Men moderskabet er ikke hele livet - det er en del af det og ved at fastholde kvinder i et småblomstret jerngreb, understøttes den vanvittige forestilling om, at moderen alene bærer ansvaret for sit barns mulighed for et godt liv, og her er barslen og amningen er kun to af virkemidlerne.
Et tredje virkemiddel er den ubevidste undertrykkelse, vi accepterer at udsætte kvinder for i dag. Et ganske virkeligt eksempel: Hvis en kvinde med små børn ønsker at gøre karriere, vil hun af sin omgangskreds, familie og svigerfamilie blive spurgt, hvordan det vil hænge sammen med hendes familieliv, mens en mand aldrig vil kunne forvente det samme spørgsmål. Mere eller mindre bevidst lægger vi nemlig fortsat ansvaret for vores børns og familiers trivsel i kvindernes skød og sætter automatisk børnepengene ind på hendes konto. Det er kvinden, der skal være grundstammen i familien, hende der skal tænke på det nære, og på om alting nu hænger sammen. At hun så slet ikke når til at tage den MBA, hun drømmer om, er en anden sag.
De er derude
Der er faktisk kun et eneste valg, en kvinde i dagens Danmark kan træffe for at sikre sig en plads i erhvervslivets top. Det er hverken valget om uddannelse, hvor mange børn hun vil have, hvad hendes hobbies skal være, og hvem hun vil omgås. Det eneste valg, der betyder noget - mener jeg - er, hvem hun gifter sig med. Hvis hun er klog nok til at gifte sig med en mand, som selv ønsker at være far, som ønsker at hun igennem hele sit liv får muligheder for at opsøge muligheder, og som ikke mener, at hun er falleret, med mindre hun lever op til alle de udtalte og usagte krav til den Jomfru Maria-lignende mor-myte, vi er ved at støve af fra 1950'ernes dunkle afkroge, har hun alle chancer for at få et liv i toppen. Uden dårlig samvittighed. Heldigvis er de på vej, netop de mænd: Dem der er vokset op med mødre, der troede på ligestilling og med fædre, der troede på fællesøkonomi, og heldigvis er der efterhånden også ved at være status i som mand at tage bare en smule barsel. Men det går langsomt, og så længe vi rådgives til at amme i op til et år, så længe vuggestuepladser er noget, man venter i op til 18 måneder på, og så længe barslen til mænd ikke er tvunget, tror jeg ikke på ,at noget forandrer sig. Bortset fra optimismen. Den forsvinder hen ad vejen.

Julia Lahme er forfatter

