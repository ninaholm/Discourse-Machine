Er Kina haren og Indien skildpadden?
Med et absolut flertal i ryggen lover Indiens nyvalgte premierminister, Narendra Modi, at det 21. århundrede bliver indisk 


 
	Umiddelbart efter at han kunne fejre en valgsejr, der har givet ham et historisk absolut flertal i parlamentet, svor Indiens nyvalgte premierminister, Narendra Modi, at han vil »gøre det 21. århundrede til Indiens århundrede«. Hvis han ellers kan undgå at snuble over sin egen højrehinduistiske ideologi, vil det muligvis lykkes for ham.

	’Indiens århundrede’ er naturligvis et misvisende udtryk – intet enkelt land skal gøre sig håb om at eje et helt århundrede. Derfor bliver der heller ikke noget af det tidligere så omtalte ’Kinas århundrede’, uanset at Kina er et enormt land, hvis økonomi er vokset utroligt hurtigt i løbet af de seneste tre årtier. Hvad Modi nok snarere mente, var, at Indien – det andet store asiatiske land, snart vil kunne overtage Kinas plads som den hurtigst voksende økonomi – og endda på længere sigt overhale Kina økonomisk.

	Ved første øjekast må det scenario imidlertid forekomme usandsynligt. Indiens BNP er i øjeblikket på under en fjerdedel af Kinas, selv om de to lande er tæt på at have lige store befolkninger (Kina 1,36 milliard, Indien 1,29 milliard). Desuden lå væksten i den kinesiske økonomi sidste år på 7,7 procent, hvilket ganske vist er et stykke under sidste årtis tocifrede vækstrater, mens Indiens økonomi kun voksede med 4,4 procent.

	Kina skrumper

	Men Kinas vækstrate vil uvægerligt falde yderligere, om ikke andet af rent demografiske årsager. Efter tre årtier med etbarns-familiepolitik er størrelsen af landets arbejdsstyrke allerede begyndt at falde. Den samlede befolkning (og dermed også den samlede indenlandske efterspørgsel) vil begynde at skrumpe om fem år. Og her har vi så ikke kalkuleret med den høje sandsynlighed for et økonomisk crash og en længerevarende, alvorlig recession i Kina.

	Valgt på vækstløfte

	Indiens vækstrate er også faldet i de seneste år, men det har andre grunde – omfattende korruption, overdreven regulering og utilstrækkelig infrastruktur – som alt andet lige er problemer, der er meget lettere at løse. Og grunden til, at Narendra Modi og hans Bharatiya Janata-parti vandt en jordskredssejr, er netop, at de indiske vælgere forventer, at han vil være bedre til at overvinde disse hindringer for vækst end det nedslidte og dybt korrumperede Kongresparti.

	Modi vandt ikke, fordi et flertal af indere ønsker at kaste landet ud i splittende sekteriske kampe, der sætter hinduflertallet op imod Indiens mange minoriteter, fremfor alt imod dets muslimer. Hinduistisk selvhævdelse har ganske vist altid været en del af partiets appel til dets kernevælgere, men partiets nye vælgere er blevet tiltrukket af Modis ry som manden, der skaffede en hurtig økonomisk udvikling til delstaten Gujarat, som han har stået i spidsen for de seneste 13 år. Nu vil de vil have ham til at gøre det samme på nationalt plan.

	De overvurderer utvivlsomt hans talenter: Gujarat har altid været en af ​​Indiens mest velstående stater, og den lokale kultur har altid været erhvervsvenlig. Det lokale erhvervsliv trivedes også fremragende, før Modi tog magten. Ikke desto mindre kan han måske alligevel opfylde sine nye tilhængeres forhåbninger, for han indtager regeringskontorerne i Delhi uden at være belastet af at stå i politisk gæld til særinteresser.

	Hans partis absolutte flertal i parlamentet betyder, at Modi ikke vil være begrænset af hensyn til en koalitions allierede. Det kan føre til et spring i den indiske vækst, hvis han forstår at udnytte sin magt til at feje de forordninger og bureaukratiske forhindringer, der hæmmer handel og investeringer i Indien, af banen. Han har også en gylden mulighed for at knuse den korruption, der pålægger hver en virksomhed i landet enorme skjulte skatter.

	Flertallets bagside

	Desværre betyder hans ekstraordinære politiske frihed også, at han vil finde det svært at modstå den slags sekteriske (det vil sige antimuslimske) tiltag, som de militante i hans eget parti forventer. Han kan ikke bruge hensynet til at sikre opbakning fra koalitionsallierede som undskyldning for ikke at slå ind på den kurs. Ingen kan vide, i hvilken retning han vil gå, men det kan ikke udelukkes, at han vælger den rette.

	Selv nogle muslimer i Gujarat hævder, at Modi har forandret sig, siden han dengang forsømte at stoppe de sekteriske optøjer, der dræbte omkring 1.000 muslimer i 2001. Desuden fremgår det af valgresultatet, at et betydeligt antal af landets 175 millioner muslimer må have stemt på ham. Hvis han kan holde sine egne høge i kort snor, kan alle hans andre støtters håb om en stigning i den økonomiske vækst gå i opfyldelse.

	Hvad kan det betyde over det næste årti? Det kan betyde et mere politisk stabilt Indien, hvis vækstraten ryger tilbage omkring de syv eller otte procent, samtidig med at Kina må forventes destabiliseret af alvorlig recession og politiske protester, hvis vækstraten her ryger helt ned omkring fire procent.

	Uanset om Indien kan holde sig politisk stabilt, og uanset om Kinas forventelige periode med politisk ustabilitet vil være forbigående, vil demografien i 2025 have skabt en ny situation: Kinas befolkning vil være i tilbagegang, og antallet af unge, der hvert år kommer ind i arbejdsstyrken, vil være faldet 20 procent, og faldet vil fortsætte. Indiens befolkning vil derimod stadig vokse, og det samme vil antallet af unge, der kommer ind på arbejdsmarkedet hvert år.

	Det vil give Indien en fordel på tre-fire procent i den økonomiske vækst, uanset hvad der sker på den politiske front. I det lange løb vil begge lande komme til at se og mærke deres meget store folketal som et problem, men på mellemlang sigt forekommer det i stigende grad sandsynligt, at Indien vil kunne hamle op med og endda overhale Kinas økonomiske magt.

© Gwynne Dyer og Information.

Oversat af Niels Ivar Larsen

