Er tyskerne flittige og grækerne dovne?
Forsøger man at begribe Europas finanskrise ud fra nationale stereotypier, leger man ikke alene med ilden — man tager også fejl af årsagen til krisenaf Matthew Yglesias


 Det går ad helvede til i Europa, fordi tyskerne arbejder hårdt, mens grækerne er nogle dovne hunde. Forkert!
For næsten 150 år siden gjorde den store engelske økonom Walter Bagehot sig overvejelser i The Economist om, hvorvidt en monetær integration kunne tænkes gennemført i Europa.
Dengang var Italien netop blevet forenet i efterdønningerne fra Den Østrigsk-prøjsiske Krig, og det stod klart, at Tyskland, som stadig var opdelt i flere separate politiske enheder, styrede i samme retning. Hvor langt kunne konsolideringen af kontinentet række set fra et økonomisk synspunkt?
For Bagehot forekom det indlysende, at én enkelt europæisk fællesvaluta ikke var en mulighed. Men to valutaer kunne måske fungere. Således så han frem til en fremtid, hvor »der vil være en teutonisk mønt og en latinsk mønt«, idet han forudsatte, at »i lyset af de teutoniske racers omfattende handelsliv og de latinske racers relative sløvsind, kan der ikke herske tvivl om, at den teutonske mønt vil blive den hyppigst foretrukne«.
Sprogbrugen og henvisningerne til påståede raceforskelle mellem latinere og teutonere er naturligvis forældede, men den grundlæggende økonomiske påstand forfægtes den dag i dag.
I New York Times skrev kommentatoren David Brooks således den 2. december, at det fundamentale problem i Europas gældskrise er, at befolkningerne i de velhavende nordeuropæiske lande »tror på en simpel moralsk formular: at gøre en ekstra indsats skal så vidt muligt præmieres (…) og selvbeherskelse belønnes, hvorimod dovenskab og selvforkælelse ikke skal.«
I samme avis har den navnkundige klummist Thomas Friedman belært os om, at det afgørende spørgsmål er: Hvorfor kan en græker ikke lære at være som en tysker? »Tyskerne siger nu til grækerne: ’Vi vil gå med til at låne jer flere penge, forudsat at I opfører jer som tyskere, sparer op som tyskere, arbejder lige så mange timer om ugen som tyskere, holder lige så korte ferie som tyskere og betaler jeres skatter lige så ordentligt og regelmæssigt som tyskere.«
Drilske stereotypier
Det er unægteligt svært at besøge Tyskland uden at blive imponeret af det tyske samfunds effektivitet og velordnethed. Ligesom et besøg i Spanien, Italien og Grækenland måske nok lader en ane, at der er noget frustrerende apatisk over den mediterrane arbejdsetik.
Men stereotypier er drilske. Mennesker er tilbøjelige til at kun at få øje på det, der bekræfter vores forudfattede forestillinger.
Tyskland er rigere end Italien, og tyskerne har lige nu de største muskler i den indre europæiske armlægning. Men at skyde skylden for hele det aktuelle uføre på latinernes relative sløvsind placerer en bekvem moralsk ramme om komplicerede økonomiske spørgsmål. Alt hænges op fastgroede forestillinger om, hvem der arbejder og ikke arbejder hårdt.
Der er bare et enkelt lille problem ved denne opfattelse: Den har ikke mindste hold i virkeligheden.
Vel er det korrekt, at tyskere og grækere ikke arbejder lige meget. Men forholdet mellem deres flid er bestemt ikke sådan, som man skulle vente.
Ifølge tal fra OECD arbejdede den gennemsnitlige tyske arbejder i 2008 i gennemsnit 1.429 timer, mens det tilsvarende tal for den gennemsnitlige græske arbejder var 2.120. I Spanien var det 1.647 og i Italien 1.802. Kun hollænderne overgik deres teutoniske brødre i dovenskab med sølle 1.389 arbejdstimer om året. (For Danmark er tallet 1.570 timer, red.)
Fattige arbejder hårdest
Sandheden er, at lande ikke er rige, fordi deres befolkninger arbejder hårdt. Det er lige præcis, når folk er fattige, at de bliver nødt til at arbejde hårdt.
Konstateringen er måske banal, men det kræver en betydelig hårdere indsats at være risbonde eller flyttemand end at skrive klummer til New York Times.
Det er — alt andet lige — korrekt, at en person ofte vil kunne skabe sig en højere indtægt ved at arbejde mere. Men det er at vende tingene på hovedet at hævde, at en ekstraordinær indsats er den sikre måde, hvorpå individer eller lande kan klatre op ad den sociale rangstige.
På nationalt niveau sker det modsatte: Jo rigere tyskerne bliver, desto mindre arbejder de.
Langt mere rammende er den iagttagelse, at tyskere (og hollændere og østrigere) er driftige nettoopsparere, som forbruger mindre, end de producerer, og derfor eksporterer mere, end de importerer.
Din eksport — min import
Selv om Tysklands handelsoverskud og dets ledsagende driftighed i en vis forstand må påkalde sig beundring, er det simpelt hen ikke muligt for alle lande bare at følge tyskernes eksempel og eksportere mere, end de importerer. For din eksport er min import. Din opsparing er mit lån. Dine aktiver er min gæld.
At sætte tæring efter næring’ lyder afgjort som en god idé, men det er ikke uden videre et råd, alle kan efterleve.
Hvis hvert et europæisk land stræber efter at nedbringe de offentlige budgetter og de private udlån på samme tid, er det eneste mulige resultat alvorlig recession og et styrtdyk i bruttonationalproduktet.
Fra et moralsk synspunkt ville det være bekvemt, hvis sydeuropæisk dovenskab virkelig var den underliggende årsag til den europæiske krise, men den virkelige verden er mere kompliceret end som så.
Stillet over for denne kompleksitet er noget af det værste, vi kan gøre, at forfalde til den kommenterende klasses udprægede sløvsind og overtage dens tågede og stereotype generaliseringer frem for at forlade os på de hårde, kolde kendsgerninger.
 
Matthew Yglesias er økonomisk kommentator for Slate
© Slate og Information
Oversat af Niels Ivar Larsen

