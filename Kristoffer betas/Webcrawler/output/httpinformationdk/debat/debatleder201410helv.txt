Ikke hel veg
LEDER


 Han har ikke gjort meget væsen af sig, klima-, energi- og bygningsminister Rasmus Helveg Petersen (R). I skyggen af handlekraftige forgængere som Connie Hedegaard og Martin Lidegaard har han kun opnået en plads som femte sidst af 20 ministre i en meningsmåling fra juni om regeringsmedlemmernes indsats.
Men i går kom han pludselig i overskrifterne med en dristig, visionær udmelding på klimaets vegne: Om bare 10 år – i 2025 – skal kul være ude af Danmarks energiforsyning. Det er en fremrykning af regeringens hidtidige mål med fem år. Udmeldingen er helt logisk i forlængelse af Helveg Petersens egen tale til FN’s klimapanel, IPCC, ved åbningen af denne uges arbejdssession for panelet i København: »Lad os tage ansvar lige nu: Regeringer, lokalsamfund og virksomheder. I sidste ende: Du og jeg.«
Meldingen om et kulstop om 10 år udfordrer den brede energiaftale, som Folketinget indgik i 2012 – og Venstre har selvfølgelig allerede sagt nej – ligesom det åbenbart udfordrer brancheorganisationen Dansk Energi, der frygter, at det blot fører til øget dansk import af strøm baseret på tyske brunkul.
Men det er rigtigt af ministeren at udfordre. Budskabet fra klimaforskerne er så alarmerende, at der hele tiden må lægges pres på selv de bedste grønne frontløbere om at accelerere omstillingen. Det var det danske ’atomkraft-stop’ i 1985, der satte fart på vindkraften, og det var Svend Aukens stop for nye kulkraftværker i 1997, der pressede elselskaberne til nye løsninger. Udsigten til et totalt dansk kulstop om 10 år kan tilsvarende være det incitament, der tilskynder energisektorens dygtige teknikere til at løbe endnu hurtigere. Med den svindende tro på, at EU’s CO2-kvotesystem nogensinde bliver rigtig effektivt som drivkraft for omstillingen, kan et politisk forbud mod kul være det rette alternativ.
Og energiselskaberne er jo godt på vej. Energistyrelsens nye fremskrivning af udviklingen viser, at kulforbruget i 2020 vil være reduceret med 63 pct. i forhold til år 2000. Opretholder selskaberne bare den omstillingstakt, vil man næsten være i nul – og altså i mål – i 2025.

