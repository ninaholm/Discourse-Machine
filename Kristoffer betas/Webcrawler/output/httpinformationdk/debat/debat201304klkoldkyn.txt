KL er kold og kynisk, lærerne er dovne og privilegerede
Budskaberne er blevet forberedt og finpudset i månedsvis. Men er det overhovedet vigtigt at vinde offentlighedens sympati?


 Kulturminister Marianne Jelved (R) udtrykte for en måned siden et ønske om, at lærerformand Anders Bondo ville vinde forhandlingen med Kommunernes Landsforening. Hun undsagde senere sig selv med en bemærkning om, at det var »satirisk ment«. Men hun sagde det i sammenhæng med en kritisk-nostalgisk diagnose af den demokratiske udvikling de seneste 10-15 år. »Den har handlet om at bevare magten ... det er en afgørende ændring, fordi magten sikres ved at ændre den demokratiske kultur og nedtone opgaverne om en forhandlingsstrategi med civilsamfundets interesser. Og det smitter af langt uden for Slotsholmen,« sagde hun blandt andet.
Nu fik Jelved ikke sit ’satiriske’ ønske opfyldt. Bondo skændes videre med KL’s Michael Ziegler. Det foregår bare ikke i et forhandlingslokale, men i medierne. Undervejs kunne man dog nemt få det indtryk, at det, der foregik uden for forhandlingslokalet, var mere vigtigt end det, der foregik indenfor. Mediernes massive tilstedeværelse var selvfølgelig et udtryk for samfundets naturlige interesse i historiens største lockout – en konflikt, der nu direkte eller indirekte omfatter op mod en million danskere, lærere, elever og forældre.
Men medierne er i stigende grad blevet et instrument, som konfliktens parter kan spille på – eller et stumpt instrument, som de uhæmmet banker modparten med i kampen om ’den offentlige mening’. Som om den offentlige mening eller civilsamfundet – jævnfør Jelveds analyse – overhovedet spiller nogen væsentlig rolle i en faglig konflikt, hvor regeringen i realiteten er arbejdsgiver, hvilket finansminister Bjarne Corydon (S) aldrig har lagt skjul på. Men han har jo, som statsministeren udtrykte det, »mange kasketter på«.
Nu læner regeringen og finansministeren sig lidt afventende tilbage, mens Bondo og Ziegler optræder i tv morgen, middag og aften. Når de ikke sidder i DR2 Morgen, TV 2 NEWS eller i aftennyhederne på diverse kanaler, er de til rådighed for resten af medierne. Det er selvfølgelig en del af deres job, men mætheds- eller opkastningsgrænsen nærmer sig med hastige skridt. Og for en sikkerheds skyld hamres synspunkterne igennem i helsidesannoncer i dagbladene eller bannerreklamer på nettet, hvor en kompliceret forhandling reduceres til McDonald’s- eller mobiltelefonreklamer: »Fakta er, at en lærer underviser 16 timer om ugen. Tallet er så lavt, at selv Lærerforeningen troede, det var forkert« – »Lærerne må ikke komme i skole. Det vil gå ud over dit barn« – »Forberedelse fremmer forståelsen« eller lammeren »I 1922 indførte man en måneds ekstra fri om året til lærere over 60 – Danmarks Lærerforening synes, at det er helt uacceptabelt, at vi allerede vil genforhandle.«
Lærerne er dovne og privilegerede, KL er kold og kynisk. Budskaberne er blevet forberedt og finpudset i månedsvis. Begge parter har siden januar brugt millioner på medie-oprustningen – lang tid før forhandlingerne brød sammen. Måske fordi de som Jelved (om end ’satirisk’) vidste, at når der ikke var så meget at forhandle om ved bordet, kunne der måske fremtvinges en eller anden løsning ved at bekrige hinanden i medierne. Både gratis og mod betaling.
Selvom de første meningsmålinger tyder på, at et flertal holder med lærerne (der var først med en massiv medieoffensiv), så har vi ingen anelse om, hvorvidt KL’s nyere reklameoffensiv kan resultere i en meningsmåling med helt andre tal om en uges tid. And so what? Meningsmålinger, fastlåste argumentationer eller mediekampagner om store, komplicerede og overordnede spørgsmål har formentlig kun en begrænset effekt. I moderne medialiseret politik, reagerer politikere oftest kun på konkrete enkelthistorier med et personligt, følelsesladet indhold.
Mediekrigen mellem Lærerforeningen og KL mister snart sin umiddelbare underholdningsværdi. Den skaber ingen yderligere forståelse eller indsigt. Og lur mig, om ikke mediedækningen af lockouten (og parternes optræden i medierne) langsomt vil klinge af og blive erstattet af en form for træthed. Når der ikke er nye nyheder, ’breaking news’, bliver lockouten en gammel nyhed. Bondo og Ziegler vil gentage sig selv og få faldende seertal. Så er tiden inde til det regeringsindgreb, alle venter på.
 
Lasse Jensen er mediejournalist og vært på P1-programmet ’Mennesker og Medier’.

