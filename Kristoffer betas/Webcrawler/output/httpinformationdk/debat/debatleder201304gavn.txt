Gavnlig hjerneflugt
LEDER


Hvert år i april, når programmet til filmfestivalen i Cannes præsenteres, regner man med, at der er en dansk film med i hovedkonkurrencen.Sådan har det været – med enkelte undtagelser – i snart mange år, og sådan er det også i år: Nicolas Winding Refns nye film,Only God Forgives, der har Ryan Gosling og Kristin Scott Thomas på rollelisten, er ligesom hans forrige film,Drive– der vandt instruktørprisen i Cannes – blevet udtaget til den prestigefyldte festival.Og Refn er ikke den eneste dansker, der skal i ilden i Cannes i år. Thomas Vinterberg, som sidste år deltog i hovedkonkurrencen med Jagten, er valgt som juryformand i sidekonkurrencenUn Certain Regard. Mads Mikkelsen – der fik skuespilprisen i Cannes for sin præstation iJagten– spiller titelrollen iMichael Kohlhaas, som også er med i festivalens hovedkonkurrence. Og endelig medvirker unge, talentfulde Sara Hjort Ditlevsen i den hollandsk-danske konkurrencefilmBorgman.Det er i sig selv flot, et vidnesbyrd om Danmarks betydning som filmland, men den stærke danske tilstedeværelse i Cannes i år er også ’blot’ den foreløbige kulmination på en rent ud sagt forbløffende internationalisering af dansk film (og tv for den sags skyld).Danske skuespillere – Mads Mikkelsen, Ulrich Thomsen, Pilou Asbæk, Cyron Melville, Nikolaj Coster-Waldau, Thure Lindhardt, for nu at nævne nogle få – medvirker i store og små udenlandske film og tv-serier.Danske instruktører – Ole Christian Madsen, Nikolaj Arcel, Lone Scherfig, Susanne Bier, Nicolas Winding Refn, Lars von Trier – laver film i USA og England eller danske film på engelsk.Det kan godt være, at filmselskaber herhjemme kæmper med økonomien, men dansk films kulturelle kapital er betydelig ude i verden. Man taler lidt frygtsomt om hjerneflugt i filmbranchen, men er der overhovedet noget at være bange for? På sigt vil al denne synlighed, udveksling og indsamling af erfaring kun komme dansk film til gode. Der er aldrig nogen, der har taget skade af at se verden, inden de vendte hjem igen.
