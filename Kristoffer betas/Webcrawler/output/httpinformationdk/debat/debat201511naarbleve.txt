Når man er blevet seksuelt misbrugt, er man tavs
Jeg flygtede. Fra den ene dag til den anden holdt jeg op med at komme hos psykologen. Jeg fik aldrig sagt stop. Jeg forsvandt bare. Men der gik flere år med tavsheden. For han kunne stole på mig. Indtil tvivlen begyndte at nage mig. Hvad havde jeg dog gjort?
 Overgrebet gjorde, at jeg både flygtede ved nærvær og krøb under huden på mennesker. Jeg mistede mig selv. Der var ingen tillid at vise andre mennesker. Jeg vidste næsten ikke, hvad jeg hed, skriver dagens kronikskribent


 »Hvorfor vil du rode op i det? Det er jo forældet,« sagde politimanden i røret, og et punktum var blevet sat. Men der kan aldrig sættes et punktum i denne sag. Med årene er den blevet svagere – men ikke mindre i mine øjne og mit stille sind. Og netop stilheden er kendetegnet ved sager som disse. Tavsheden.
I starten tænkte jeg, at han gjorde det for min skyld. Jeg var jo selv skyld i det. Desuden betalte jeg ham for det. Han var psykolog. Privatpraktiserende og autoriseret psykolog. Han vil altid kunne sige, at jeg var sindssyg. Men han gjorde det alligevel. Og er det ikke værre? At gøre det mod de svage. Men det er som et mareridt – en retssag, der aldrig sker, og som jeg er dømt i på forhånd. Jeg får aldrig muligheden for at vidne.
Det er efterhånden mange år siden, det skete. Men gang på gang vender jeg tilbage til åstedet i min erindring. Der gik flere år med tavsheden. For han kunne stole på mig. Men tvivlen begyndte at nage mig. Havde det nu været rigtigt? Hvad havde jeg dog gjort?
Det er svært at finde tal på, hvor mange mennesker, der bliver seksuelt krænket af autoriserede psykologer. Men det er mennesker, der er mærket af skyld og ikke mindst skam, der kan slå sjæle ihjel. I Psykolognævnet, der fører tilsyn med autoriserede psykologer, eksisterer problemet tilsyneladende ikke. Er det mon, fordi man ikke vil anerkende, at det finder sted? Vil man så hellere tie det ihjel – med netop tavsheden? Den tavshed, som mennesker, der har været udsat for seksuelle overgreb, lever med og under.
På landsdækkende tv
En ven spurgte, hvad jeg ville gøre, hvis psykologen hang i sine hænder fra Storebæltsbroen. Ville jeg gå forbi, som om intet var hændt for senere at høre plasket og befrielsen? Ville jeg træde ham hårdt over fingrene, så han hurtigt slap, og den sag var ude af verden? Eller ville jeg redde ham op – på betingelser, jeg selv havde sat?
Jeg ved godt, hvad jeg ville gøre. Jeg ville hive ham op og ydmyge ham og få ham til at sige, hvad han havde gjort på landsdækkende tv.
Men han vil aldrig gå til bekendelse. For jeg tror, at han den dag i dag ikke mener at have gjort noget galt. Han vil kunne affeje mig med at sige, at jeg var sindssyg i gerningsøjeblikket, og det vil være mig, der ville blive dømt til sidst.
Aldrig i terapirummet
Samme ven sagde til mig, at jeg kunne skrive et brev til psykologen. Jeg ville skrive:
»Jeg kom til dig i svaghed og forvirring, der gjorde mig sårbar. Jeg lagde mit liv i dine hænder. De hænder, der bød mig på en øl, og de hænder, der befriede dit lem og med hurtige bevægelser fik det til at tømme sig. Du rørte mig. Men du rørte mig aldrig med dit lem. Det var, som om det gjorde det hele lovligt. I stedet knaldede du mig med en flaske og inviterede mig på suppe og pornofilm. Og så ringede du med tungt og stønnende åndedræt klokken tre om natten, og der husker jeg, at jeg undrede mig. Men inden havde du gjort mig til den, du ville have. Jeg gik klædt i tøj, du kunne lide. Jeg læste bøger, du godt kunne lide. Jeg hørte din musik. Jeg havde dine meninger. Og meningen havde jeg glemt alt om.
Du gjorde det aldrig i terapirummet. Som var det et blåt stempel. Du gjorde det i gangen, i køkkenet, i din opholdsstue, mens din kone var på arbejde. Og jeg lod som om. Så det hurtigt kunne blive overstået. Og er dette bare mit eget personlige hævntogt? Det kan man på den ene side hævde. På den anden side tror jeg, at der var mange flere end mig. Jeg tror, du har det i dig. Misbruget. Og jeg tror, du ikke selv synes, at du har gjort noget galt.
De første mange år fortalte jeg ikke om det. For du kunne jo stole på mig. Samtidig var jeg flov. Efter flovheden og skammen kom kvalmen og leden. Jeg skulle brække mig. Men det var aldrig slut, selv om intet kom op. Det sad fast i en forestilling om, at det var jeg da selv ude om.
Du havde gjort det for min skyld. Det var mig, der var den skyldige. »Jamen, du kunne jo godt lide det,« vil du sige. Og på en måde snød jeg dig der. Jeg lod, som om jeg kom. Men det var jo mig selv, jeg snød. Hvorfor lod jeg det ske? Og ske? Efter alle de år? Du har begravet dig i mig. Og jeg ønsker dig væk fra min krop og mit sind. Hold dig væk.«
Sådan ville mit brev lyde.
Jeg fik sagt det
Jeg begyndte at forfølge emnet. Tog tilløb til at skrive artikler om seksuelt misbrug begået af behandlere. Jeg beholdt endda telefonnummeret på min overgrebsmand og prøvede at finde ud af en måde at komme i kontakt med andre, der havde været udsat for det samme. Men det var svært. For skammen får mennesker til at tie.
Men på et tidspunkt kunne jeg ikke lade være med at tale. Min tale var først diffus og uklar. Men jeg fik det sagt til mennesker, der tog mig alvorligt. Først da gik det op for mig, hvor forkert det havde været. Jeg så deres reaktion, og den skræmte mig. Det skræmte mig, at jeg havde gået med det alene i så mange år. Det skræmte mig, at de fik mig til at se, hvor alvorligt det faktisk var.
»Der må ikke forekomme seksuelle forhold mellem psykolog og klient.«
Så enkelt kan det siges, og sådan står det også skrevet i de etiske principper for nordiske psykologer. I Etiknævnet i Dansk Psykolog Forening – der tager sig af kollegiale klager og klager over ikke autoriserede psykologer – kender man faktisk til problemet.
Der er ikke tal på, hvor mange psykologer, der er medlem af foreningen, som har misbrugt deres klienter seksuelt. Men de findes, og man tager problemet meget alvorligt. Hvis Etiknævnet finder ud af, at der er belæg for mistanken om seksuelt misbrug, enten ekskluderes vedkommende af foreningen, eller vedkommende pålægges at modtage supervision i et vist omfang.
Sidstnævnte kan være at foretrække, da en eksklusion af foreningen ikke nødvendigvis forhindrer en psykolog i at praktisere.
Men alligevel: I Psykolognævnet, der har til opgave at autorisere psykologer samt at føre tilsyn med autoriserede psykologers faglige virke, kender man som nævnt ikke til problemet.
Og hvad gør man så?
Som den journalist, jeg er, får jeg lyst til at generalisere. Indimellem hører vi i pressen om autoriteter, der har misbrugt deres patienter seksuelt. Men de flyver som enlige svaler på en himmel, der alligevel ikke er til at se for bare skyer. Nogen har hørt om nogen, der har været udsat for det. Men ikke noget nævneværdigt. For det er nemlig ikke nævneværdigt.
Jeg flygtede
Overgrebet gjorde, at jeg både flygtede ved nærvær og krøb under huden på mennesker. Jeg mistede mig selv. Der var ingen tillid at vise andre mennesker. Jeg vidste næsten ikke, hvad jeg hed. Men hans navn stod mejslet i mit underliv og min bevidsthed.
På et tidspunkt bliver andre enten trætte eller forlegne af at høre om misbruget. Det kan ligesom ikke uden videre tales ihjel. Derfor skriver jeg. Men det har været svært at skrive det løs, der har fæstnet sig så stramt om mit liv.
Men hvordan gik det så? Hvordan kom jeg så ud af det?
Jeg flygtede. Fra den ene dag til den anden holdt jeg op med at komme hos psykologen. Jeg meldte aldrig afbud. Jeg holdt bare op med at komme. Jeg fik aldrig sagt stop. Jeg forsvandt bare.
Heldigvis har jeg mange år efter fået professionel hjælp af behandlere, der ikke mindst har lyttet til min historie, men også lært mig, at det ikke var min skyld.
For det er aldrig din skyld.
Mette Egelund Olsen er journalist og forfatter

