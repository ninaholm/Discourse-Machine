Brugerbetaling, ja tak!

Offentlige nedskæringer kan ramme uddannelsessektoren hårdt. Det er tid til at diskutere brugerbetaling, mener Stina Vrang Elias fra tænketanken DEA.


 »Brugerbetalingen tager til på danske uddannelser«, skrev Information i denne uge.
Selv om artiklen handlede om betaling for sideaktiviteterne på erhvervs- og professionshøjskoler og ikke om direkte brugerbetaling for institutionernes hoveduddannelser, bliver diskussionen om brugerbetaling - især for videregående uddannelser mere og mere relevant i takt med, at politikerne lader hånt om de danske universiteters kvalitets- og finansieringsklemme.
Senest undlod statsminister Lars Løkke Rasmussen (V) helt at nævne udfordringerne for universiteterne i sin åbningstale til Folketinget.
I tænketanken DEA går vi ind for brugerbetaling. Eller rettere. Vi går ind for, at politikerne begynder at diskutere behovet for indførsel af brugerbetaling.
Årsagen er, at vi med den efterspørgsel, der er efter skattefinansierede ydelser i Danmark, ser en stor risiko for, at universiteterne ikke i fremtiden bliver tilført de ekstra midler, det kræver at tage videnskampen op mod lande, vi normalt sammenligner os med. I disse år investerer de nemlig massivt i uddannelse og forskning.
Start diskussionen
DEA's brugerbetalingsrapport fra foråret 2010 viste, at de videregående uddannelser i Danmark har behov for yderligere 2,9 milliarder kr. frem til 2020, hvis de skal klare de større årganege og og opfylde regeringens 50 pct. målsætning.
Dertil kommer 1,5 milliarder kr., hvis universiteterne skal have dækket deres reelle omkostninger til uddannelse, og hvis yderligere kvalitetsfald skal undgås. Det er en enorm udskrivning, som vi endnu ikke har hørt danske politikere love, at der bliver råd til.
Hvis ikke vi gør noget, bliver konsekvensen, at vi giver de unge mennesker, der er Danmarks vigtigste råstof, en dårligere uddannelse end deres jævnaldrende i andre lande.
Det rammer ikke bare de unge men også de offentlige og private virksomheder, der i fremtiden skal leve af deres effektivitet, innovationskraft og viden. I sidste ende er det nationen Danmark og vores samlede evne til at tjene penge, skabe overskud og dermed mulighed for at opretholde den høje grad af velfærdssamfund, der lider skade.
Derfor er danske politikere nødt til at tage ordet brugerbetaling i deres mund. I hvert fald på universitetsniveau.
I vores rapport peger vi på både fordele og ulemper ved at indføre forskellige former for brugerbetaling. Måske når vi efter endt diskussion frem til, at det alligevel ikke er vejen at gå. Men at afvise diskussionen med argumentet om, at i Danmark hylder vi gratis-princippet, er at stikke hovedet i busken.
Stina Vrang Elias er adm. direktør i tænketanken DEA

