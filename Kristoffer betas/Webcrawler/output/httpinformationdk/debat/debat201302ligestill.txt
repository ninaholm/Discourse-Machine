Ligestilling er mere end kvoter



 Hanne Helth fra Dansk Kvindesamfund og Trine Bramsen (S) har i de sidste par dage haft en heftig meningsudveksling her i avisen om ligestilling. Jeg vil ikke blande mig i deres debat. Men jeg bliver nødt til at korrigere Hanne Helth, når hun fejlagtigt påstår, at regeringen ikke har leveret på ligestillingspolitikken.
Sagen er, at regeringen ganske enkelt ikke er enig i Hanne Helths vurdering af, hvad der skal til for at fremme ligestilling. Vi mener, at kampen for ligestilling anno 2013 kræver andre svar. Hanne Helth hænger fast i en forældet tankemåde. Lad os tage spørgsmålet om flere kvinder i ledelser og bestyrelser. Helth råber på kvoter. Med lovgivning forpligter vi de 1100 største virksomheder i Danmark til at sætte sig mål for andelen af kvinder i bestyrelser, og at de skal udarbejde en politik for flere kvinder i ledelsen. Nej, det er ikke kvoter, som Hanne Helt ønsker – det er bedre end kvoter! Vores model tager højde for, at virksomheder er forskellige i stedet for at tvinge en one size fits all-model ned over virksomhederne.
Regeringen har også taget en beslutning om at styrke den sociale indsats over for for prostituerede. Nej, vi har ikke gennemført et forbud mod sexkøb, – ganske simpelt fordi vi ikke mener, at et forbud gavner de prostituerede. Regeringen tænker i nye baner på ligestillingsområdet, og det har Hanne Helth tilsyneladende svært ved at acceptere. Kvoter og forbud mod købesex ville være ren signalpolitik. Når Helth gør disse to sager til et spørgsmål om, regeringen vil ligestilling eller ej, så må jeg som ligestillingsminister reagere.
Omtanke og dialog
Ligestilling handler om meget mere end kvinder i toppen og prostitution. Dermed ikke sagt, at de sager ikke er vigtige. Det er de, og vi har leveret løsninger. Vores ambition er blandt andet, at hele det offentlige skal blive langt bedre til at imødekomme de forskellige behov som kvinder og mænd, drenge og piger ofte har. Vi vil tage fat på de konkrete udfordringer, vi står over for – som handler om os alle sammen, og vedkommer os alle sammen.
Jeg håber, at tiden er moden til, at vi kan tage ligestillingsdebatten et skridt videre – væk fra at handle om nogle enkelte symbolsager, som der kun er én på forhånd defineret løsning på. Ligestilling handler om reelle lige muligheder for piger og drenge, kvinder og mænd i alle dele af samfundet. Ligestillingen skal drives frem med omtanke og dialog, og vi skal blive ved med at skubbe på udviklingen til gavn for den enkelte, for kvinder og mænd og for samfundet.

