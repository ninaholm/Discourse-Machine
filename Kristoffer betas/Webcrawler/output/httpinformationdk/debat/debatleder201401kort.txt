Kortklubben
LEDER


 
	Danske butikker og virksomheder tilbyder mere end 150 medlems- og loyalitetsprogrammer. Mere end otte ud af 10 danskere – og primært højindkomstgrupper – er medlem af sådan et program, hvor fordelene for forbrugerne svæver et sted i det uvisse mellem diffuse pointordninger og VIP-arrangementer, hvis eneste formål er at sælge flere varer til kunderne.

	Det kan man ikke fortænke virksomhederne i. Det er nu en gang det, de lever af. Men det ville klæde virksomhederne at gøre opmærksom på, at fordelene ved disse medlemsprogrammer også kan måles i benhård datavaluta. Hos COOP indsamler man f.eks. oplysninger om, hvad kunderne køber, hvornår de køber det og til hvilken pris og gemmer disse oplysninger i fem år. Oplysninger, der kan omsættes til mere præcis og personaliseret markedsføring.

	Nogle vil allerede være stødt på den personaliserede markedsføring – f.eks. når et par sko, man har set i en webshop, dukker i en reklame, når man senere logger ind på Facebook.

	Det kan selvfølgelig være rart ikke at skulle belemres med irrelevante reklamer for sejlersko og sofapuder, vi alligevel ikke er interesserede i, men det er også et demokratisk problem, at vi i stigende grad aldrig udfordres på vores allerede indgroede vaner og præferencer. Selv når det gælder reklamer. Verden bliver fattigere, når Googles algoritmer på forhånd har bestemt, hvad vi er interesserede i at se på nettet, og virksomhedernes kundeprofiler bestemmer, hvad vi kunne være interesserede i at købe.

	Det største problem har virksomhederne dog, når de ikke tydeligt informerer forbrugerne om, at deres data bliver indsamlet og opbevaret, når de i god tro tilmelder sig medlemsprogrammer i butikkerne.

	Forhåbentlig har danske virksomheder lige så godt styr på deres it-sikkerhed som på deres marketingsstrategier, men det bør alligevel fremgå langt tydeligere af indmeldelsesprocedurerne, at det primære incitament for virksomhederne er indsamling af data om deres kunder.

