Det moderne ægteskab



 »Det virker absurd, at man diskuterer, hvorvidt homofile skal kunne blive viet i kirken eller ej. Det kan de jo ikke engang blive på rådhuset! Her kan man 'kun' indgå registreret partnerskab,« skriver Jens Kvist den 15. marts. Men diskussionen handler jo netop om en ny ægteskabslovgivning, hvor ægteskab og partnerskab ligestilles.
Det er klart, at et vielsesritual for mennesker af samme køn skaber debat, og der vil være kirkelige kredse, der er imod. Kulturelt er det grænseoverskridende. Det kristne ægteskab i den vestlige kultur har altid været mellem mand og kvinde. Det vil derfor skabe en mere kvalificeret debat at skelne mellem det kulturelle og det religiøse.
Paulus er den ældste kilde til vores viden om kristendommen og egentlig den eneste person, vi som moderne læsere kan møde, idet vi har breve fra hans egen hånd. For Paulus var ægteskabet ikke noget stort tema, idet han levede i troen på, at denne verden snart ville gå under, og ægteskab og barnefødsler frarådede han i den situation. Paulus siger altså ikke meget om ægteskabet, men han siger noget om forholdet mellem mand og kvinde i menighederne, som er væsentligt også i dag.
Han går helt tilbage til skabelsesberetningen og siger, at ligesom den første Adam bragte synd og død ind i verden, så har Kristus som den anden Adam bragt det ud af verden igen for alle mennesker, hvilket får Paulus til - helt uhørt - at ligestille de to køn i forhold til Gud. Religionshistorisk er det en nyskabelse af dimensioner, idet al religion bygger på asymmetrien mellem mand og kvinde og et deraf følgende hierarki, hvor manden er tættere på Gud end kvinden. Det er manden, der går til fredagsbøn, går i synagogen og i templet. Paulus ophæver nu kønnet som religiøs markør, og derfor er der ikke noget, der principielt taler mod et fælles vielsesritual. Tværtimod fremhæver Paulus hele tiden i sine breve, at de skal behandle hinanden ordentligt uanset køn, rang og tilhørsforhold. Som medlemmer af Kristi kirke skylder de hinanden at elske hinanden.
Det moderne ægteskab passer som hånd i handske til Paulus' nye selvforståelse og menneskeforståelse, som han har fået ændret af sin Kristustro. Det er baseret på parternes indbyrdes kærlighed og gensidige forpligtethed og trofasthed. Det er udtryk for en ansvarlig forvaltning af den heteroseksuelle seksualitet og rammen om familien bestående af ægtefællerne og eventuelle børn, man vælger at få. Det samme forpligtende forhold gælder for det homoseksuelle par.
Når Folketinget har ligestillet ægteskab og partnerskab, kan folkekirken og de andre trossamfund finde deres egne ben og arbejde med ritualerne. Det bliver kirkens ansvar at forvalte lovgivningen bedst muligt med hensyntagen til samvittighederne, ikke kun præsternes, men også medlemmernes.

