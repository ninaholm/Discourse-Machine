Energismart?



 "Hvis blot vi kunne være lige så energismarte som Danmark," skrev den indflydelsesrige New York Times-kommentator Thomas L. Friedman forleden i en begejstret hyldest til Anders Fogh Rasmussen grønne Danmark.
Hvis blot Thomas L. Friedman havde haft lidt mere tid til at sætte sig ind i de faktiske forhold i jernindustrien under sit korte sommerbesøg i Danmark.
Tag nu bare den aktuelle strid om den voksende trængsel, forurening og klimabelastning fra de stadig flere biler på de danske veje - en strid som Friedman uforvarende selv udløste ved at citere Anders Fogh fra de tos samtale om benzinpriser. 
"Kuren er ikke at reducere prisen, men tværtimod at sætte den yderligere i vejret for at bryde vores afhængighed af olie. Vi vil fremlægge en ny skattereform med endnu højere beskatning af energi, og indtægterne herfra skal bruges til at sænke indkomstskatten," sagde Fogh til Friedman og udløste i hjemlige medier overskriften 'Fogh: Benzinpriserne skal op'.
Statsministeren har efterfølgende præciseret, at udsagnet gik på en forhøjelse af energiafgifterne generelt og ikke specifikt benzinprisen. Men det var alligevel rigeligt til at udløse en hidsig politikerstrid om regulering af den vildtvoksende, klimaforstyrrende biltrafik.
Dansk Folkepartis Kristian Thulesen Dahl kalder det f.eks. "helt uholdbart" at tale om højere benzinpriser og påpeger, at selv dagens priser hæmmer mobiliteten urimeligt. Liberalisten Anders Samuelsen fra Ny Alliance siger tilsvarende, at "man bliver ikke mindre afhængig af sin bil, blot fordi prisen stiger. Man bliver derimod fattigere." Henriette Kjær fra regeringspartiet De Konservative trumfer med udtalelsen om, at "vi (er) garanten for, at der ikke sker en stigning." 
"Benzinen er i forvejen for dyr," siger hun og fastslår: "Vi skal ikke bestemme, hvad folk kører i."
Som om det ikke var nok, rykker også Socialdemokraternes næstformand Nick Hækkerup i felten: "Jeg synes ikke, løsningen bare er at knalde til bilejerne, som Fogh vil. I stedet bør vi indføre et ordentligt og reelt roadpricing-system, og så kan man i stedet sætte afgiften på biler helt ned. I yderste konsekvens kan man helt fjerne registreringsafgiften."
Selv om forslaget ifølge projektchef Karsten Sten Pedersen, Cowi, "helt sikkert" vil føre til flere biler, er det ikke nok til at sikre S-forslaget borgerlig opbakning. Transportminister Carina Christensen oplyser, at regeringen ingen aktuelle planer har om roadpricing, mens DF's skatteordfører Mikkel Dencker kategorisk fastslår: "Det er udelukket, at vi vil medvirke til roadpricing eller bompenge." I hovedstaden har Borgerrepræsentationen med overborgmester Ritt Bjerregaard i spidsen længe ønsket at etablere en betalingsring, men det har flertallet på Christiansborg - heriblandt Bjerregaards partifæller - sagt nej til.
"Betalingsringen er ikke den rigtige tekniske løsning. I stedet bør mulighederne for roadpricing på nationalt plan undersøges nærmere," sagde S-skatteordfører John Dyrby i august sidste år. 
Følgelig har 16 borgmestre fra en række kommuner i hovedstadsområdet sat sig sammen for at udarbejde et forslag til en trængselsafgift i området - blot for prompte at få idéen skudt ned fra Christiansborg. 
"Vi (skal) aldeles ikke give kommuner mulighed for at indføre en ny skatteskrue i milliardklassen i udvalgte lokalområder," lød meldingen fra Venstres Kristian Pihl Lorentzen, mens Henriette Kjær kaldte en københavnsk betalingsring med bompenge "det glade vanvid" og "galimatias."
Sådan forvalter de politiske aktører i det grønne, energismarte Danmark deres uhellige alliance. På skift skyder de hinandens og andres forslag ned og sikrer dermed, at intet besluttes eller gennemføres. Og følgelig at bilisterne - som jo også er en slags vælgere - ikke provokeres og generes utidigt. 
Imens vokser trafikkøerne, spildtiden og transportsektorens CO2-udledninger. I København er bilernes gennemsnitshastighed nu nede på 27 km i timen, og der spildes hver dag over 130.000 persontimer, fordi folk sidder fast i bilkøerne. CO2-udledningerne fra hovedstadens trafik er vokset med over 10 pct. siden 2001. Og med den hidtidige politiske handlekraft vil der bare blive mere af det hele. 
Det hele står i et absurd misforhold til de officielle mål. Københavns kommune har f.eks. som mål inden 2015 at reducere sine CO2-udledninger med hele 40 pct. i forhold til 1990-niveauet. Og regeringen har som pejlemærke, at transportsektorens udledninger i 2030 skal være 25 pct. mindre end i 1988 - dvs. næsten 50 pct. mindre end de er nu.
Hvis man kom forbi Danmarks hovedstad som New York Times-kommentator og hørte om disse paradoksale forhold, ville man sikkert undre sig. Og måske ligefrem tabe underkæben i vantro, hvis man også fik at vide, at det er to årtier siden, landets miljøminister - det var de radikales Lone Dybkjær - begyndte at tale om behovet for en betalingsring i hovedstadsområdet. Og at meningsmålinger gennem halvandet årti har vist massiv folkelig tilslutning til en sådan ordning.
Hvis bare vi danskere var så energismarte, som verden tror. 

