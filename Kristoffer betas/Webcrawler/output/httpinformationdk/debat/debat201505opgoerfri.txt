Opgør med frihedsmyten
Vi kan ikke meningsfuldt diskutere politisk frihed uden at specificere, hvilken frihed vi taler om, og hvordan denne skal fordeles. Man bliver eksempelvis næppe særlig fri af at slippe for at betale skat, hvis man næsten ingen indkomst har


 En sejlivet politisk myte hævder, at højrefløjen kæmper for frihed, mens venstrefløjen kæmper for lighed. Stærkt ført an af Liberal Alliance (LA) bygger denne frihedsmyte dog ofte på en forståelse af friheden som synonym med lavere skatter og ’hvad synes du selv?’-kampagner.
På LA’s hjemmeside kan man f.eks. læse, at: »Vi ønsker mindre stat og mere privat. En begrænset statsmagt, lav skat (…) er en forudsætning for et frit samfund«. Her finder man også et link til kampagnevideoen Hvad er frihed for dig?, hvori forskellige danskere fortæller, hvad frihed er for dem: »Frihed er at kunne elske dem, man vil«, »Frihed er at passe sin have«, eller »Frihed er at klatre«. Dette miskmask fik forfatteren Joachim Lykke til 17. april i en kronik i denne avis at skælde ud på LA og i samme omgang kalde frihed for »et lortebegreb«. Men frihed behøver ikke være et lortebegreb eller et skraldespandsord, som vi hver især bruger til at udtrykke hvad som helst. Vi kan faktisk diskutere det på en mere fornuftig og systematisk måde, og det bør vi gøre. Det er nemlig uheldigt for den demokratiske debat, hvis friheden – et begreb de fleste forbinder med noget positivt – bliver synonym med bekæmpelse af velfærdsstaten.
Frihed som politisk værdi
Stort set alle politiske partier hævder frihed som værdi, men i meget forskellige betydninger. For liberale (og husk, at dette betyder andet og mere end økonomisk liberalisme) er friheden en helt central værdi, af den simple grund at mennesker de facto har forskellige præferencer. I anerkendelse af, at det er vigtigt for mennesker at leve, som de gerne selv vil, er friheden derfor en selvskrevet værdi. Men uden yderligere information efterlades vi med flere spørgsmål end svar.
Overordnet set kan man forstå frihed enten som negativ eller positiv. Negativ frihed er frihed fra noget, f.eks. statslig tvang, mens positiv frihed er frihed til noget, f.eks. at tage en uddannelse. Det er ofte den negative frihed, der appelleres til på højrefløjen. Men da alle politiske partier i Danmark støtter grundlæggende negative frihedsrettigheder, som f.eks. ytringsfrihed, religions- og tankefrihed, er det mere specifikke opfattelser af negativ frihed, der skiller blå fra rød blok.
Ikke alle former for statslig indblanding, som vi kan være frie fra, er imidlertid lige vigtige. Antageligvis vil ingen hævde, at friheden fra at blive reguleret af et trafiklys er lige så vigtig som ytringsfriheden, forstået som friheden fra at blive nægtet at komme til orde. Det betyder, at det altså ikke er frihed fra hvad som helst, som er væsentlig for negativ frihed. Sandsynligvis vil ingen begræde, hvis staten, af gud ved hvilken grund, gør det forbudt at eje mere end 2,1 milliarder turkisblå halstørklæder.
Frihed for hvem?
Frihed giver således bedre mening, hvis vi også spørger: frihed til at gøre hvad?
Det er her, skatten kommer ind. Ifølge LA betyder mindre skat nemlig mere frihed. Det er frihed fra, at staten kræver skat af din indkomst. Mere personlig forbrugsfrihed er således lig med mere frihed, og i en vis forstand er dette også indlysende rigtigt: Hvis vi sætter skatten ned, vil der helt sikkert være flere borgere, som bliver friere. Men lavere skatter betyder også besparelser, som vil begrænse andre borgeres frihed.
Udsagn om frihed bør derfor ikke blot specificere, hvilken forhindring man er fri fra til at gøre hvad. Men også hvem det er, der er frie fra hvilken for- hindring og til at gøre hvad? Når vi taler om frihed, kommer vi derfor ikke uden om spørgsmålet: Hvordan skal friheden fordeles?
Falsk modsætning
Interessant nok er lighed den fordelingsnøgle, der typisk argumenteres for, når det er frihed, der skal fordeles. Dette gælder også blandt højrefløjsteoretikere som Robert Nozick, der argumenterer for, at vi skal have lige meget frihed, i den forstand at vi skal have det samme (meget begrænsede) sæt af grundlæggende frihedsrettigheder som f.eks. ytringsfrihed og ejendomsret. Dette er der ikke noget inkonsistent i, men det er vigtigt kun at sælge varen for det, den er. For ejendomsretten er interessant nok vigtigere, jo mere man ejer, og for den, som ingenting ejer, er den værdiløs. Lige negativ frihed betyder derfor også ulige reel frihed: Nok er alle lige frie fra at betale (særlig meget) skat, men det bliver man næppe særlig fri af, hvis man næsten ingen indkomst har.
Vi kan ikke meningsfuldt diskutere politisk frihed uden at specificere, hvilken frihed vi taler om, og hvordan denne skal fordeles. Det bliver derfor også klart, at lighed og frihed ikke er grundlæggende modsætninger, men to forskellige komponenter i et mere overordnet spørgsmål, nemlig det: Hvordan skal goder i samfundet fordeles? Medmindre man underforstår en meget specifik form for frihed, som næppe er lige interessant for alle, er det derfor en myte, at højrefløjen kæmper for frihed, mens venstrefløjen kæmper for lighed.
Martin Marchman Andersen og Claus Strue Frederiksen er begge postdoc’er ved afdelingen for filosofi, Københavns Universitet

