Er jeg økonomisk bæredygtig?
Det er svært at følge den offentlige debat uden undervejs at stille sig selv det spørgsmål, hvad man er værd


 Jeg har lige fået en kasse ind ad døren fra Dansk Bogdistribution. Den indeholdt ti frieksemplarer af en erotisk kortroman, som jeg oversatte sidste år. Undergenren kan vel betegnes som noget i retning af sex og romance. Lad mig bare sige, at ventetiden har været til at holde ud.
Jeg betalte skat af mit honorar for oversættelsen. Jeg bidrog. Økonomisk, mener jeg. Ikke særlig meget, men jeg bidrog dog.
For et par år siden havde jeg en anden opgave. Jeg skulle skrive 100 forskellige portrættekster om samtlige ejendomsmæglerbutikker i en stor dansk ejendomsmæglerkæde. Jeg har aldrig tjent så mange penge så hurtigt, og jeg har aldrig lavet noget så absurd. Jeg vil ikke gå så langt som til at sige, at det var decideret samfundsskadeligt, for jeg tror ikke, at de tekster betød noget som helst for andre end mig.
Jeg har også oversat en krimi, der handlede om en række gådefulde mord på et wellnesshotel (anmeldt under overskriften »Når floskler er standardudstyr«) og en svensk bog om Dronning Ingrid (overskrift på anmeldelse: »Biografi ophøjer Dronning Ingrid til helgen«).
Nu tager jeg så en ny uddannelse: Jeg går på pædagogseminariet. Det fortalte jeg om i et radioprogram forleden. Introen lød: »Julie er gået i gang med en ny uddannelse som FYRREÅRIG! Hun er FYRRE år!« (Jeg tænker på, om jeg egentlig tilhører det, man kan kalde den nye ældrebyrde) Efterfølgende var der en kvinde, der skrev på programmets Facebook-side, at det var for galt, at staten skulle finansiere endnu en uddannelse til mig. Jeg havde jo allerede en, hvorfor kunne jeg ikke bare bruge den?
Først slog jeg det hen. Ha, sagde jeg til mig selv. Glem det, sådan noget pjat. Selvfølgelig skulle jeg tage en ny uddannelse, når jeg følte for det, og reglerne i øvrigt gjorde det muligt.
Det er vel en måned siden, og jeg har ikke glemt det, hun skrev, selv om jeg har forsøgt. For hendes kritik ramte noget væsentligt. Jeg forstår godt, hvad hun mener. Jeg deler hendes skepsis. Hvad skal jeg med en uddannelse mere? Kan jeg ikke bare bruge den, jeg har, tjene nogle penge og betale noget skat?
Det koster i omegnen af 150.000 kr. at uddanne en pædagog. Jeg har fået merit for første år pga. min tidligere uddannelse og koster dermed samfundet omkring 100.000 kr. Hvad bilder jeg mig egentlig ind?
Er jeg det værd? Er jeg en god investering? Bliver jeg 100.000 kr. mere værd for samfundet, når jeg afslutter min uddannelse?
Og hvad nu, hvis jeg ikke kommer til at arbejde som pædagog?
Burde jeg så betale pengene tilbage?
Det er svært at følge den offentlige debat uden undervejs at stille sig selv det spørgsmål, hvad man er værd. Om man er noget værd. Efter gældende takseringer. Jeg har lige siddet og kigget på et link med overskriften »Er du økonomisk bæredygtig?« Teksten, der følger, lyder: »Svar på nogle få spørgsmål og find ud af, om du koster de offentlige kasser mere, end du bidrager med.«
Jeg har ikke klikket på linket. Jeg orker ikke. Eller tør ikke. Og jeg vil ikke argumentere for mit eget værd. For hvordan jeg eventuelt bidrager på andre måder end økonomisk.
Både guderne og Informations læsere skal ellers vide, at jeg har argumenterne klar. Jeg forhandler og forsvarer mig og giver igen. Jeg diskuterer røven ud af bukserne, det hele foregår oppe i mit eget hoved, og jeg gør det for at dæmme op for den skam, der følger med ikke at bidrage økonomisk.
Men jeg vil ikke tage hul på den diskussion. Jeg ved ikke, hvordan jeg skal sætte kroner og ører på mig selv og min færden i verden.
Jeg vil ikke acceptere den præmis – at økonomien er gud. Jeg ved godt, at det er sådan, verden ser ud fra økonomernes synspunkt. Men hvornår blev økonomerne de nye ypperstepræster?
Jeg ved godt, at samfundet ikke kan fungere uden penge i kassen. Men det kan vel heller ikke fungere kun ved hjælp af penge? Eller hvad?
Jeg lagde i øvrigt ni ud af ti fri-eksemplarer af den erotiske kort- roman ud ved vores havelåge, så interesserede forbipasserende kunne tage et eksemplar med hjem. De var væk i løbet af et par timer.
Så nu skriver jeg det sgu alligevel: Jeg bidrager med andet til samfundet end skattekroner.
Julie Top-Nørgaard er pædagogstuderende og skribent.
Klummen er udtryk for skribentens egne holdninger

