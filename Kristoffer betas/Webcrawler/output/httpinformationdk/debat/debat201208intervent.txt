Intervention er en farlig glidebane



 Med en både forskønnende og paradoksalt sprogbrug (som »vi bør gennemtvinge en fredelig løsning i Syrien«,) plæderer folkeretsjurist Anders Henriksen for, at ’Vesten og dens ligesindede’ skal tiltage sig ’frie hænder’ til at agere militært i verden, helt uden FN-mandat (Information 10. august 2012).
Den stærkes ret altså, og den slags er jo altid fristende – for den stærke, vel at mærke. Men nu er Vestens hegemoni ikke total, og da slet ikke evig. Også stærke ikkevestlige magter kan opstille smukt klingende ’humanitære’ argumenter for militære interventioner her og der. Hvordan vil folkeretsjuristen mon overbevise sådanne magter om, at de skam ikke tilsvarende kan få frie hænder til at gå i krig?
Henriksen begrunder bl.a. sit ønske om at negligere FN med henvisninger til to tidligere militærinterventioner. Dels Libyen-krigen, hvor FN’s mandat ifølge Henriksen var for ’snævert’ og gjorde interventionen ’mere langsommelig og besværlig’.
Ikke entydige succeser
Andre vil dog mene, at mandatet tværtimod viste sig at være for bredt og elastisk, og muliggjorde at NATO reelt agerede luftvåben for konfliktens ene part. Når Rusland således i dag holder igen i FN’s Sikkerhedsråd omkring Syrien, kan man ikke helt se bort fra, at NATO’s vidtløftige udnyttelse af den elastiske Libyen-resolution faktisk influerer russernes overvejelser.
Endvidere peger Henriksen på bombekrigen mod Jugoslavien om Kosovo. En krig, som foregik uden FN-mandat, men som ifølge Henriksen jo ikke var nogen ’forkert’ krig. Det afhænger nu af øjnene, der ser. En seriøs dansk konfliktforsker betegnede efterfølgende Kosovo-krigen som en fiasko med store negative konsekvenser for FN-systemet og international ret. Nærværende avis bragte endda en profetisk leder efter krigen, hvori man advarede mod at Vesten »nu føler det retfærdiggjort at søge kommende konflikter håndteret med NATO-bomber«. Læren af krigen var tværtimod, »at sådan skal man ikke mere forsøge at skabe fred mellem mennesker« (Informa-tion 12. juni 1999).
Hvorom alting er: Hvad man burde have gjort, og hvad man nu bør gøre i forbindelse med Syrien-konflikten, kan der være flere forskellige konstruktive opfattelser af. At udnytte tragedien til at underminere FN og indføre international junglelov er ikke en af dem.

