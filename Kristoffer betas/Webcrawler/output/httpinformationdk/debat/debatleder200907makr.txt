Makrofornuft



 »De andre låner til de rige, jeg låner til de fattige. De andre låner til mændene, jeg låner til kvinderne. De andre låner til dem i byerne, jeg låner til dem på landet. I dag er det de banker, der sagde, at 'sådan kan man da ikke drive bank', der kollapser«
                                          Muhammad Yunus på Roskilde Festival
NOBELPRISMODTAGEREN Muhammad Yunus er bedst kendt som de fattiges bankmand, direktøren i Grameen Bank, udviklingsoraklet, der før alle andre begyndte at låne penge til verdens værste lånere: De ludfattige kvinder i Bangladesh fik penge til symaskine eller tre høns. Men da han talte ved årets Roskilde Festival, havde han også et budskab til os, de rige: Få gang i økonomien ved at se de ubrugte potentialer i det enkelte menneske, og giv dem de muligheder, som det kræver at realisere dem.
Om Socialdemokraternes iværksætterordfører, Yildiz Akdogan, fik peptalk med fadøl og baggrundsmusik af de fattiges bankmand fra Bangladesh, vides ikke, men det forslag, hun i denne uge kom med var klart inspireret af Yunus: Lad Vækstfonden øremærke fem millioner kroner til mikrolån til de nydanske kvinder, der ønsker at tage chancen og blive iværksættere, foreslog Yildiz Akdogan. »Der er et stort uudnyttet potentiale i de nydanske kvinder, men ofte er deres økonomiske muligheder så spinkle, at det er umuligt for dem at rejse den nødvendige startkapital,« sagde hun. I den nye socialdemokratiske handlingsplan skal der gang i et landsdækkende forsøg med mikrolån i en periode på to år. Kreditvurdering og formidling skal foregå via de etablerede banker.
DET ER DA en fremragende idÉ. Man kan diskuterere, om det skal diskvalificere en superidé, at man ikke er af anden etnisk baggrund, eller tilfældigvis er en mand. Men et eller andet sted skal man jo starte, hvis man som samfund ønsker at drage nytte af de ubrugte potentialer og få gang i kvartererne, familierne, baggårdene, torvene og alle de andre steder, hvor der kan skabes værdi og gang i gaden, hvis folk får muligheden.
Så tråd i symaskinerne og bank boderne op, damer. Og lad så tanken brede sig til mere end et socialt projekt. I sidste uge kunne Information videreformidle en lammende kritik fra Dansk Industri(DI) af de danske banker. De havde, stik imod hensigterne i bankpakkerne, hævet deres udlånsrenter til langt over det europæiske niveau. Det kunne i yderste konsekvens koste 10.000 arbejdspladser, advarede DI. Det diskuteres, hvordan man kan få vendt den absurde udvikling. Hvad der ikke kan diskuteres, er, at det koster penge at tjene penge, og at der er lige så mange ny ideer og viljer i det små, som der i store virksomheder på spanden. Det er god økonomisk fornuft at tænke småt om den store økonomi. Host op med pengene, banker. Vi ved, I har dem ...	ansp

