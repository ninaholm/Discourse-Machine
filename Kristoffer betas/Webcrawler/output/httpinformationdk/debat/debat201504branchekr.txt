Branche i krise
Journalister står i dag over for en overmagt af kommunikatører. Det kunne man sagtens opfatte som et næsten eksistentielt problem for faget


 Sidste mandag blev USA’s fornemste journalistiske hædersbevisninger, Pulitzer-priserne, uddelt. Blandt modtagerne var 31-årige Natalie Hauff, som sammen med en kollega havde lavet en artikelserie i avisen The Post and Courier i Charleston, South Carolina, om stigende hjemmevold. En anden prisvinder, Rob Kuznia fra den lille avis Daily Breeze i Torrance, Californien, havde med to kolleger afsløret korruption i det lokale skoledistrikt.
Fælles for Hauff og Kuznia var, at de begge arbejdede med pr og kommunikation, da de modtog prisen. De havde forladt dagbladsjournalistikken til fordel for en lidt sikrere og bedre betalt branche. De repræsenterer dermed en slags øjebliksbillede af en typisk situation for journalistikken. Dens forretningsmodel er truet, mens pr- og kommunikationsbranchen synes at trives.
På Facebook så jeg forleden DR’s tidligere USA-korrespondent Torsten Jansen sammen med syv andre glade medarbejdere i kommunikations- og pr-virksomheden Lead Agency med hævede glas i en jacuzzi på et hotel i Båstad. Blandt partnerne i Lead finder vi også tidligere chefredaktør for Dagen og redaktør på Aktuelt og Politiken, Kresten Schultz Jørgensen.
Tidligere dygtige journalister som Michael Kristiansen og Michael Ulveman er blandt kommunikationsbranchens tunge drenge. Studievært og TV 2-Nyhedschef Jens Gaardbo blev kommunikationsdirektør i medicinalfirmaet Lundbeck, startede sit eget firma, men vendte tilbage til skærmen. Han var i modsætning til mange af kollegerne mere journalist end forretningsmand.
Når man tager helikopterturen hen over den danske journaliststand og Dansk Journalistforbunds omkring 17.000 medlemmer begynder der at danne sig et billede af en profession, der i stigende grad deles op i næsten lige store grupper.
Tusinder er blevet ansat i kommunikations- og pr-job, mens gruppen af medlemmer, der ernærer sig ved at bedrive ’gammeldags’ journalistik udgør mindre end halvdelen af medlemmerne.
Den planlagte fusion mellem Journalistforbundet og Forbundet Kommunikation og Sprog er foreløbigt lagt på is. Men kommunikation og journalistik overlapper under alle omstændigheder hinanden mere og mere. Nogle kalder sig ovenikøbet ’kommunikationsjournalister’ – hvad det betyder, aner jeg ikke, for journalister, der ikke kan kommunikere, burde opgive faget – og Danmarks Medie- og Journalisthøjskole har kurser i ’kreativ kommunikation’.
Men der er forskel på journalistik og kommunikation. Førstnævnte skal være kritisk og ikke mindst uafhængig for at gøre sig fortjent til sin titel. Kommunikation er et lige så hæderværdigt fag, men noget helt andet.
Grænseområdet mellem den uafhængige kritiske journalistik og den journalistiske formidling af bestemte kommercielle, organisatoriske eller politiske interesser bliver større og større og sværere og sværere at navigere i. De 10 største kommunikationsvirksomheder omsatte i 2012 for godt 300 millioner kroner – i dag er omsætning og indtjening givetvis større. De første kommunikationsvirksomheder – for eksempel JØP, Ove & Myrthu – bestod primært af journalister, men i dag er der tale om en branche, der bliver mere og mere professionaliseret af folk med akademiske uddannelser af både kommunikativ og forretningsmæssig karakter. Antallet af arbejdspladser er steget ikke bare i kommunikationsbranchen, men endnu mere i offentlige og private virksomheders samt interesseorganisationernes presse-, pr- og kommunikationsafdelinger, mens antallet af nye journalistiske job på rene journalistiske arbejdspladser er faldet.
Journalister står i dag over for en overmagt af kommunikatører og tidligere journalister. Det kunne man sagtens opfatte som et næsten eksistentielt problem for faget.
Lasse Jensen er mediejournalist Klummen er udtryk for skribentens egen holdning

