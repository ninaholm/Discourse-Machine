De høje mure skygger
Der er ikke frit udsyn fra RUC til sundhedsområdet


 Patenter
Debatten om patenter og medicinpriser er desværre ofte meget forsimplet. Senest giver Rasmus Wendt fra Roskilde Universitetscenter den 8. juni et par eksempler på, hvordan universitetets høje mure skygger for det frie udsyn på sundhedsområdet.
Medicin og især korrekt anvendelse af medicin er ikke længere et spørgsmål om to tabletter tre gange dagligt. Særligt ikke når det drejer sig om behandlingen af komplicerede tropesygdomme og f.eks. aids.
Medicin i dag gives ofte i komplicerede kombinationsbehandlinger med krav om bestemte intervaller for indtagelse, og måske endda krav om indtag af bestemte mængder væske. Korrekt medicin-anvendelse er nødvendig både for at opnå optimal og effektiv behandling og for at undgå resistens.
Derfor er det nødvendigt, og det er uafhængigt af handelsaftaler og TRIPS-bestemmelser, at udvikle sundhedsvæsenet i en række afrikanske lande. Det er nødvendigt at øge antallet af uddannede læger, klinikassistenter og sengepladser. Det arbejde bør have høj prioritet hos de internationale hjælpeorganisationer i et tæt samarbejde med blandt andet WHO. 
Fri produktion
En lang række lægemiddelproducenter tilbyder i dag udviklingslandene forskellige typer medicin til stærkt reducerede priser, i flere tilfælde rene kostpriser. Det gælder også aids-medicin. Aids-medicin er kun en blandt de mange typer medicin der er behov for i mange udviklingslande.
WHO udarbejder og reviderer løbende en liste over vigtige lægemidler. P.t. er 95 procent af lægemidlerne på denne liste er ikke længere omfattet af patentreglerne. Disse lægemidler kan med andre ord frit produceres og anvendes.
Vi skylder indbyggerne i udviklingslandene, at vi prioriterer debatten om, hvordan vi i fællesskab kan udvikle de respektive sundhedsvæsener højt.

