Generaliseringerne har invaderet Danmark
’Tag det nu roligt!’ lød svaret fra myndighederne, da jeg troppede op for at lade mig registrere, så jeg kunne komme i gang på det danske arbejdsmarked. Jeg havde forventet at møde et åbent og venligt folk, i stedet mødte jeg et land, hvor indvandrere pr. automatik betragtes som et problem
Udl©°ndingedebatten i Danmark handler mere om ander°©ledeshed end om indvandrernes ressourcer, mener Dagmar Fink.


 Før man flytter til Danmark, hører man ofte, at danskerne er venlige, åbne og afslappede. Når man så er ankommet, får man at vide, at man skal integrere sig, skal lære dansk, skal være aktiv i samfundet. Man hører også en masse om udlændinge, som ikke gør det.
'Skal' er et af de første ord, man lærer på dansk. Det er i hvert fald et af dem, man hyppigst støder på som udlænding. Har du nogensinde lagt mærke til, hvor ofte sætningerne om udlændinge indeholder ordet skal?
Derimod hører man næsten aldrig ordet 'bidrag'. Det er en skam. Tænk hvis din chef blot ville tale om dine pligter og de ting, du og de ansætte ikke gør eller magter, hvor stor ville din motivation så være? Hvor længe ville du blive i dit job? Ville du overhovedet tage det job? Nej vel? Du ville miste motivationen. Blive ked af det. Føle dig forfulgt. Det er præcis sådan, udlændingedebatten risikerer at virke.
Takket være danskundervisningen (et rigtig godt tilbud) kan udlændingene følge den negative udlændingedebat, og mange beskriver deres oplevelser til venner i udlandet eller på deres internetblogs. Debatten bliver med andre ord ikke inden for Danmarks grænser. Den påvirker milevidt. Ville du flytte til eller blive i et land, hvor man snakker så generaliserende og respektløst om udlændinge? Hvis du havde valget, ville du så ikke hellere rejse til et sted, hvor du var værdsat? Veluddannede mennesker har valget. Derfor forlader mange Danmark.
Når man hører den negative danske udlændingedebat, skulle man tro, at næsten alle udlændinge er uvillige til at integrere sig. At de er en byrde for Danmark. Men hvor mange af dem udgør virkelig et problem? Det bliver der aldrig sat tal på.
Udlændigenetværket Worktrotter, som jeg leder, har over 7.000 medlemmer. Når jeg taler med dem, hører jeg, at de lærer dansk, har et arbejde eller søger efter et job. De vil gerne imødekomme danskernes krav. Hvor er de i debatten?
Uvenlige myndigheder
Jeg er selv udlænding og indvandrede i 2006 fra Tyskland. Et af mine første møder med den negative holdning var i statsforvaltningen. Som EU-borger havde jeg udfyldt min ansøgning om registreringscertifikatet med oplysninger om min uddannelse som softwareingeniør og min mangeårige erhvervserfaring fra innovationsområdet hos IBM og Mercedes-Benz. Jeg følte, at jeg havde mange værdifulde kompetencer at tilbyde. Da jeg afleverede ansøgningen, understregede jeg, at jeg glædede mig til at arbejde i Danmark. »Tag det roligt! Nu skal vi først se på din ansøgning,« lød svaret. Jeg var lamslået. Var det det Danmark, der har brug for dygtige tilflyttere? Jeg forventer ikke, at veluddannede mennesker bliver bedre behandlet end danskere, men hvis de får en dårlig behandling, er der høj risiko for, at de ikke bliver!
Problemerne med den manglende anerkendelse af mit initiativ fortsatte. F.eks. da jeg researchede til bogen
The Worktrotter Guide til Danmark,som skal hjælpe expats med at finde vej i det danske system. Jeg ringede til mange myndigheder for at kunne beskrive de danske procedurer rigtigt. Jeg følte mig sikker nok til at tale dansk og blive forstået. Med al den snak om, at udlændinge skal lære dansk, havde jeg forventet, at min indsats ville blive værdsat. Virkeligheden var langt fra sådan. Reaktionen var ofte direkte nedladende.
Mange af mine udenlandske venner har haft lignende erfaringer. Det er vores indtryk, at den generaliserende tone i udlændingedebatten har malet et billede af, at vi alle er uuddannede og uvidende. Men det er kun vores dansk som fejler. Vores IQ er der ikke noget i vejen med.
Når jeg fortæller danskere om mine erfaringer, svarer de, at de selv har haft lignende oplevelser med myndighederne, og at det sandsynligvis ikke har noget at gøre med, hvor godt vi taler dansk. Men ligegyldigt hvad der er årsagen til den dårlige behandling, er der ingen tvivl om, at den er uheldig; Uvenlig behandling fra myndighedernes side kan have indflydelse på, hvordan man opfatter Danmark, fordi det officielle Danmark i mange tilfælde er de første danskere, man møder.
Halvhjertet integration
Da jeg kom til Danmark, kastede jeg mig straks over de danske aviser for at lære sproget og landet at kende. Her var der meget snak om, at udlændinge skal integrere sig. Det ville jeg selvfølgelig gerne og søgte derfor efter integrationsprogrammer. Da jeg ikke kunne finde nogen, som passede, skrev jeg til integrationsministeren. Jeg var meget imponeret over at få et svar — desværre var indholdet knap så imponerende. Beskeden var, at jeg allerede var integreret, fordi jeg havde uddannelse og job!
Men betyder integration ikke, at man er en del af samfundet — ikke kun af arbejdsstyrken, som ministeriet fortolkede det? Er man ikke først integreret, når man er i kontakt med landets befolkning?
Problemet er, at den slags integration, som jeg søgte, kun kan lade sig gøre, hvis danskerne er åbne over for udlændingene.
Her halter det i Danmark, viser en rundspørge, som Worktrotter gennemførte blandt 6.000 medlemmer i 2010. På spørgsmålet 'Opfatter du danskere som åbne over for udlændinge, der bor i Danmark?' svarede 48 pct. af de adspurgte 'nej' eller 'slet ikke', 28 pct. svarede 'hverken eller', og kun 24 pct. svarede 'ja' eller 'meget'. Det var altså kun knap en fjerdedel, der virkelig følte, at danskerne er åbne over for de udlændinge, der bor her.
Det interessante er, at 98 pct. af deltagerne har en god uddannelse — de tilhører altså netop den gruppe, som man behøver i Danmark.
En af årsagerne til det negative resultat er, at mange har det rigtig svært med at komme i kontakt med danskere. Og når denne kontakt mangler, hvordan skal udlændingene så integrere sig? Hvem skal de lære ordentlig dansk af? Hvordan kan de lære de danske værdier? Hvordan kan integration fungere, hvis de færreste møder danskere?
Lad os mødes
Man kan pege på politikere med nationalistiske synspunkter, når skylden for den negative debat skal fordeles. Men den negative tone har eksisteret så længe nu, at den har forplantet sig til den generelle offentlighed. I dag har en hvilken som helst dansker en klar mening om udlændinge — også hvis de slet ikke har kontakt med dem. Danskerne er ofte overraskede, når de møder de enkelte udlændinge og ser, hvor meget de afviger fra klicheen.
Hvor mange udlændinge har du kontakt med, kære læser? Hvis du gerne vil ændre det, er du velkommen til at deltage i vores arrangementer — f.eks. SpeedNetworking. Her kan du få kontakt til fagfolk fra udlandet og samle viden, der gavner dit arbejde. Vi er meget interesserede i at møde dig. Ikke mindst fordi det kan hjælpe os til at korrigere vores billede af danskerne. Måske er det ikke alle, der har en negativ holdning til udlændinge?
Udlændinge skal deltage
Jeg har deltaget i stribevis af møder, hvor det stort set kun var danskere, som diskuterede intenst om udlændinge. Det er en skam, for tonen ville være meget mindre generaliserende og udbyttet af møderne meget bedre, hvis udlændinge var en del af dem.
Og hvor meget bedre ville integrationsprogrammerne ikke fungere, hvis de fremmede ikke kun var deltagere, men også medvirkede aktivt til udviklingen og driften af programmerne? Hvem ved bedre, hvilke udfordringer vi møder, og hvilke løsninger der findes? Kunne du forestille dig et projekt for kvinder kun kørt af mænd kunne blive til en succes? Nej vel!
Mange af os er meget aktive og laver aktiviteter for at gøre det nemmere at falde til i Danmark. Hvorfor ikke udnytte det potentiale? Jeg skrev bogen
The Worktrotter's Guide to Danmark, fordi ingen lyttede til mig. Her er kulturelle og praktiske aspekter forklaret i detaljer og fra de fremmedes vinkel. Det samme gør jeg i mine præsentationer for udlændinge og danskere. Denne vinkel hjælper ikke blot udlændinge; mange danskere melder tilbage til mig, at de også lærer meget om Danmark. Vores viden kan være af stor værdi, også for danskerne.

Dagmar Fink er oprindeligt fra Tyskland. Siden 2006 har hun boet i København sammen med sin danske mand. Hun leder Worktrotter, som er et netværk for expats, og arbejder med forretningsudvikling hos IBM.

