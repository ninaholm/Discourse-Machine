Velfærdsjunkier



 Man må ikke håbe, at det er lykkedes SF’s socialordfører Özlem Cekic totalt at forplumre debatten om fattigdom i Danmark ved sit håbløst dårligt forberedte mediestunt med kontanthjælpsmodtageren Carina, der viste sig ikke at være fattig efter de gængse internationale kriterier. Der er fattige borgere i Danmark. 234.000 nærmere bestemt hvis man anvender OECD’s fattigdomsgrænse, som den tidligere regering nægtede at følge, men som den nye vil indføre i en eller anden form. Tag blot et kig på landets tilbud til de hjemløse, hvor der — som Information i dag kan berette — i år er særligt pres på eksempelvis de københavnske herberger på grund af en markant stigning i antallet af mennesker, der sættes på gaden. Samtidig stiger antallet af unge hjemløse under 25 år.
Det er i høj grad et menneskeligt og socialt problem, at så mange voksne og børn reelt efterlades på perronen, når velfærdstoget er kørt. Men set ud fra en samfundsøkonomisk betragtning er antallet af fattige på overførselsindkomster ikke det, der truer den danske velfærdsstat. Det er tværtimod alle velfærdsjunkierne i middelklassen, der er vænnet til at have snablen nede i kassen. Det er her, indsatsen og den politiske diskussion må fokuseres, hvis velfærdsstaten skal overleve økonomisk krise og ændret demografi.
Derfor har Information igangsat serien ’Behov for hjælp? Spørg staten’,
Kagen bliver mindre i de kommende år — se blot på Storbritannien, hvor der i går var generalstrejke mod nedskæringer, så har vi skrækscenariet, hvis Danmark ikke formår at reformere velfærdsstaten. Men velfærdsstatens krise er ikke kun økonomisk, men også moralsk og kulturel, som blandt andet professor Jørn Henrik Petersen har påpeget med ordene: »Vi er nødt til at lære at styre os.« Den diskussion er lige så vigtig, som den er svær. Svaret er ofte, at enten må der mere brugerbetaling til eller også advares der om faren ved at pille ved den universelle velfærd alt efter politisk ståsted. Men måske alle velfærdsjunkierne skulle starte med at spørge sig selv, om det eneste, velfærdsstaten kan kræve af os, er, at vi betaler vores skat.

