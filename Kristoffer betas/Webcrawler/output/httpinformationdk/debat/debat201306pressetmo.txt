En presset model i nødvendighedens tidsalder
Forårets arbejdsmarkedskonflikter har svækket den danske model. Ledelsesretten har trumfet medarbejderindflydelsen, og der har reelt ikke været tale om egentlige forhandlinger. Men manglende indflydelse, usikre vilkår og ’nødvendige’ løsninger giver stress og et dårligere samfund, skriver næstformanden for Dansk Sygeplejeråd
Kravene fra arbejdsgiverne, staten og KL i konflikten med lærerne var helt klare. Arbejdstidsbestemmelse i overenskomsterne skulle afskaffes. Og det blev den. Her lockoutede skolelærere ved Aalborg Kongres- og Kulturcenter.


 
	Store konflikter på arbejdsmarkedet påkalder sig meget opmærksomhed, ikke mindst fra arbejdsmarkedsforskere. Lockouten på underviserområderne var da heller ikke slut, før de første forskningsnotater så dagens lys. Et af dem, »Med lockouter skal land bygges« af forskerne Jesper Due og Jørgen Steen Madsen fra Forskningscenter for Arbejdsmarked- og Organisationsstudier (FAOS) på KU, burde påkalde sig en del opmærksomhed fra fagbevægelsen. Notatet er, set fra en stol forholdsvis tæt på de statslige forhandlinger, bemærkelsesværdigt på flere punkter.

	Det første er, at notatet – og dermed Due og Madsen – uden videre accepterer regeringens politik omkring krisen som en objektiv nødvendighed. Allerede i præsentationen af notatet på FAOS’ hjemmeside konstateres, at »med den økonomiske krise har der rejst sig et akut behov for at bremse væksten i den offentlige sektor, effektivisere og gennemføre omfattende moderniseringer«.

	Det styrker ikke et forskningsnotat, når det som indgang har et grundlag, der bestemt ikke hersker enighed om endsige evidens for. Et forhold, der er blevet så glimrende afdækket i Informations spalter. Og det bliver kun værre af en af notatets konklusioner: Kravet til lønmodtagerne i den offentlige sektor om at forhandle konstruktivt inden for de præmisser, det politiske flertal lægger. Herom senere.

	En diskussion om den danske model bliver let temmelig abstrakt. Det var indholdet i konflikten på f.eks. underviserområdet derimod ikke. Kravene fra arbejdsgiverne, staten og KL, var helt klare. Arbejdstidsbestemmelse i overenskomsterne skulle afskaffes. Tilbage stod alene i deres model en såkaldt årsnorm på 1.924 timer, suppleret med en mulighed for at indgå lokale arbejdstidsaftaler. Det var dog ikke arbejdsgivernes hensigt, at lokalaftalebestemmelsen skulle bruges. Det meldte Moderniseringsstyrelsen, der er forhandler på statens vegne, ud allerede efter forliget med gymnasielærerne, og det blev gentaget under forhandlingerne om arbejdstiden på blandt andet social- og sundhedsskolerne. Det ulige magtforhold i arbejdsgivernes favør taget i betragtning, er der stor fare for, at bestemmelsen intet er værd i praksis. Hele den model ønskede vi fra organisationsside ikke, og det er der flere grunde til.

	Medbestemmelse

	Først og fremmest er vores erfaringer fra de arbejdspladser, hvor der arbejdes uden arbejdstidsaftaler, at det betyder stress, for meget uforudsigelighed og for svingende arbejdsbelastning. Det kniber med den sociale støtte, ensomheden i arbejdet bliver for stor, og de arbejdspladsfællesskaber, der skal udvikle kvaliteten, forsvinder.

	Dernæst ønskede vi ikke arbejdsgivernes model, fordi en overenskomst uden arbejdstidsbestemmelser overhovedet – og det er det, der er tale om, når ikke engang en lokalaftaleret kan komme i spil – er hul. En tom skal, der ikke er i stand til at beskytte arbejdskraften er intet værd, og det vil uvægerligt kunne svække fagorganisationerne – og dermed det offentlige aftalesystem – hvis medlemmerne ikke oplever, at deres interesser varetages. Så ja, der er grund til at være bekymret for ’modellen’.

	Endelig klinger det noget hult, hvis ikke de ansatte, der skal tage ansvaret for gennemførelse af arbejdspladsernes mål, kan være med til gennem arbejdstidsaftaler at fastlægge de rammer, arbejdet bedst kan udføres under.

	Dominerende ledelse

	Det fører direkte til spørgsmålet om ledelsesretten, hvor notatet fastslår, at vi har brug for ledelse med stort ’L’. Og at hele lockoutøvelsen her i 2013 er at sammenligne med 1899, hvor arbejdsgiverne gennem lockoutvåbnet tilkæmpede sig ledelsesretten. Alle offentligt ansatte vil kunne skrive under på, at ledelsesretten er absolut spillevende på deres arbejdspladser. Gennem de seneste ti år har der været gjort meget for gennem New Public Management-reformer (NPM-reformer) at efterligne den private sektor. Det indgår ikke i Due og Madsens analyse, og det gør resultaterne af den politik derfor heller ikke. De er desværre ikke gode. I en helt ny rapport om sygeplejerskers arbejdsmiljø konkluderer Tage Søndergård Kristensen, at »sygeplejersker har været udsat for et meget stort antal omlægninger, sammenlægninger, nedskæringer og organisationsændringer i løbet af de seneste år (…) Det er velkendt, at sådanne forandringer har negative virkninger for de ansatte i form af øget fravær, psykiske lidelser og hjerte-karsygdomme.«

	Derfor er det ærlig talt under lavmålet, når et forskningsnotat kan spille på, at den offentlige sektor ikke er effektiv og nærmest en hindring for, at vi kan få økonomisk vækst i Danmark. Det, der er på færde, er snarere, at man politisk og ledelsesmæssigt ønsker sig – ganske i forlængelse af NPM – en styring helt uden kollektive aftaler, fordi kollektive aftaler ikke går i spænd med den styringslogik, som NPM bygger på.

	Politikernes nysprog

	Ledelse med stort ’L’ er blot en lille del af det sprogspil, der er i omløb i den offentlige debat, der diskuterer økonomi og overenskomstløsninger.

	Normalisering af arbejdstidsaftalerne er et andet et eksempel. Due og Madsen peger selv på den centraliserede decentralisering, hvor rammeaftaler erstatter centrale aftaler og muliggør lokal tilpasning af overenskomst- og arbejdstidsforhold. Nu kan det diskuteres, hvor god denne decentrale model egentlig er. Men det vil jeg lade ligge i denne sammenhæng, hvor det vigtigste er at konstatere, at en fuldstændig normalisering hænger meget dårligt sammen med decentralisering.

	Hvis ikke vi i overenskomster på underviserområdet kan tage hensyn til de særlige forhold der gælder der, ja, så falder argumenterne om det decentrale til jorden.

	Sprogspil og underforståede konklusioner eksisterer også i Due og Madsens formuleringer om, at vi som lønmodtagere skal stille op til konstruktive forhandlinger. Vi har forsøgt, men det har ikke været muligt. At arbejdsgivernes krav var ultimative, er en kendsgerning, der heller ikke indgår som en del af Due og Madsens analyse.

	Bedre løsninger

	Her er vi så tilbage ved indholdet i konflikten. Vi har ingen lønmodtagerinteresse i den model, arbejdsgiverne lagde frem. Arbejdsgivernes krav er ingen objektiv nødvendighed. Der findes andre veje at gå. Det er vores udgangspunkt, og vi hverken kan eller vil derfor forhandle konstruktivt på de præmisser, det til enhver tid siddende politiske flertal lægger frem, sådan som Due og Madsen lægger op til.

	Hvis den politik skader arbejdsmiljøet, har negative menneskelige konsekvenser og måske oven i købet i det lange løb er kontraproduktiv, ja, så er det en fagforeningsopgave at kæmpe for noget andet. Der findes ingen objektive eller neutrale løsninger. Alle løsningsforslag er båret af interesser. Det gælder både i forhold til, hvordan vi løser krisen, hvor der som nævnt bestemt ikke er enighed om Due og Madsens præmis om begrænsning af den økonomiske vækst i den offentlige sektor. Og det gælder i forhold til aktuelle og kommende overenskomstspørgsmål.

	Vi er selvsagt ikke imod effektive løsninger, men vi mener de bedst skabes – og måske kun skabes – i et samfund, hvor vi får udvidet demokratiet, både det direkte borgerdemokrati og medbestemmelsen på arbejdspladserne. I et samfund hvor der er mindre marked og mere civilsamfund. I et samfund hvor vi tager reelt hånd om de svageste, hvor de ældre medicinske patienter ikke overlades til sig selv, hvor de psykisk syge kan få den nødvendige behandling og sygepleje, hvor der er skabt holdbare løsninger for de arbejdsløse. Hvor vi gør noget, der virker for at nedbringe den sociale ulighed i sundhed.

	Fagbevægelsen har virket som en social og politisk bevægelse, der kæmpede for lighed og solidaritet – udviklet på et demokratisk grundlag. Det skal vi stadig være garanter for. Det har vi tænkt os at kæmpe for. Moderne eller ej.

	 

Dorte Steenberg er næstformand i Dansk Sygeplejeråd

