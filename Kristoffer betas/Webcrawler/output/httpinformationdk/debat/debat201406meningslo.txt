Meningsløshed i ny forklædning
Den seneste beskæftigelsesreform præsenteres som en afskaffelse af systemets meningsløshed. Husk at viderebringe det glade budskab til de udfaldstruede, nytteaktiverede og gennemkontrollerede. Det er ikke sikkert, de har opfattet det


 Man kan sige en del om tidens beskæftigelsespolitiske etos ved at lytte til de mantraer, der fremsiges af stærke stemmer i den offentlige debat. De taler om et regnskab, der har været i ubalance, men som nu skal afstemmes. »Ret og pligt må gå hånd i hånd,« siger de. »Man skal yde, hvis man vil nyde« og »noget for noget«. Budskabet er klart: Den arbejdsløse har hidtil været for passivt nydende, nu må vi kræve, at den arbejdsløse yder noget til gengæld for det, han og hun får.
Som beskæftigelsesministeren formulerede det, da regeringen lancerede kontanthjælpsreformen i januar, ønskede man at »sende det meget entydige signal, at vi nu skal væk fra den passive og frem imod den aktive socialpolitik«. Efter godt og vel 25 års aktiv social- og beskæftigelsespolitik, hvor reform på reform trinvist har gjort op med passiv forsørgelse og indført nye måder, som ledige har ret og pligt til at være aktive på, kan man stadig lancere reformer som opgør med den hidtidige passive politik. Visse schlagere er eviggrønne.
Den beskæftigelsesreform, som blev vedtaget i sidste uge, bæres ikke så meget frem under mantraer om ret og pligt, som til tonerne af et andet velkendt slagord: »Vi vil sætte den enkelte i centrum og gøre op med meningsløsheden!«
Dagpengeland har sejret
Siden Lau Aaen med sin enestående blog Dagpengeland tilbage i 2010 indgående dokumenterede meningsløsheden på et aktiveringskursus for ledige akademikere, har der i offentligheden været et vedholdende kritisk fokus på disse kurser, der henvises til som »meningsløs aktivering«. I medierne har kursister fortalt, hvordan de skulle finde deres indre fugl; samarbejde om at pakke et æg ind i papir, så det kunne trille ned ad en trappe; bygge tårne af spaghetti og skumfiduser eller deltage i spirituelle ceremonier med røgelsespinde og orientalsk musik for at finde indre ro.
Disse seks-ugerskurser er i offentligheden blevet selve inkarnationen af systemets meningsløshed. En af beskæftigelsesreformens vægtigste mål er et opgør med kurserne, og i aftaletekstens afsluttende budgettabel fremføres »Afskaffelse af meningsløs aktivering« ligefrem som selvstændigt punkt.
De penge, der spares på at droppe de kritiserede kurser, investeres i stedet i jobrettede kurser, kompetenceløft og uddannelse for de mindst ressourcestærke dagpengemodtagere – dvs. de, der står uden en lang eller mellemlang videregående uddannelse.
Reformen byder her på noget, der isoleret set godt kan beskrives som en tilbagevenden til socialdemokratisk, beskæftigelsespolitisk hjerteblod: Et fokus på uddannelse og kompetenceløft som primære redskaber i den aktive indsats over for ledige, frem for på make work pay-initiativer, hvor pisk og nedsatte ydelser skal give incitament til job. Hertil kommer, at reformen ikke kan klandres for blot at være et skalkeskjul for nedskæringer i milliardklassen – modsat en lang række af de senere års reformer af velfærdens kernepiller.
Det må være den gode nyhed.
Meningsløshed med stort M
Den mindre gode nyhed er, at reformen snarere er et plaster på en amputation end et egentligt forsøg på at genforene kroppen med dens mistede lemmer. Med dagpengereformens halverede dagpengeperiode og fordoblede genoptjeningskrav mistede 34.000 retten til dagpenge i 2013 – og mennesker ryger forsat ud af systemet i hobetal.
Afgrunden er rykket tættere på for mange. Mange blandt de, der falder ud, overlades til kontanthjælpssystemet. De får særligt tøj på og sendes i nytteaktivering. I parker, langs strande og på gader vandrer de omkring. De lever med sociale kontrolgrupper sværmende omkring sig. Er de under 30 år, får de en månedlig ydelse, som de facto ligger et pænt stykke under SU-niveau. Er de over 25 år og i et parforhold med en arbejdende, har de fleste kun ret til en halv ydelse og fra næste årsskifte slet ingenting. Det kan være svært at leve for, og en del familier med kontanthjælpsmodtagere vælger i disse måneder at gå hver til sit. Blot for at kunne leve.
Det er her den egentlige meningsløshed, med stort M, produceres. Og det rokker den nye reform næppe meget ved. Meningsløsheden er officielt aflivet, men stortrives i praksis. Aaens Dagpengeland har gjort sit arbejde. Nu venter vi på lignende beretninger fra de udfaldstruede, de nytteaktiverede, de gennemkontrollerede, de, der er ramt af gensidig forsørgerpligt … Der er grobund for en hel litterær genre.
I mellemtiden, så husk at viderebringe alle disse mennesker det glade budskab om, at meningsløsheden i systemet nu er afskaffet. Det er ikke sikkert, de ved det.
Mathias Herup Nielsen er ph.d.-studerende ved Aalborg Universitet

