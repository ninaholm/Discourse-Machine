Tæppehandlerne i Bruxelles
LEDER


Selv om det kan være smerteligt for anstændige temperamenter at medgive Dansk Folkeparti noget som helst, har EU-ordfører Kenneth Kristensen Berth en pointe, når han kalder EU’s foreløbige aftale med Tyrkiet om tiltag mod flygtningestrømmen for »uantagelig«, et resultat af prangen i »en orientalsk basar«.Af EU-slutdokumentet fra Bruxelles fremgår det, at med det formål at lukke ned for menneskesmuglernes ruter og beskytte EU’s ydre grænser, tager Tyrkiet alle personer tilbage, der illegalt krydser havet til de græske øer. Alle omkostninger dækkes af EU. For hver illegal flygtning, Tyrkiet tager tilbage, modtager EU en syrisk flygtning fra flygtningelejrene i Tyrkiet – dog skal antallet ikke overstige de 160.000, EU har fastsat som kvoten til fordeling mellem medlemslandene.Tyrkiets pris er høj: visumfri indrejse i Schengen-landene fra juni, yderligere 3,3 milliarder euro (godt 24 mia. kr.) oveni de tre milliarder euro, tyrkerne fik doneret i november, øget turbo på Tyrkiets forhandlinger om fuldt EU-medlemskab og samarbejde om ’øget humanitær indsats i Syrien’, der – så vidt det kan afkodes – handler om EU-støtte til tyrkernes længe nærede ønske om at etablere en ’sikkerhedszone’ i selve Syrien, som USA er skeptisk overfor – og som i øvrigt ikke handler om syriske flygtninge, men om at blokere for kurdiske militsers kontrol over grænseområdet.
