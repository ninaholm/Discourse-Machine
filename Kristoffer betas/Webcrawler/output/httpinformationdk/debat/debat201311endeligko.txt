Endelig kom Pia og Anders til orde
Når man er vant til at blive afbrudt af pressen og politiske konkurrenter, er det terapeutisk at komme til orde hos en ghostwriter. Det er en af grundene til, at toppolitikere udgiver den ene erindringsbog efter den anden


 
	Da Winston Churchill blev spurgt, hvordan han troede eftertiden ville bedømme hans gerninger, lød svaret, at det overlod han til historiebøgerne, specielt da han selv havde til hensigt at skrive disse.

	Winston Churchill var selvfølgelig enestående derved, at han i 1953 modtog Nobelprisen i litteratur for sit forfatterskab. Men utallige politikere har forsøgt at gøre ham kunsten efter ved at skrive deres erindringer. Og med god grund. I deres tid ved magten lod pressen dem sjældent få det sidste ord.

	Derfor er det selvfølgelig glimrende, at en række danske politikere – senest Anders Samuelsen og Pia Kjærsgaard – finder tiden til det. Kun undrer jeg mig, som en der bruger hver aften og weekend på at skrive en politisk biografi, over, hvordan de når det. Ved siden af politikken og personsagerne. Folketingsvalg og finanslovforhandlinger. Krige og kriser.

	Poul Nyrup Rasmussen, Poul Schlüter og Anker Jørgensen ventede trods alt alle, indtil de var fratrådt som statsministre (omend sidstnævnte skrev sine berømte dagbøger). Er politikerne hurtige, kan de til gengæld håbe på mere end én bestseller – hvis de altså kan holde sig på den politiske bestsellerliste. I Pia Kjærsgaards tilfælde er den seneste bog nummer to fra hendes egen hånd, mens andre i forvejen har skrevet to biografier om hende (hun har medvirket til begge).

	Og hvis de ikke kan holde sig på den politisk bestsellerliste? Nå ja, så nåede de det netop, mens nogle stadig gad læse om dem. At læserne ikke gider, er den risiko Johanne Schmidt-Nielsen løber, når hun takker nej til tilbuddene om at fortælle sin livshistorie, fordi det nærmest ville være lidt pinligt – og i hvert fald kedeligt – at fortælle om de første 29 år!

	Svaret på hvordan politikerne får tid til skriverierne, er selvfølgelig, at det får de ikke. De får andre til det. Når politikerne i dag sætter sig til tastaturet er det ofte en såkaldt ghostwriter – eller spøgelsesforfatter – som skriver ordene. Pia Kjærsgaards Fordi jeg var nødt til det og Anders Samuelsens Comeback Kid er begge »fortalt til«, som det så smukt hedder om den egentlige forfatter – henholdsvis Jette Meier Carlsen og Hanne Sindbæk.

	Hvis politikerne ikke bare skal nå at skrive, men også lyde som sig selv – og så alligevel ikke (det kan også blive for kedeligt) – har de brug for hjælp. Professionel hjælp.

	I Robert Harris’ Skyggen forklarer den navnløse fortæller, at politiske erindringer er »forlagsverdenens sorte hul«: »Det kan godt være, at navnet uden for teltet er stort, men alle og enhver ved, at når man først er kommet ind, får man bare den samme gamle fortærskede forestilling, og hvem gider betale femogtyve dollars for det? Man skal have hjertet med, og det er det, jeg lever af. Og hvilken historie taler mere til hjertet end den om fyren, der begynder fra bunden af og ender med at styre et land?«.

	Pia Kjærsgaard og Anders Samuelsens erindringer er blevet kendt for historierne om hendes alkoholiserede broder og hans ditto fader. Og hvordan de begge klarede den. Trods alle odds.

	Udover at begge politikere har en indlysende interesse i at vise deres ’menneskelige side’ for vælgerne, skal man heller ikke undervurdere, at de – som alle andre mennesker – har et terapeutisk behov for blot at komme til orde. Som Andrew Croft skriver i Ghostwriting, har forfattere brug for ghostwritere, som ikke kommer med indsigelser, men ganske enkelt hører på, hvad de har at sige, og forstår, hvorfor de gjorde, som de gjorde.

	Anders Samuelsen fortæller, at han aldrig har været alene sammen med et andet menneske så længe som med Hanne Sindbæk under deres samtaler på Mallorca. Og i efterskriftet Anders’ tak forklarer Liberal Alliances formand, at bogen også er en forklaring og en undskyldning til hans sønner og tidligere hustru for, at han ikke gjorde det godt nok. Eller som Pia Kjærsgaard skriver i sit efterskrift, Tak, har hun »grinet og grædt« sammen med Jette Meier Carlsen: »Det sætter så meget i gang med at sætte ord på både de dejlige og de svære ting«

	Så håber jeg bare, at politikerne også selv får læst bøgerne. »Jeg hører, det er en fremragende bog,« sagde Ronald Reagan, da han blev spurgt til erindringsbogen An American Life, som er ghostwritten af Robert Lindsey. »Og en af dagene vil jeg også se at få den læst«.

Kim Kristensen er journalist ved Informations Christiansborgredaktion

