Flygtig debat



 
	I sidste uge anmeldte Mikkel Frantzen i nærværende avis den svenske debutant Johannes Anyurus En storm kom fra paradiset. En god og vigtig bog ifølge Frantzen. Faktisk så god og vigtig, at Frantzen fandt anledning til at udpege Anyuru, som en af de forfattere, der sætter noget særligt på spil. I dette tilfælde historien om sin far, en ugandisk pilot. Modsat – forstås – de forfattere, der blot får pengene til det daglige brød fra Statens Kunstråd.

	Den slags bemærkninger går sjældent ubemærket hen. Til tasterne røg først litterat Elisabeth Friis, der på Frantzens facebookprofil luftede sin uenighed. Siden afbrød Lars Bukdahl midlertidigt sin ferie i Paris for på sin blog at gå i rette med Frantzen. Til sidst var det så Frantzen selv, der også måtte erklære sig uenig med Frantzen. Formuleringerne havde ifølge anmelderen måske nok været lidt upræcise.

	Et tilbagetog, der dog ikke forhindrede debatten på Frantzens facebookprofil i at fortsætte lystigt hen over for- og eftermiddagen. Dagen efter var det så i øvrigt tid til at tage festen et nyt sted hen. Det sørgede Lars-Emil Woetmann og Lars Bukdahl for, da de på henholdsvis Facebook og blog diskuterede videre. Og så var debatten ellers for længst vokset fra avisen og draget ud i verden.

	Selvom vi ingen læserbreve har modtaget om emnet, skal der lyde en glæde over, at det stadig kan lade sig gøre for et trykt medie at skabe debat. Samtidig skal der lyde et suk over, at det kræver både netværk og en veludviklet digital næse at følge en debat, der primært foregår på lukkede facebookprofiler. Der kunne jo sidde en enkelt læser uden facebookvenner i miljøet.

	Har Johannes Anyuru fået nys om, at hans bog har været kilde til heftig debat herhjemme? Det vides ikke. Der var vist i øvrigt heller ikke bogen, debatten handlede om.

