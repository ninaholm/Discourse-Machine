Præmiespassere skygger for et demokratisk problem
I Danmark vil vi gerne se og høre på præmiespasserne, præmieperkerne, præmienegerne, præmiealkoholikerbørnene, præmiepigerne og præmiedrengene, for så kan vi lukke øjnene for, at vi er holdt op med at hjælpe de virkeligt svage i samfundet
’Jeg er træt af, at hele middelklassen i Danmark går rundt med skyklapper på og peger på mig, hver gang de skal dulme og gemme deres dårlige samvittighed over for de virkelig svage borgere,’ siger dagens kronikør, Jacob Yoon Egeskov Nossell.


 Når du er i færd med at læse denne grundlovstale på denne forårsdag, lægger du øje til ordene fra en samfundshykler, som grundlæggende skygger for et demokratisk problem. Hvorfor så det, spørger du måske dig selv. For at svare skal jeg måske begynde et helt andet sted.
For et stykke tid siden modtog jeg en mail fra Informations kære debatredaktør. Her meddeler hun, at avisen er i gang med at forberede en række taler, der skal trykkes i anledningen af 100-året for Grundloven af 1915. I den forbindelse vil avisen give taletid til stemmer fra de samfundsgrupper, der siden 1915 har opnået stemmeret og derved er blevet inkluderet i demokratiet. Helt specifikt går hendes lidet flatterende tilbud på, at jeg skal repræsentere den samfundsgruppe, der blev kaldt fjolserne og tosserne i gamle dage. Altså dem, der bliver kaldt ’de handicappede’ i dag.
Min første og lettere selvsmagende reaktion på forespørgslen er: Jeg er jo ikke et fjols. Jeg er jo ikke tosset – i hvert fald ikke i den forstand. Imens jeg sidder lidt og funderer over tilbuddet, prøver jeg – mere og mere panisk – at overbevise mig selv om, at jeg er da en velfungerende, ressourcestærk ung mand med universitetsuddannelse, spændende job og det hele. Den uforskammede redaktør kan da ikke mene, at jeg er en tosse – eller kan hun?
Lige med ét falder den ubehagelige, rustne tiøre i mit indre. For var jeg blevet født før anden halvdel af sidste århundrede, havde jeg nok haft svært ved at se mig selv som ressourcestærk. Dengang endte de fleste spastikere på forsorgshjemmene – afsondret fra resten af samfundet, sat under værgemål og uden valgret.
Det er fortid nu. Jeg har haft helt andre muligheder. Men spørgsmålet er, om vi kan tillade os den bedrevidende rysten på hovedet af fortidens dumheder? For hvem repræsenterer egentlig fjolserne, de tossede, de svage, de syge, de handicappede i dag? – Altså de virkeligt tossede og svage personer med handicap? Og har de lige rettigheder og muligheder på niveau med resten af befolkningen i Danmark?
Værre end vakuumpakket mad
Jeg har egentlig lyst til at bruge denne tale til at råbe ad dig, kære læser. Jeg har lyst til at håndfodre dig med store ord og bogstaver for at pointere, at sparekniven bliver svunget mere end lystigt overalt på handicapområdet i disse år. At mange danske kommuner reelt ikke kan overholde den nuværende lovgivning over for de danske borgere med handicap, de er for pressede på pengepungen.
Konsekvensen er ubehagelig: De allersvageste borgere med handicap bliver ofte ladt i stikken. For ser du, de har ikke ressourcerne til at anke absurde afgørelser fra kommunerne; de kender ikke retskafne journalister, som kan føre deres sag i pressen; og de bliver heller ikke spurgt, om de vil ytre sig i en navlepillende kulturradikal avis som Information. De kan kun spise det, der bliver serveret. Og det er værre end vakuumpakket mad. Vi er stille og roligt i bevægelse tilbage til forsorgshjemmenes tid.
Sandheden er, at jeg på ingen måde føler, at jeg repræsenterer de handicappede – nutidens fjolser – på en reel og sandfærdig måde. Jeg er jo én af disse infame handicap-mønsterbrydere, som godt nok kommer fra en lavere rangerende samfundsgruppe i Danmark, men samtidig tilhører den mikroskopisk lille del, der defineres som privilegeret.
Ser du, min mor og far har begge akademiske uddannelser. Jeg bor i egen handicapbolig på Frederiksberg. Til daglig arbejder jeg med kunst og kultur. Jeg går i det moderigtige tøj og synes, at både Hay og Wegner er fedt til stuen. Universitetsuddannelse har jeg også. Ja, jeg har i den forbindelse gnasket og gabt mig igennem filosofferne Hannah Arendt, Michel Foucault og Axel Honneth. Jeg har de egenskaber, som skal til for at redde mit eget skind i det Danmark, vi kender, hvor konkurrencestaten mere og mere ligner et faktum.
Presserådgiver for ægte fjolser
Hvad er mere vigtigt i konkurrencestaten end at få et arbejde? Det kunne jeg få ved at troppe op på chefredaktør Christian Jensens kontor og holde lange intellektuelle møder og gøre det indlysende, at en ansættelse af mig som journalist på debatredaktionen vil passe som fod i Bredgade. Her kunne jeg pege på, at førnævnte Arendt, Foucault og Honneth stensikkert ville skrive under på, at Information burde leve op til sit etiske ansvar og skabe en ny anerkendende diskurs om handicappedes ligeværd i den offentlige debat.
Jeg kunne også godt vælge at hoppe i den anden grøft og tegne og fortælle partileder Anders Samuelsen, hvor god CSR og PR jeg ville være for et liberalt parti som Liberal Alliance. Jeg ville både kunne symbolisere overskud og mangfoldighed i organisationen, hvis Samuelsen altså lige lod mig ansætte som presserådgiver … Måske for Joachim B. Olsen – jeg har jo erfaring med fjolser.
Ja, jeg kan tegne og fortælle, smigre og overbevise, fordi jeg er en privilegeret borger med handicap. Men det uretfærdige er, at det er et meget begrænset fåtal, der kan gøre brug af de muligheder, jeg har. Over halvdelen af personerne med handicap i Danmark har ikke noget arbejde, og mange af dem har heller ikke en kompetencegivende uddannelse. Så jeg kan godt sidde på Frederiksberg under slumretæppet og varme mig ved udsigten til en spirende journalistkarriere i den pulserende mediebranche, alt imens titusindvis af andre personer med handicap ikke kan finde et ståsted i tilværelsen, fordi de slet og ret mangler fremtidsmuligheder. For konkurrencestatens regnemænd har regnet ud, at det ikke er værd at investere i dem. De kan jo ikke løbe hurtigt nok.
Præmiespasser som alibi
Det er ikke mig, det går ud over, når Danmark sparer på handicapområdet. Men alligevel bliver min handicap-mønsterbryderrøv brugt som bevis på, at det da går forholdsvis godt på handicapområdet. Jeg bliver et sælsomt alibi for den velvoksne middelklasses hede drømme om skattelettelser og en ekstra ferie til Barcelona om året. Imens lider de, der vitterligt er svage, en lydløs druknedød.
Vi elsker at høre om Dovne Robert og Fattig-Carina, som kan forarge os og gøre vores indre flirt med flere skattelettelser mere stueren. Vi elsker også sådanne nogle som mig. Jada, præmiespassere, der klarer sig godt i samfundet på trods alverdens dårligdomme. Folk som jeg skærer oven i købet beviset i granit: De svage og udsatte har det ganske godt i Danmark.
Det betyder, at politikere jagter mig rundt med flerfarvet politisk pegefinger, hver gang man skal gennemføre en nedskæring på handicapområdet. Ræsonnementet er, at når jeg kan klare mig hæderligt i den store vide verden, så kan alle handicappede lige klare sig med lidt mindre fra fællesskabet.
Her må jeg lige indskyde, at jeg er barn af 1990’erne. I en tid hvor der stadigvæk var fokus på at skabe gode levevilkår for alle. Hvor vi endnu ikke var gået amok i effektiviseringer, ressourceforløb og kontanthjælpslofter. Måske er det derfor, jeg i dag kvalificerer til præmiespasser.
Jeg er træt af at være en samfundshykler. I det hele taget er jeg træt af, at hele middelklassen i Danmark går rundt med skyklapper på og peger på mig, hver gang de skal dulme og gemme deres dårlige samvittighed over for de virkelig svage borgere. Jeg er træt af, at min handicap-mønsterbryderrøv skygger for det demokratiske problem, at vi kun vil se og høre på præmiespasserne, præmieperkerne, præmienegerne præmiealkoholikerbørnene, præmiepigerne og præmiedrengene, sådan at vi glemmer, at der er en hel masse, der slet og ret ikke får muligheder her i livet.
Jacob Yoon Egeskov Nossell er journalist og stud. scient. soc. ved Roskilde Universitet. Han er født spastiker.

