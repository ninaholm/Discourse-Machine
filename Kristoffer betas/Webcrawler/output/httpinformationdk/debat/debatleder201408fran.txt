Fransk fald – først højre, nu venstre
LEDER


 Ubetinget ytringsfrihed har en minister ikke – heller ikke i Frankrig. I sidste uge svang landets socialistiske økonomiminister, Arnaud Montebourg, sig op til at erklære i et avisinterview: »Frankrig er et frit land, som ikke bør indordne sig under den tyske højrefløjs tvangsforestillinger.«
Det var den stramme europæiske finanspolitik, Montebourg sigtede til. Og vups, så røg Montebourg ud af den franske regering. Montebourg var trådt over ’den gule streg’, lod Socialisternes premierminister, Manuel Valls, forstå. Da uddannelsesminister Benoit Hamon og kulturminister Aurélie Filipetti ytrede sig på linje med Montebourg, valgte Valls at indgive sin samlede regerings afskedsbegæring.
Den fik han skyndsomst bevilget af den socialistiske præsident François Hollande, der beordrede Valls til at danne en ny regering, »der er i overensstemmelse med den retning, der er fastlagt for landet«.
Det har Valls nu søgt. Han har udpeget Emmanuel Macron som Montebourgs afløser. Macron er tidligere ansat i en investeringsbank og uden magtbase i Socialistpartiet. I Paris gisnes der, om den nye, endnu mere højrevendte, socialistregering kan overleve en tillidsafstemning i Nationalforsamlingen. Sine forbundsfæller har Hollande stødt fra sig. Hollandes tilslutning i meningsmålinger er nede på 17 procent.
Den mere populære – og populistiske – Montebourg er mulig udfordrer til Socialistpartiets opstilling ved præsidentvalget om tre år.
Dyb krise på venstrefløjen. Sådan beskriver franske aviser situationen. Derved ligner venstrefløjen højrefløjen, for højrefløjen har længe befundet sig i lige så stor krise. Her er det nok på sin plads at præcisere, at de kriseramte fløje er dem, der i den franske debat betegnes som ’det parlamentariske venstre’ og ’det parlamentariske højre’.
Det demokratiske sindelag hos partierne længere ude på begge fløje ville ikke nødvendigvis kunne holde til en stresstest. Men altså: Det parlamentariske højre er kollapset under vægten af de mange skandalesager, som den borgerlige Nicolas Sarkozys styre i årene 2007-12 hvirvlede sig ud i. Selv måtte Sarkozy tåle den tort, at han i juli i år blev anholdt og forhørt i 15 timer, inden han blev løsladt. Han er nu anklaget for korruption og risikerer 10 års fængsel.
Hans konkurrent til posten som borgerlig leder er tidligere premierminister Alain Juppé, der allerede i 2004 fik en betinget fængselsdom på halvandet år for ulovlig partifinansiering.
Den, der profiterer af alle disse skændsler, er Front Nationals Marine Le Pen – den medietækkelige udgave af faderen og forgængeren, fortidsøglen Tyrannosaurus Jean-Marie Le Pen. Ender den akutte franske krise med parlamentsvalg, vil det formentlig give Marine Le Pen en gevaldig national position. Det kan tvinge de borgerlige til at opgive deres afvisning af samarbejde med Front National – og udstyre Marine med et springbræt, hvorfra hun kan gentage faderens 2002-kunststykke: At komme med i præsidentvalgets anden runde.
De franske rystelser kommer efter en 50-årig periode, der har været helt usædvanlig stabil i landets historie. Årsagen til roen har været, at Frankrig var i økonomisk fremgang. Det er Frankrig ikke længere. Økonomien er gået i stå, arbejdsløsheden har bidt sig fast omkring 14 procent, gamle franske industribyer er døet ud.
I den situation tilsiger socialisme efter Keynes-modellen, at staten investerer og får gang i økonomien. Det var det, som Hollande gik til præsidentvalg på at love. I EU søgte han at lave en middelhavs-rebelgruppe med Spanien og Italien. Formål: At få Tyskland med på at lade skillingerne rulle. Det mislykkedes. Angela Merkels husmoderlige sparsommelighed er stadig EU’s opskrift – selv om det murrer. Ironisk, at euroen var det reb, som Frankrig ville binde det forenede Tyskland til Europa med. Nu er euroen blevet løkken om Frankrigs egen hals.
Om Hollande – og Frankrig – kommer ud af sit uføre, afhænger af en venligt smilende kvinde i Berlin.

