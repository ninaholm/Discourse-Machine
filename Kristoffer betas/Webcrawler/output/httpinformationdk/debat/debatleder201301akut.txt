Akut panik



 Hun lovede akutjob i tusindtal, og hvad har vi fået: Sniksnak!
Fagbevægelsen har derfor valgt at bruge årets første dage på at hælde eder og forbandelser ned over Helle Thorning-Schmidt (S). Regeringen stillede tusindvis af akutjob i udsigt til de danskere, der fra årsskiftet mister retten til dagpenge, men hvor bliver jobbene af?
»Vi står med en af de største nytårsfusere i mange år i form af et akutpakkeprojekt, som ikke lever op til sit indhold,« siger 3F-formand Poul Erik Skov Christensen.
Hans vrede er bestemt til at forstå, men før han – og resten af fagbevægelsen – lader temperamentet løbe helt af med sig, burde de suge luft ind og genlæse indholdet af den aftale, de nu afviser som et falsum.
Korrekt er det, at finansminister Bjarne Corydon (S) i oktober kaldte aftalen om akutjob en »hel og dækkende løsning« for de mange tusinde dagpengemodtagere. Men han sagde altså ikke, at samtlige 12.500 akutjob skulle leveres senest natten til den 1. januar 2013.
I den aftale, der i oktober blev indgået mellem regeringen, Dansk Industri, Kommunernes Landsforening og Danske Regioner, fremgår det klart: »I forlængelse af akutpakken iværksættes en helt ekstraordinær, midlertidig og massiv indsats frem til 1. juli 2013.«
Vi gentager: Frem til 1. juli 2013.
Er alt da godt? Slet ikke. Særligt sløjt står det til blandt de private arbejdsgivere, der i aftalen forpligter sig på at levere 7.500 af de 12.500 akutjob. Foreløbig er der dog blot opslået 1.179 private akutjob. Bestemt et foruroligende afslappet forhold til akutbegrebet.
Hans Erik Skov Christensen kan derfor have gode grunde til at være både vred og skuffet. Men foreløbig bør han og resten af fagbevægelsen rette skytset mod de private arbejdsgivere, der har vanskeligt ved at leve op til en aftale, de selv har indgået. Noget af krudtet bør nok også holdes tørt til sommer, når akutpakken som planlagt skal evalueres. 

