En kærkommen revision af et dogme
Kritik af kritikken af skolen i 1960´erne
Et reaktionært skoleprogram er nemmere at forvalte end et progressivt. Men desværre ikke for de elever og lærere, der vil noget andet.

Hos Poul Friis i P1 Formiddag diskuterede de forleden fortidens skole. Efter umindelige tiders repetition af et fortærsket standpunkt synes låget nu at lette og skoledebatten udvikle sig nuanceret.Det var Anders Fogh Rasmussen (V), der afsporede det hele ved at nedgøre reformskolen med den nedladende bemærkning om rundbordspædagogik. Påstanden, at fagligheden var gået tabt med ungdomsoprøret og 68’ernes hærgen i 1970’erne, var drivmidlet. Til orientering var Anders Fogh Rasmussen dansk statsminister fra 2001 til 2009 trods kreativ bogføring og grov vildledning af Folketinget. Pålideligheden i Rasmussens udtalelser om det pædagogiske var tilsvarende til at overse som kreativ omgang med de faktiske forhold. Kort sagt et fint forbillede for den ungdom, der efter VKO-regeringens enkle opskrift på lykke, nu skulle tage sig sammen.Sideløbende med kravet om mere faglighed, indterpet i den enkelte elev ved pulten, og mere af det, ministrene selv mente at have begrebet, samt stadig mere omfattende evalueringer af elev og skole (dog ikke af forældrene/vælgerne), reduceredes musiske fag og eftertanken. Statsministeren og hans undervisningsminister ensrettede kravene og afskaffede bl.a. gruppeeksaminer, en af de nye farver på den pædagogiske palet. Alt, hvad der smagte af kollektivitet og fælles ansvar, skulle manes i jorden til fordel for konkurrence og sig selv nok.Folk med forstand på de dele protesterede, men de var jo eksperter, og dem behøvede man ikke høre på. Mindreværdskompleksernes korstog mod andres opfindsomhed og ideologisk uønskede ideer rullede videre. Skolen skulle ikke ligne noget som det herskende flertal ikke umiddelbart accepterede, forstod og var tryg ved, og mange år gik tabt for en mere forstandig og naturlig udvikling af en rummelig skole. Fagligheden blev ikke bedre.Gennembrud i tweedLyset blafrer nu for enden af tunnelen. En anden ånd svæver over landet, om end meningsmålingerne for tiden tyder på det modsatte.Universitetsadjunkt Trine Øland har sammen med andre undersøgt 1960’ernes skole. Den skole Fogh Rasmussen så åbenlyst afskyede, og VKO lagde for had. Men adjunkt Øland påviser værdierne i den gode skole fra dengang, som arbejdsomme pædagoger og andre samvittighedsfulde skolefolk skabte i de forkætrede år. Gennembruddet kom faktisk et godt stykke tid før ’68, der beskyldes for så meget. Den venligere, mere eksperimenterede og frem for alt friere skoleform med en ordentlig tone mellem lærere og elever, samt forståelse for andre tilgange til lærdom end stilleleg i klassen og terperi, introduceredes imidlertid ikke af langhårede flippere med blomster i det uvaskede hår og Leninplakat på værelset. De tidlige 60’eres progressive pædagoger var pæne folk i tweedjakke, som gik til frisør og havde slips på, om end det også var strikket. Den pædagogiske form var dertil ofte en hybrid mellem to skolehistoriske perioder og systemer. I virkeligheden var forandringerne allerede at øjne i slutningen af de grå 50’ere. I endnu et — forhåbentligt tilgivet — erindringsglimt fra den ærkekonservative Thorvaldsenskolen på Frederiksberg optrådte en skønne dag i 1958 eller året efter en ung lærer i fodformede sko og pagehår, islandsk sweater, tværtaske og røg majspibe i timen. Den nye lærer mente ikke, det gjorde noget, når denne, hans nu aldrende elev, fuldstændigt hæmningsløst tegnede i alle timerne, mens læreren forklarede om ålens vandring og de varme lande. Eleven lærte tingene i sin egen skæve gangart og nogle gange ikke, fordi koncentrationen dvælede andre steder. Det indså læreren og accepterede, at ikke alle unger var ens, og at det ikke gjorde så meget, hvis Danmarks åer og Spaniens floder først lidt efter lidt kunne placeres på blindkortet.Verdens bedste landBefrielsen dengang var mærkbar og som et pust af forår, der altså ikke mere nødvendigvis behøvede være forsømt. Og dog. Det progressive element forhindrede ikke det fodformede forårspust i at smadre en uregerlig kammerat sådan én på kassen, at vedkommende ungersvend, der mildt sagt ikke kom fra et godt hjem, tumlede halvt bedøvet ned ad trappen og oven i smerten fik en sveder på adskillige timer. Højere klang de nye toner heller ikke.Men klokken var faldet i slag. Og nytænkningen, stærkt inspireret udefra, blev fulgt op af markante reformfolk som Henrik Sidenius og på de tidligere trin af Sigsgaard’ene og andre. Man gider jo næsten ikke sige, at der også var vildskud i den udvikling, selvfølgelig var der det. Som om der i den skole, der gik forud for reformperioden, ikke havde været fejltagelser. Nogen mener — skribenten hører til dem — at det meste, fordi uforanderligheden var så massiv gennem så mange år, havde været én langtrukken fejltagelse med utallige læderede skolebørnsskæbner på samvittigheden og et lige så stort utal af ulyksalige langtidsvirkninger for de blot minimalt følsomme med kronisk usikkerhed, præstationsangst, onde drømme og mangelfuldt selvværd.Datidens skoles mentale grundlag var en national bevidsthed, som fik en ekstra én på fædrelandskærligheden efter besættelsen. En hel generation — eller endnu én — blev optugtet i forestillingen om Danmark som verdens smørhul, mens ferme danske ingeniører indstøbte eksotiske lande i dansk beton og cement og byggede broer og veje gennem ødemarken, alt det de indfødte med lokal nationalkarakter og race ikke magtede. Dertil kom, at Danmarks læger var de bedste i verden, at Danmark var det reneste land i verden og det fredeligste og mest civiliserede, og den senere konge kørte på cykel i de fem forbandede år, og Kaj Munk, du lille anemone, Kaj Munk var selve den danske modstandsbevægelse og ikke spor betaget af Mussolini, som landsforræderne, PH og kommunisten henne i rulleforretningen hævdede.SelvfremstillingDen indfatning blev på en måde også skolens i den reaktion, der definerede en tilbageskuende modernitetsforagtende udvikling siden 2001.Give a little, take a little— som de siger på fransk. Det er jo nok ikke et tilfælde, når en senere dansk statsminister hævdede, at Danmark skulle have klodens bedste folkeskole, og at hans finansminister mente, at Danmark snart kunne købe hele verden; ironisk ment hævdede ministeren senere, da bunden i kassen var til at få øje på. Centralt i denne forestilling anes en selvfremstilling, som også skulle være skolens og skolens påvirkning.At opnå dette flyvske mål fordrer selvsagt en eller anden form for disciplin og formel bedømmelse, da resultaterne ellers kun dårligt lader sig registrere. Påstanden, om at målet er fuldt, og at det går den rette vej, kan kun hævdes opfyldt, såfremt man kan måle og veje eleverne fra første til sidste klasse. Det er ellers meningsløst, hvad det netop er. Men det er en overkommelig opgave for politikere og regering at hænge lærdomsguleroden op for forældrene, der hellere end gerne giver trækdyrene lidt mere pisk. Man kan altid mene, at det er bedre, at afkommet bliver dueligere til regning, dansk, skrivning og historie end det modsatte. Og det er altid bedst at være på den sikre side. Også med tvang.Sagt på en anden måde er et reaktionært skoleprogram hundrede gange nemmere at forvalte end et progressivt. Altså for alle andre end eleverne og de lærere, der vil noget andet. Den sidste kategori af lærere burde have et monument ved siden af Frederik 7. De er og var hverdagens sande helte. Visse politikere bør få en skamstøtte. Også for at skolerne ligner nedlagte børnehjem i Rumænien.
