Sukkeret på pillen



 Det har aldrig været meningen. Sænkningen af den kriminelle lavalder fra 15 til 14 år blev ikke indført sidste år, fordi regeringen og Dansk Folkeparti ville have flere børn i fængsel. Der blev henvist til en samlet pakke med en alenlang række tiltag, der tilsammen skulle nedbringe ungdomskriminaliteten. Frihedsberøvelse skulle være den sidste udvej, konkluderede Konservatives retsordfører, Tom Behnke, f.eks. her i avisen sidste år.
Nu opfatter vi altså børn på 14 som kriminelle i Danmark. Og i fængsel ryger de, som 14-årige Mathias, hvis historie Information har fortalt de seneste dage.
Spørgsmålet er, om den sidste udvej, der blev benyttet over for Mathias, fører til det, samfundet er bedst tjent med. Som Informations gennemgang af den samlede pakke viser, er de præventive og rehabiliterende tiltag, der skulle fungere som en bredspektret indsats, endnu ikke ført ud i livet her knapt et år efter, at loven trådte i kraft.
Det gælder bl.a. særlige 'ungedommere' ved byretterne, ungesamråd og psykologiske screeninger. En hel del af disse ting ville måske også have haft betydning for Mathias, der har diagnosen ADHD. ADHD-børn er stærkt overrepræsenteret i de kriminelle statistikker, og op mod hver andet barn med diagnosen ender i kriminalitet.
De bløde tiltag var ifølge juraprofessor Eva Smith, medlem af regeringens Ungdomskommission, sukkeret, som skulle få pillen til at glide ned. Og på den baggrund vedtog man en sænkelse af lavalderen, som alle eksperter frarådede, og som Danmark senere har modtaget kritik fra FN for.
Eksperterne tror ikke på, at en sænkning af den kriminelle lavalder gavner, men tværtimod skader bekæmpelse og forebyggelse af ungdomskriminalitet. Og når det halter så betydeligt med at få indført store dele af lovpakken, som blev brugt som argumentet for den, så er det politisk makværk med store, uheldige konsekvenser. På den baggrund er det da kun glædeligt, at Dansk Folkepartis Peter Skaarup vil gå til justitsminister Lars Barfoed (K) og få sat skub i tingene.
Men man bliver også i tvivl. Var det bare meningen at få flere børn i fængsel?

