Pep dig, Pape!
LEDER


 Nye boller på den konservative partisuppe. Det var forventningen til den nykårede leder, Søren Pape Poulsen, da han forleden diskede op med sine specialiteter. Men nej. Som Ritzau konstaterer om Papes tre øverste prioriteter: »Præcis samme emner, som Lars Barfoed har markeret sig på i de senere år.« Og med meninger, som andre partier også udtrykker, kunne man tilføje.
Om folkeskolen sagde Pape: »Konservative vil arbejde hårdt på at få lavet ’tvangscafeerne’ om.« Topskatten kræver Pape væk, fordi: »Det er en misundelsesskat.« Om retspolitikken erklærede Pape: »Jeg er en tough on crime-type.«
I P1’s morgenprogram i går gav Søs Marie Serup – Lars Løkkes tidligere spindoktor – det spinråd, at Pape skal finde »nogle ledige standpunkter«, hvor Pape kan skabe kant.
Fint. Hvis ledige standpunkter er, hvad en partileder har til opgave at finde, er her nogle friske sound bites, som Pape kan vække opmærksomhed med: »Skolebørn skal ikke sidde på tvangscafeer. Tværtimod skal børnene midt på dagen slippes nogle timer løs på gader og stræder. Der er masser af ting, de kan finde på at lave dér. Og masser behov, de kan hjælpe folk med. Måske kan børnene endda tjene penge på det. Derved bliver de rigtige små iværksættere.«
Sit krav om nul topskat kan Pape kvikt følge op med: »Tværtimod skal de, der i dag betaler topskat, have udbetalt et tilsvarende beløb som bonus for den indsats, de gør for samfundet. Det giver et helt nyt Danmark.«
Om retspolitikken kan Pape effektfuldt erklære: »Den konservative holdning er, at alle unge skal sættes i varetægtsfængsel, når de når den kriminelle lavalder. Så kan de sidde dér, indtil anklagemyndigheden kan overbevise en dommer om, at det ikke vil være til fare for den offentlige tryghed, hvis de sættes på fri fod. Det vil give de unge noget at tænke over. Og give dem respekt for lov og orden. Det kan vi ikke få nok af.«
Der er masser af friske ledige standpunkter. Ingen grund til, at partileder Pape skal jokke videre i Lars Barfoeds dødsens kedsommelige spor. Spring ud i det, Pape! Stram dit partis synspunkter, så I får dem helt for jer selv. dr

