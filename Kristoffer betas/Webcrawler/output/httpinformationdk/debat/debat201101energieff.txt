Energieffektive sygehuse er billigst
Sygehuse risikerer at gå glip af million-besparelser, fordi regionerne vælger energieffektive løsninger fra. De træffer beslutninger ud fra investerings-omkostninger uden at se på totaløkonomien, fordi de er presset af stramme anlægsbudgetter. Men vi kan stadig nå at skabe energieffektive supersygehuse til økonomisk gavn for alle


Vi bruger over 40 milliarder kroner på at bygge nye sygehuse i de kommende år. Der er tale om megabyggerier og en kæmpe investering for samfundet. Vi har en fælles interesse i at gøre de nye sygehuse energieffektive.Men i samtlige regioner er der eksempler på, at energirigtige løsninger bliver valgt fra, selvom der er god økonomi i dem. Hvis vi skal undgå unødigt store energiregninger på de nye sygehuse - og det er muligt - kræver det en aktiv indsats fra flere parter.Ambitionerne fejler ikke noget. For eksempel taler formanden for den konservative gruppe i Midtjyllands regionsråd, Poul Møller, i Dagens Medicin om energi og miljø som en 'megasatsning'. Og Region Syddanmark planlægger et helt CO2-neutralt universitetshospital i Odense, der skal blive et nyt erhvervseventyr på højde med vindmøllerne.Men en kombination af stramme budgetter og udfordringer med at vurdere totaløkonomien truer med at ødelægge driftsøkonomi og klimahensyn i de nye sygehuse.Økonomisk bagslagDet klassiske problem ved store byggerier gælder også for sygehusene: Man vil gerne bygge for flere penge, end man har. Når forslagene til nye sygehuse går over i projekteringsfasen, skal regionerne pludselig skære kraftigt i budgetterne. Samtlige regioner har over for Center for Energibesparelser givet udtryk for, at budgetnedskæringer gør energihensyn til ofre for sparekniven.Tag for eksempel Det Nye Universitetshospital i Skejby, Århus. Det skal nedskaleres fra det hospital, Region Midtjylland rigtig gerne ville bygge for 13 milliarder kroner, til et »lille supersygehus«, hvor man holder sig inden for regeringens anlægsramme på 6,35 milliarder kroner. Derfor risikerer adskillige af de over 100 forslag til investeringer i klimavenlig teknologi at blive sparet bort.For det meste gør det lavere forbrug ellers, at  energiinvesteringer tjener sig ind på sigt. At fravælge dem er derfor ikke kun til skade for klima og miljø - det giver også totaløkonomisk bagslag for regionerne og dermed samfundet og skatteborgerne.Det ved de godt i regionerne. Men de har svært ved at argumentere for det, når budgetterne skal rettes til. Det skal de nemlig allerede efter skitsefasen, og der findes der ofte endnu ingen dokumentation for totaløkonomien. Man træffer ofte beslutninger ud fra investeringsomkostninger alene, for man har ikke styr på de samlede udgifter til investering og drift i f.eks. køling med grundvand. Og så står det bare og ser dyrt ud på budgettet.Derfor skal totaløkonomien synliggøres for bygherren (regionerne). Hvis data-grundlaget er mangelfuldt, kan man konstruere det ud fra andre erfaringstal. Man bliver nødt til allerede i de tidlige faser at kunne argumentere økonomisk for det energieffektive byggeri.Logistisk mareridtDet kræver, at ansvaret for energieffektiviteten placeres mere entydigt. I dag skal bygherren arbejde sammen med bl.a. arkitekter, ingeniører, entreprenører, konsulenter og leverandører. Det logistiske mareridt kan føre til dårlige energiløsninger. Her kan det hjælpe at gøre en person ansvarlig for at vurdere og argumentere for økonomien i energieffektiviteten. Det er vigtigt, at vedkommende også får indflydelse på beslutningsprocessen fra begyndelsen.Center for Energibesparelser holdt i september en konference for at hjælpe regionerne med deres særlige problemstillinger i forhold til energibesparelser. På baggrund af konferencen vil centret udvikle vejledninger, der gør det nemmere at vurdere energiløsninger og at skabe opmærksomhed omkring behovet for at kunne investere totaløkonomisk. Men hvis vi skal sikre os nye sygehuse, der er billigere i drift og tager hensyn til klimaet, kræver det handling fra flere parter.Regionerne skal indlede samarbejder om at vurdere totaløkonomien og holde fokus på energien i byggeriet. De skal også sætte energien i hospitalsbyggeriet på dagsordenen hos hospitalsdirektører og regionsrådsformænd: Det kan ikke betale sig at lade være.Et andet problem er, at det i dag er umuligt for regionerne at låne penge til energitiltag i nybyggeri, uden at det går ud over deres låneramme. Det betyder, at lån til energibesparende projekter kommer til at konkurrere med andre prioriterede lån, lige fra sengepladser til kræftbehandling. Men der er ingen grund til at begrænse regionernes mulighed for at låne til energitiltag i de nye sygehuse, når tiltagene betaler sig selv hjem over en årrække.Når vi som samfund sparer på energieffektiviteten, er det som at tisse i bukserne for at holde varmen. Vi gør os selv en bjørnetjeneste, fordi det bliver dyrere i den sidste ende. Både for hospitalerne, skatteborgerne og klimaet.Anders Hjorth Jensen er projektleder i Center for Energibesparelser
