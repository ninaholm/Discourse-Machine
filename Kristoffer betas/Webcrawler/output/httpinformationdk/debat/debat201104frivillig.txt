Frivilligt Europa



 I en krisetid er der brug for et stærkt civilsamfund. Derfor bør EU snarest oprette en kommissærpost for Civilsamfundet med den opgave at skabe de rigtige rammer for det frivillige arbejde i Europa.
Det kan lyde som en selvmodsigelse at ville kombinere frivilligt græsrodsarbejde med EU's bureaukrati og formelle beslutningsgange. Alligevel er det slående, at der findes en EU-kommissær for stort set hvad som helst, men grundpillen i ethvert demokratisk samfund  civilsamfundet - glimrer ved sit fravær.
Oprettelsen af kommissærposten må for alt i verden ikke betyde, at det frivillige arbejde bliver sovset ind i tilskudsordninger og evalueringsskemaer. Opgaven bliver i stedet at administrere og synliggøre de mange EU-programmer for frivilligt arbejde og udveksling.
Ofte er det netop synligheden det kniber med, og den efterfølgende afrapportering holder mindre foreninger fra at søge EU-tilskud til internationale projekter.
Frivilligt arbejde må ikke bremses af landegrænser. De fleste trækker sikkert på smilebåndet, når det gamle begreb ulandsfrivillig omtales. Men hvorfor skal det kun være folk med de rigtige universitetsuddannelser og de rigtige holdninger, som giver en hånd med i opbygning af demokrati og en tålelig tilværelse i Europas nabolande?
Når det gælder vore nye naboer i øst, som ikke umiddelbart har mulighed at komme med i EU, Ukraine, Hviderusland og Moldavien, bør vi give civilsamfundet og dermed demokratiet en hjælpende hånd.
Oprøret i Mellemøsten er en anden oplagt mulighed for det europæiske civilsamfund for at komme på banen. Husk på, hvilken forskel et folkeligt dansk engagement gjorde i Baltikum i starten af 1990'erne.
Danskerne er gode
I Danmark er vi gode til meget frivilligt arbejde, men man skal ikke være blind for, at også vi kan lære nyt.
Vi er utrolig gode til at være spejderledere og fodboldtrænere, men hvordan står det egentlig til med det frivillige sociale arbejde? Her kan vi lære meget af Irland og flere sydeuropæiske lande, hvor det frivillige arbejde er langt mere forbundet med prestige end i Danmark.
Det er helt afgørende, at EU bliver rammen for at udveksle positive erfaringer mellem frivillige organisationer, både når det gælder praktiske løsninger og sikringen af bedre overordnede muligheder for frivilligarbejdet.
Først og sidst er det vigtigt at udveksle erfaringer  gode som dårlige  inspirere hinanden og udvikle det tværnationale samarbejde i Europa på tværs af alle grænser.
Rammen kunne være en fælles europæisk Woodstock-festival for Europas græsrødder. Festivalen skulle selvfølgelig organiseres af frivillige, men Danmark burde lægge jord til med vore traditioner for festivaler og plads til sociale eksperimenter.

