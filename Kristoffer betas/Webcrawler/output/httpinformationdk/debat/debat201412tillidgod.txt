Tillid er godt, kontrol er bedre
Man fornemmer, at de kontrollystne politikere gerne vil stramme medieetikken. Men hvorfor denne stigende politiske bekymring for privatlivets fred?


 Det er sjældent, at en enkel problemstilling kan forene alle Folketingets partier. I en politisk kultur, hvor hån, spot og latterliggørelse af politiske modstandere griber om sig, hvor sociale medier er blevet en tumleplads, hvor nogle politikere excellerer i hæmningsløs ekshibitionisme, og hvor den politiske journalistik går tættere på politikeres privatliv, er der opstået en politisk enhedsfront, der bekymret bruger tid og kræfter på medieetik.
Lige før jul kom der en beretning fra en parlamentarisk arbejdsgruppe om medieetik og medieansvar. Gruppen har siden juni holdt syv møder, herunder et såkaldt dialogmøde (hvad er det modsatte af et dialogmøde? Et monologmøde?). I mødet deltog, som det hedder, »en række medieforskere«. Ved nærmere eftersyn er der tale om en ekspert i menneske- og strafferet, en advokat, rektor for Journalisthøjskolen og en enkelt medieforsker. Derudover har arbejdsgruppen holdt en offentlig høring, som kan ses på Folketingets hjemmeside.
Det fremgår, at de primære deltagere i høringen er en juraprofessor, direktøren for Danske Medier, formanden for Dansk Journalistforbund og en advokat, der fra salen til allersidst fik lejlighed til at ytre sin mening.
Ellers var fremmødet yderst beskedent. Medieetik står højt på politikernes dagsorden, men emnet påkalder sig ellers ingen særlig interesse. Det kunne måske skyldes, at medierne stort set opfører sig, som de plejer, og at årets – formentlig tiårets eller efterkrigstidens – største etiksag, Se og Hør-sagen, ikke var et symptom på en generel medielidelse.
Den parlamentariske arbejdsgruppe har kigget på medieetikken, herunder brugen af betalte kilder. Ud over Se og Hør, har kun Ekstra Bladet betalt kilder, og det kun i begrænset omfang, så problemet er til at overse. Gruppens andet fokusområde var erstatningsansvaret i forhold til ofrene for bagvaskelse og privatlivskrænkelse – det tredje var »praksis og normalstrafniveau over for medier, der bringer urigtige historier«.
Man fornemmer, at de velmenende medieordførere og kulturpolitikere i arbejdsgruppen her er stødt imod en mur i Justitsministeriet, der tydeligvis ikke er til sinds at stramme bestemmelserne.
Tilbage står så medieetikken, som man fornemmer, at de kontrollystne politikere gerne vil stramme, selv om de naturligvis i beretningen hylder pressefriheden, ytringsfriheden og det grundlæggende princip om, at det danske demokrati bygger på uafhængige og kritisk kontrollerende medier.
De syv hårdtarbejdende MF’ere har derfor – til nogle sarte medieorganisationers fortrydelse – også holdt møde med Pressenævnet, hvis arbejde har gruppens særlige bevågenhed. Tidligere ytrede mange mediepolitikere et ønske om, at Pressenævnet, der ikke er en domstol, skulle kunne idømme bøder (det ville være grundlovsstridigt), men bag processen ligger en tydelig trang til yderligere stramning, selv om medierne selv efter massivt politisk pres reviderede de presseetiske regler, og Pressenævnet rent faktisk begyndte at stramme op, ikke mindst på kravene om, hvor og hvordan dementier skulle bringes.
Men Pressenævnet rider ikke samme dag, som det sadler. Og Nævnet har endnu ikke – efter års overvejelser – efterkommet opfordringen til selv at tage principielt vigtige sager op i stedet for blot at vente på, at nogen klager.
Beskyttelsen af privatlivet optager for tiden politikerne meget. De opfordrer regeringen til at se på, om privatlivskrænkelser og injurier skal føre til offentlig påtale, eller om den slags fortsat skal føres som civile sager. Som om Politiet ikke har nok at gøre. Hvorfor denne stigende politiske bekymring for privatlivets fred? Se og Hør-sagen hældte jo blot benzin på en politisk bekymringsbål, der var startet et års tid før, de betændte forhold i Aller-koncernen blev kendt.
Man kunne forestille sig, at den politiske bekymring hænger nøje sammen med den politiske journalistik, hvor processer og ikke mindst personer er kommet mere i centrum. Men den udvikling skyldes også politikernes tilsvarende markedsføring af sig selv som privatpersoner. Hvad er ægget, og hvad er hønen?
Tilbage står et betænkeligt politisk signal til medierne: Tillid er godt, men kontrol er bedre.
Lasse Jensen er mediejournalist.
Klummen er udtryk for skribentens egne holdninger

