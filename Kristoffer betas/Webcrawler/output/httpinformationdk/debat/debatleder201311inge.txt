Ingen revolution – men i rigtig retning
LEDER


 
	Økonomisk liberalisering og samtidig lempelse eller afskaffelse af nogle af de mest tydelige symboler på den kommunistiske stats kontrol og magt over kinesernes liv. Overskrifterne på de tiltag, som Kinas ledelse besluttede i sidste uge, peger uden tvivl i en positiv retning. Kommunistpartiet har lagt op til nogle ambitiøse – og stærkt tiltrængte – reformer. Spørgsmålet forbliver dog, om der er tale om et fundamentalt skifte.

	Det, der tiltrak sig flest overskrifter efter partiledelsen i fredags udsendte et 21.000 tegn langt dokument, som fremlagde beslutningerne fra centralkomiteens fire dage lange møde, var lempelsen af den såkaldte étbarnspolitik. Nu skal par, hvoraf den ene forælder er enebarn, have tilladelse til at få to børn. Hidtil har par kun kunne få to børn, hvis begge forældre er uden søskende. Det er en udvikling som, ifølge kinesiske eksperter, mellem 15-20 mio. kinesere vil kunne drage fordel af. Og som følge af lempelsen vil færre risikere at blive ofre for den ofte barske håndhævelse af étbarnspolitikken. Det er en opmuntrende og human reform – også selv om den højst sandsynligt er motiveret af økonomiske hensyn: Etbarnspolitikken, som regeringen siger har forhindret 400 mio. fødsler, har forværret Kinas kommende ældrebyrde ved at begrænse andelen af unge og arbejdsdygtige. Og det kan true Kinas videre økonomiske udvikling, da landet er i overhængende fare for at blive gammelt, før det bliver velstående.

	Men uanset partiets motivation, så er faktum, at der ikke er lagt op til afskaffelse af systemet, som i årtier – og stadigvæk – har stået for tvangssterilisation og tvangsaborter, og som har udgjort en stor indtægtskilde for lokalregeringer, der har pålagt forældre, som forbryder sig mod reglerne, store bøder.

	Det er bestemt også en prisværdig udmelding, at kommunistpartiet vil afskaffe et udskældt system af arbejdslejre, kendt under navnet laojiao, eller ’genopdragelse gennem arbejde’, hvor kinesere kan fængsles i op til fire år uden rettergang. Det er et system, som tit bruges til at gemme systemkritikere og andre uønskede individer af vejen. Det store spørgsmål er dog, hvad regeringen vil indføre i stedet. For der er ingen tegn på, at partiet vil udvise større accept over for kritikere.

	»Det, der er af altafgørende betydning, er at opretholde partiets lederskab,« som det lød sidste uge fra Beijing. Afskaffelsen af laojiao-lejrene vil kun være et positivt skridt fremad, hvis det ikke blot afløses af et andet system, hvor borgere også kan tilbageholdes uden rettergang.

	Samtidig skal udmeldingen også sættes i kontekst: For Kina har fortsat et andet og meget større system af arbejdslejre, dette kendt under navnet laogai, eller ’reformering gennem arbejde’, som menes at huse millioner af fanger. Her ender kinesere dog først efter at have stået foran en dommer – det ændrer dog ikke meget, da 99 procent af alle anklagede i Kina ender med at blive dømt skyldige.

	Men hvad så med de økonomiske reformer, som partiet nu lægger op til efter mødet i centralkomiteen? Lederskabet har fremlagt ambitiøse økonomiske initiativer, som bl.a. kan give udenlandske virksomheder større adgang til det kinesiske marked; private investorer skal have lov til at åbne banker; og det skal i et vist omfang gøres muligt for bønder at udleje deres jord. Det mest bemærkelsesværdige var, at partiet nu siger, at markedet skal spille en »afgørende rolle« i økonomien. Det er dog endnu ikke muligt at sige, hvor skelsættende denne udmelding er, for partiet slog samtidig fast, at økonomien fortsat skal være kontrolleret af staten, og statsejede virksomheder, der har monopoliseret vigtige sektorer, skal fortsat »spille en ledende rolle«. Det må samlet set betyde, at den private sektor og markedskræfternes betydning kun må styrkes i en sådan grad, at det ikke truer statens – og dermed kommunistpartiets – magt.

	Nu skal de annoncerede reformer så implementeres – hvilket i årevis har vist sig lettere sagt end gjort i Kina. Men hvis de gennemføres, kan de ganske betydeligt forbedre kinesernes liv. For reformerne peger i den rigtige retning og er stærkt nødvendige – men de ændrer dog ikke fundamentalt på systemet.

