Hele Danmarks Radio
LEDER


Stærke public service-institutioner er en solid rygrad i et demokrati. Det er derfor en kolossal styrke ved det danske demokrati, at DR når 97 procent af befolkningen over en uge. Det er værd at bruge milliarder på.Ikke mindst i en uge med kommunalvalg – en demokratisk højtid, der ikke altid nyder stor folkelige opmærksomhed. DR var der. De var der godt. Og har utvivlsomt andel i en højere valgdeltagelse ved valget. Derfor er det ikke alene bekymrende, at de fejlede så eklatant på dagen med deres mildest talt fejlbehæftede exit-prognoser. Men også at den efterfølgende debat har vist manglende vilje og åbenhed i forhold til at diskutere de mulige bagvedliggende årsager.I gårsdagens Information gentager chef for DR Nyheder, Ulrik Haagerup, hvad han tidligere har fastholdt i andre medier – at ledelsen ikke var optaget af lytter- og seertal. Men det er jo ikke sandt. Eller sagt på en anden måde: Det er forhåbentlig ikke sandt, da ledelsen i så fald ikke ville have passet deres arbejde. For seertal er, som avisers oplagstal, én blandt mange indikatorer for, om man når ud med sin journalistik.Men den lidt absurde afvisning lukker for den vigtige debat om, om fokuseringen på seertal, og ikke mindst jagten på markedsandele i forhold til TV 2, fylder for meget? Om det går ud over kvaliteten og etikken? Det skal diskuteres, og DR er særligt forpligtet til at være med. Det er hele Danmarks radio – den tilhører jo de ’danskere’, som DR-ledelsen er så glade for at snakke om.Ledelsen bør påtage sig en akut og vigtig opgave: At styrke den frie debat – både internt og eksternt. Ikke for deres egen skyld, men for alle andres. For den nuværende ledelse forvalter en enormt vigtig samfundsinstitution i en tid, hvor mange udfordrer DR’s særlige status.Viljen – hos befolkningen og politikerne – til at bruge pengene på DR vil forhåbentlig holde mange år endnu. Men det kræver, at man i glashuset på Amager er indstillet på gennemsigtighed og åbenhed. ansp
