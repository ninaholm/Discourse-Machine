Overhørt i Berlin
Kæmperegninger for offentlig byggeri plager Berlinerne, der må trøste sig med det gamle slogan ’Berlin er fattig men sexet’. Måske er det en trøst, at popstjernen Bryan Adams synes at være faldet for byen


Bryan Adams»Bryan Adams er ret vild med Berlin«, siger galleristen Michael Pauseback til tabloidavisen B.Z.Engang var Berlin det naturlige tilflugtssted for unge, håbefulde kunstnere fra hele verden, der på grund af billig husleje og en sprudlende kunstscene flygtede til den tyske hovedstad i kølvandet på Murens fald.For øjeblikket glæder både lokalpolitikere som Svend Sindorm såvel som de berlinske tabloidaviser sig over, at de sædvanligvis ukendte og fattige kunstnere har fået selskab af den canadiske rockmusiker og millionær Bryan Adams, der er kendt for en række udødelige og pompøse klassikere som »Summer of ’69« såvel som et par dødelige af slagsen.Adams har købt en gammel og nedslidt fabrikshal langs Spree- floden i det tidligere østtyske industrikvarter Schöneweide, hvor han vil sætte gang i sin billedkunstnerkarriere.Han er allerede gået i gang med at omdanne dele af det tidligere kabelværk til et atelier i megastørrelse, men går angiveligt også med planer om at etablere et såkaldt »livs- og kulturcentrum«.Imens fryder lokale caféejere sig over deres prominente gæst, og lokalpolitikerne fra den nedslidte og noget profilløse berlinerbydel Schöneweide har også svært ved at få armene ned.»I årevis har vi haft en udviklingsstrategi for Schöneweide-kvarteret«, siger Svend Sindorm, byrådsmedlem for berlinerbydelen Treptow-Köpenick til avisen B.Z.»Så når en kunstner af høj karat som Bryan Adams slår sig ned her, glæder vi os naturligvis meget over det«.Luft under vingerneI årene efter Murens fald satte Berlins nuværende overborgmester Klaus Wowereit Berlins kulturelle tiltrækningskraft på formel med ordene »Berlin er fattig, men sexet«.Dengang blev han set som fremtidens mand i det tyske socialdemokrati. Nu er han byens borgmester, men hans popularitet er styrtdykket som følge af det skandaleramte lufthavnsprojekt Flughafen Berlin Brandenburg i Berlin, hvor en ny lufthavn skal afløse Berlins to nedslidte internationale lufthavne, Schönefeld og Tegel.Efter planen skulle lufthavnen, der blev påbegyndt i 2006, være taget i brug i sommeren 2012. I stedet er regningerne vokset og vokset, og åbningen er blevet udskudt adskillige gange, blandt andet fordi brandmyndighederne var milevidt fra at godkende byggeriet.Eksperter anslår, at de samlede udgifter til lufthavnen vil beløbe sig til fem milliarder euro (37,5 mia. kr.). Godt dobbelt så meget som det oprindelige budget på godt 2,8 milliarder euro (21 mia. kr.) lød på.Klaus Wowereit trak sig tidligere på året fra posten som bestyrelsesformand for lufthavnsprojektet, fordi endnu en planlagt åbning i januar til de færrestes overraskelse også gik i vasken.Nu er Wowereit godt otte måneder senere tilbage på posten til mange berlineres vrede.»Hvis denne endnu regerende borgmester i Berlin vil tilbage i bestyrelsen, så skal han også kunne straffes for spild af skatteydernes penge og for byggesjusk,« skriver Tagesspiegel-læseren ’David-berlin’ i en online-kommentar møntet på Berlins socialdemokratiske overborgmester Klaus Wowereit.I det mindste har Wowereit lært af sine fejl og afviser i dag at komme med et bud på, hvornår det kriseramte byggeprojekt vil stå helt færdigt.Det formilder naturligvis ikke kritikerne. Den grønne politiker Ramona Pop har f.eks. omtalt Wowereits tilbagevenden til bestyrelsen som »årets værste comeback.«Kanslerens U-bahnSlaget om Berlins nye lufthavn vidner om berlinernes lidenskabelige forhold til trafikpolitik. Især løbske offentlige budgetter kan få dem op i det røde felt. Og der er nok at hidse sig op over.Ud over det kuldsejlede lufthavnsprojekt Berlin Brandenburg viser det sig nu, at udgifterne til udvidelsen af det berlinske U-bahn-netværk med den såkaldt kansler-U-bahn, der skal slynge sig gennem det centrale rigsdagskvarter, sprænger alle budgetter.»Vi holder os inden for budgettet og tidsrammen«, sagde Sigrid Nikutta, chef for det berlinske trafikselskab BVB så sent som i oktober.Nu viser beregninger, at de tyske skatteydere i sidste ende kommer til at slippe 92 millioner euro mere for den godt to kilometer lange U-bahn-linje mellem Alexanderplatz og Brandenburger Tor end oprindeligt anslået.Dermed ender de samlede udgifter for Tysklands korteste u-bahn-strækning på godt 525 millioner euro (3,9 mia. kr.). Budgetoverskridelserne får berlineren med det muligvis ironiske navn ’Noevil’ på avisen TAZ’ hjemmeside til at stille et godt spørgsmål:»Hvem sidder egentlig i de kontorer, der planlægger den slags? Har de overhovedet nogen anelse om, hvad planlægning er? Kan de overhovedet regne?«På denne side giver Informations faste korrespondenter hver fredag et indblik i den folkelige debat i de lande, hvor de befinder sig. Hvad taler man om hos barberen i Rom? I Londons undergrund? Ved pølsevognen i Berlin? På cafeen i New York? I elevatoren i skyskraberen i Beijing?
