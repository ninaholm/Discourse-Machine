Bogdebat: Læserbreve
Nyoversættelse af Holberg skaber debat


Protestaf Karen Skovgaard-Petersen ogPeter Zeeberg, Holbergredaktionen,Det Danske Sprog- og LitteraturselskabVi er meget smigrede over Erik Skyum-Nielsens anmeldelse af vores nye oversættelse af HolbergsNiels Klim. Og vi kan sagtens leve med, at han er uenig i vores dispositioner, om hvordan den tilhørende kommentar skal udgives. Men når det udskriges på avisens forside, at vi svigter Holberg, kalder det på en stilfærdig protest.Det har aldrig været Det Danske Sprog- og Litteraturselskabs hensigt at udgiveNiels Klimuden kommentarer. Tværtimod er vi i gang med at udgive hele Holbergs forfatterskab med udførlige kommentarer. Kommentarerne bliver udgivet på nettet sammen med nye videnskabelige udgaver af teksterne, faksimiler af førsteudgaverne, introduktioner til hver enkelt tekst osv. – alt sammen med udnyttelse af de særlige muligheder som nettet tilbyder. Denne meget omfattende udgave supplerer vi med trykte bøger, der ikke gentager hele sitet, men gør teksterne tilgængelige for det læsende publikum i en æstetisk tiltalende form.Niels Klim kan sagtens klare sig uden kommentarer. Men hvis man vil dybere ned i teksten, f.eks. i de mange hundrede citater fra antikke tekster, må man (som overalt) alliere sig med de elektroniske medier og den omfattende kommentar som inden for en overskuelig fremtid bliver tilgængelig på nettet. Det opfatter vi som en fornuftig udnyttelse af de forskellige mediers forcer. Man kan naturligvis være uenig, men hvordan det kan kaldes provinsielt, går over vores forstand.Vi kunne selvsagt have ventet med at udgive oversættelsen til kommentaren lå klar. Men enhver der bare har snuset tilNiels Klim, ved at den formelig skriger på at blive læst, så det var svært at vente.Uenig i kritikaf Søren Møller ChristensenLeder Forlaget VandkunstenDet er efterhånden sjældent at læse en så grundig og velargumenteret anmeldelse som Erik Skyum Nielsens store præsentation af nyoversættelsen af Ludvig Holbergs latinske roman,Niels Klim, i fredags. Det var en stor fornøjelse! Også, selv om jeg som bogens forlægger må være uenig med Skyum i hans kritik af, at Det Danske Sprog- og Litteraturselskab og forlaget har valgt at bringe det omfattende noteapparat på nettet og ikke i bogen. Det er en beslutning, som hverken trækker Holberg ned eller op, og som fremtidige generationers læsere vil finde praktisk og papirbesparende.Men det falder mig for brystet, at anmeldelsens manchet kalder udgaven for »en skævert«. Hvad må Informations læsere ikke tænke!Det fremgår af anmeldelsen, at bogen trods sine 300 år er enormt morsom, og jeg kan lægge til, at hverken DSL eller vi på forlaget har skyet anstrengelser eller blodige interne konflikter i vores fælles bestræbelse på at få en Holbergsk helhed ud af illustrationer, sprog, redaktion, typografi, tryk og bogbind. Der er intet tilfældigt ved den bog!Skævert! Det kan I selv være!
