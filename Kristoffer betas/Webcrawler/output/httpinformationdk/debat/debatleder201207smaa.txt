Fra småtingsafdelingen



 Man kan godt forstå, de ikke har kunnet finde den. Hvis en ært vejer ét gram, så vejer et menneskeligt æg i størrelsesorden en milliontedel heraf. Og heraf vejer en kolibakterie en milliontedel. Et dna-molekyle vejer omkring en milliontedel af bakterien, og i forhold til dna-molekylet vejer en Higgs-boson omkring en titusindedel. I forskersprog en masse på 125 gigaelektronvolt. Let at overse. Til gengæld er denne partikels fascinationskraft umådelig. Alverdens nyhedsmedier har rapporteret om onsdagens jubelscener hos forskerne på CERN, det europæiske forskningscenter for højenergifysik i Geneve, herunder hos Peter Higgs, den 83-årige fysiker, der for næsten 50 år siden sagde, at partiklen måtte eksistere: »Det er virkelig utroligt, at det er sket i min levetid,« sagde en dybt bevæget Higgs, da CERN’s generaldirektør havde meddelt, hvad alle ventede på: »Jeg tror, vi har den,« Higgs-bosonen.
Den umiddelbare fascination knytter sig til selve den teknologiske bedrift: I en cirkulær, 27 km lang, uhyre kompliceret partikelaccelerator dybt under jorden har man speedet protoner op til næsten lyshastighed og ladet dem kollidere. Syv trillioner proton-kollisioner har man præsteret, i håbet om at der ved bare ét af sammenstødene opstod den teoretisk forudsagte, aldrig observerede Higgs-boson. Og ikke alene er det angiveligt lykkedes – det er også lykkedes at få øje på partiklen, selv om den forgår øjeblikkeligt.
Endnu mere fascinerende er imidlertid den ubegribelige rolle, den diminutive partikel spiller i universet. Det handler om det spørgsmål, de gamle græske stoikere som de første stillede og selv tilbød svar på for 2.400 år siden: Hvor kommer substansen i verden og vi selv fra? Stoikernes svar var, at universet gennemstrømmes af en guddommelig ånd eller fornuft, der giver substans til alt og føjer alt sammen.
Gud er stadig til diskussion, men bortset fra ham var stoikerne forbavsende tæt på den forklaring, fysikerne nu med Higgs-boson i hånden kan give på skabelsen. Gennem de sidste 50 år har fysikerne udviklet deres Standardmodel, som med et sæt af komplicerede ligninger giver grundlaget for at forstå de fundamentale kræfter og partikler i universet. Modellen og ligningerne har kun én brist: Partiklerne har ifølge ligningerne ingen masse. Det har de fleste af dem i virkeligheden, og derfor har der manglet et eller andet afgørende i modellen. Det var det, Higgs og tre kolleger i 1964 gav et bud på: Efter altings begyndelse med The Big Bang for næsten 14 mia. år siden var universets partikler masseløse. Forskellige i egenskaber, men masseløse. I takt med universets afkøling dannedes imidlertid et usynligt, allestedsnærværende kvantefelt med en tilhørende partikel, af forskerne benævnt Higgs-feltet og Higgs-bosonen. Som en endeløs flade af sne, karakteriseret af snefnug. Det tidlige univers’ partikler interagerede med dette felt, som mennesker i sneen: De hurtigste strøg som skiløbere forbi med lysets hastighed og fik ingen masse. De lidt langsommere bevægede sig hen over fladen og opnåede masse ved interaktionen. De langsomste sank ned, interagerede kraftigt og oplevede betydelig tyngde, dvs. masse. Med partiklernes varierende masse fulgte evnen til at ’klumpe sig sammen’, danne stof og substans i universet.
»I en vis forstand drejer det sig reelt om, hvorfor vi er her, og hvorfor noget som helst af alt dette eksisterer,« sagde Joe Incandela, talsmand for CERN-forskerne, forleden.
Så under én forudsætning passer pengene, Standardmodellen og forklaringen på altings eksistens: Forudsætningen om Higgs-feltet og Higgs-bosonen. Og den forudsætning synes nu bekræftet i partikelacceleratoren i undergrunden under Geneve. Umiddelbart bringer det Gud i fare. Matematisk beskrevet og eksperimentelt dokumenteret er verden og skabelsen et produkt af velordnede, logiske kvantefysiske og siden kemiske og biologiske processer. På den anden side er netop disse processer – fra de kvantefysiske til de biologiske – og deres resultater – fra Higgs-partiklen til humlebien og hengivenheden mellem mennesker – så åndeløst betagende, at det kan føles vanskeligt at acceptere dem som en simpel kombination af lovmæssighed og tilfældighed. Og tilbage står spørgsmålet: Hvem skabte Higgs-boson?

