De Olympiske Lege under sloganet ’London2012’ er ovre, men den olympiske feber varer ved
Interessen for de Paralympiske Lege er eksploderet, siden OL gik i gang med pomp og pragt i slutningen af juli. For første gang nogensinde ser det ud til, at de paralympiske atleter vil udkæmpe deres kampe for fulde huse


 Vi fik billetter til det Olympiske Stadion for hele familien for 60 pund (650 kr.)! Vi ville bare gerne have, at børnene skulle se det,« siger en ung mor til en anden ung mor, der erklærer, at hun også har sikret sig billetter til de Paralympiske Lege, der finder sted fra den 29. august til den 9. september i den britiske hovedstad.
Interessen for de Paralympiske Lege er eksploderet, siden OL gik i gang med pomp og pragt i slutningen af juli. Pludselig higer alle efter at opleve stemningen og se det enorme olympiske stadion, cykelstadionet Velodromen og svømmestadionet. For første gang nogensinde ser det ud til, at de paralympiske atleter vil udkæmpe deres kampe for fulde huse.
»Fantastisk at se, at de Paralympiske Lege er udsolgt. Det viser helt tydeligt den respekt, vi har over for mennesker med fysiske og indlæringshandicap. Jeg glæder mig lige så meget til Paralympiske Lege, som jeg gjorde til de Olympiske Lege – og utroligt at se, at Coldplay vil være der til afslutningsceremonien,« skriver ’Cargill55’ i The Daily Telegraph.
En anden avislæser, der kalder sig ’Anglophile’, er enig:
»Vi er så spændte på at være med – ikke kun for at se parken, men til at være en del af den fantastiske atmosfære på stadion med de paralympiske udøvere … KAN IKKE VENTE!!!!!«Farvel olympiske arv
De to ugers fred og fordragelighed mellem normalt stridende lande, som verden oplevede under OL, er ovre – også for den britiske regering. Efter to ugers ’våbenhvile’ fra kritiske journalister er den kommet under angreb for at have blåstemplet salget af 31 grønne områder tilknyttet skoler.
Det voksende elevtal nødvendiggør udvidelser af mange skoler, argumenter politikerne, mens sportsfolk og offentlighed minder dem om, at de i de seneste syv år har talt om nødvendigheden af at sikre den olympiske arv. Det skulle blandt andet ske ved at få flere børn og unge i gang med at dyrke sport.
»Det her er endnu et klassisk eksempel på denne regerings inkompetence og hykleri. Mens Cameron og Kludderhovedet Boris (konservativ London-borgmester, red.) skriger på mere sport i skolerne, ignorerer (undervisningsminister, red.) Gove glad sine eksperter og sælger løs af sportspladser,« kommenterer en seer på Sky News’ hjemmeside.
Seeren Dan Dover angriber på BBC’s hjemmeside loven bag udsalget, som skal gøre det lovligt at have mindre udendørsområder tilknyttet skolerne.
»Hvis den bliver vedtaget, vil det kunne få alvorlige implikationer for vores børns helbred og vil også være hyklerisk af en regering på udkig efter en olympisk arv i form af øget deltagelse i sport,« skriver han.Topkarakterer
»Hvordan gik det dine studerende i deres A-level-eksaminer,« spørger en mand en underviser på det, der svarer til en dansk ungdomsuddannelse.
»Skolen har opnået sine bedste resultater nogensinde med 75 procent A- og B-karakterer. Men det viser bare, hvor dybt fejlbehæftet systemet er, for eleverne er på ingen måde så dygtige,« lyder det gryntende svar.
Årets eksamensresultater blev frigivet i denne uge og satte dermed gang i den årlige debat om såkaldt ’karakterinflation’.
På trods af at antallet af unge, der fik topkarakteren A eller A*, for første gang i over 20 år faldt en smule, modtog over en fjerdedel af de britiske unge ikke desto mindre topkarakteren.
»Må jeg foreslå en Guardian-meningsmåling: Er de unge bedre uddannede og mere vidende?
Eller: Er eksamenerne blevet lettere?« skriver en debattør på avisens hjemmeside.
Imidlertid er der mange læsere, der minder kynikerne om, at de unge faktisk har arbejdet hårdt for deres karakterer.
»Husk på, at mens politikerne flytter målet hvert år og leger med deres legetøj, har rigtige studerende i den virkelige verden arbejdet hårdt og fortjent deres succeser. Og deres lærer på trods af det tossede system, har gjort deres bedste for disse studerende,« skriver Stef.
Andre er blot lettede over ’inflationen’.
»Pyha, det betyder, at jeg ikke behøver have det helt så skidt over at have fået B/C/D tilbage i 2000…,« skriver Peter Fellows.
»Ja, men i det mindste var der job dengang. I disse dage skal du have en ph.d. fra Oxbridge (sammenskrivning af Oxford og Cambridge, red.) for at arbejde ved kassen i Aldi!,« mener ’Bleeper’.
 
 
 
På denne plads giver Informations faste korrespondenter hver fredag et indblik i den folkelige debat i de lande, de befinder sig i. Hvad taler man om hos barberen i Beirut? I Londons undergrund? På cafeen i New York? I elevatoren i skyskraberne i Beijing?

