Sagen henlagt
LEDER


 Den er kendt fra utallige krimier: Skuffen, hvis indhold nager den hårdkogte kriminalinspektør langt op i pensionsalderen. Det er de aldrig helt opklarede sagers domæne.
Om der findes sådan en skuffe på Asiatisk Plads i København, hvor Udenrigsministeriet holder til, er ikke godt at vide. Men i så fald er det et oplagt opbevaringssted for den redegørelse, landsdommer Henrik Bitsch i denne uge afleverede til udenrigsminister Martin Lidegaard (R).
Sagen omhandler det mærkværdige forløb, der i efteråret førte til Christian Friis Bachs (R) afgang som udviklingsminister. Han var af sine embedsmænd blevet forsynet med forkerte oplysninger og endte derfor – tilsyneladende uforvarende – med at vildlede Folketinget.
Modsat hvad Friis Bach gentagne gange havde hævdet, havde han faktisk været med til at godkende de rejseregler, der gjorde det muligt for Lars Løkke Rasmussen (V) at bruge hundredtusindvis af bistandskroner på luksusrejser som formand for klimaorganisationen Global Green Growth Institute (GGGI).
Men hvad værre var: Da embedsmændene blev opmærksomme på sagens rette sammenhæng, undlod de – midt under kommunalvalgkampen – i mere end to uger at gøre ministeren opmærksom på det. Borgerlige politikere var ikke sene til at antyde, at der kunne være politiske motiver bag. En meget alvorlig mistanke, der er ødelæggende for den tillid, borgerne bør kunne have til embedsværket.
Skuffelse er derfor den mest nærliggende reaktion på udkommet af undersøgelsen. Ikke fordi de ansvarlige embedsmænd højst overraskende slap med et rap over nallerne i form af en advarsel. Men fordi offentligheden stadig savner svar på en række centrale spørgsmål. Udenrigsminister Martin Lidegaard er sådan set lovligt undskyldt for, at redegørelsen forbliver hemmelig. Det følger af tjenestemandsloven, at den ikke må offentliggøres, medmindre alle involverede er enige om det. Men det gør det ikke mindre beklageligt.
Lidegaard forsikrede torsdag, at intet tyder på, at der skulle ligge politiske motiver til grund for embedsmændenes handlinger. Det fremstår for så vidt troværdigt. Embedsmændenes personlige interesse i at skjule deres egen brøler for at undgå ridser i lakken har hele tiden lignet en langt mere plausibel forklaring. Det er, når ministeren forklarer, at der slet ikke »skulle ligge noget motiv bag«, at man får en underlig mavefornemmelse.
Forklaringen om, at der blot er »tale om mangelfuld sagsbehandling, forkerte prioriteringer og misforståelser« er selvfølgelig teoretisk set mulig. Men fra Udenrigsministeriets egen redegørelse fra december ved vi, at embedsmændene holdt et møde med Friis Bach blot to dage før kommunalvalget. Her undlod de ikke blot at nævne de nye oplysninger. Det blev samtidig sikret, at spørgsmålet om GGGI’s rejseregler ikke skulle være en del af en redegørelse, embedsværket på det tidspunkt arbejdede på.
For udenforstående kunne det ligne et kalkuleret forsøg på at undgå, at sagen kom for en dag. Og når offentligheden ikke kan få indsigt i, på hvilken baggrund landsdommer Henrik Bitsch har konkluderet det modsatte, vil spekulationerne fortsætte. Sagen må derfor anses som henlagt, ikke opklaret.
Således deler den skæbne med en række andre af GGGI-sagens forgreninger. Eksempelvis de mange mistanker om fusk, som Udenrigsministeriet af uforståelige årsager end ikke har villet undersøge. Som sagen om, at en McKinsey-konsulent i årevis spillede en dobbeltrolle i klimaorganisationen og tilsyneladende var stærkt medvirkende til, at GGGI i strid med egne regler forgyldte selvsamme konsulentfirma. Eller at GGGI gav en millionbevilling til næstformandens forskningsinstitut, selv om der internt var advarsler om en interessekonflikt.
Svaret fra skiftende udviklingsministre har konsekvent lydt, at ministeriet ikke har »vurderet det nyttigt at anvende ressourcer på en nærmere undersøgelse«. Derfor er ingen blevet stillet til ansvar. Sagerne er ekstremt pinlige for det danske udenrigsministerium, og der forestår et enormt arbejde med at genvinde den tabte troværdighed. Den manglende konsekvens og de mange ubesvarede spørgsmål gør ikke opgaven lettere.

