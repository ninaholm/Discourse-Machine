Innovation skal højt på den politiske dagsorden
Fremtidens økonomiske udfordringer kan ikke løses med fortidens politik


 For at klare sig i den globale vidensøkonomi må innovationspolitik stå højt på den politiske dagsorden. Det gør den ikke i Danmark, og det kan aflæses i de økonomiske problemer, der bliver større og større.
Hver epoke har sin politik, og det gælder også den økonomiske politik. I midten af det forrige århundrede skulle en ny form for finans- og pengepolitik håndteres. Danmark lærte det sent og fumlede med finanspolitikken til langt op i 70'erne, så Danmark var næsten lige så tæt på statsbankerotten, som Grækenland er i dag. Men vi kom efter det og var faktisk det første EU-land, der opfyldte EU's krav til økonomisk stabilitet. Knap nok havde Danmark fået styr på finans- og pengepolitikken, før en ny politik kom på dagsordenen. Det var ikke længere nok at sikre økonomisk stabilitet, der måtte også skabes sunde økonomiske strukturer for at klare sig i den voksende internationale konkurrence.
I 80'erne og 90'erne blev der bl.a. gennemført skattereformer, pensionsreformer, reformer på arbejdsmarkedet, og konkurrencelovgivningen blev strammet gevaldigt op. Der kan argumenteres overbevisende for, at 80'erne og 90'erne er den periode i dansk økonomisk historie, hvor der er ført den mest fornuftige økonomiske politik.
Sund og stærk økonomi
Resultaterne udeblev da heller ikke. Ved indgangen til det nye årtusinde var dansk økonomi sund og stærk. Men en god økonomi kan let blive en sovepude, og det skete også. Finanspolitikken blev for slap, og reformpolitikken holdt pause, så dansk økonomi nu klarer sig på det jævne.
Ikke nok med at den gammelkendte politik blev for slap, der er heller ikke kommet ordentlig greb om den nye politik.
I den globale vidensøkonomi konkurrerer virksomhederne på innovation, og det kræver speciel viden, unikke kompetencer og stor kreativitet. At klare den udfordring kræver en ny politik - en innovationspolitik.
Det er ikke sådan, at den gamle politik bliver overflødig. Tværtimod, den skal stadig håndteres fornuftigt ellers går det galt, hvad de seneste år tydeligt har vist.
OECD fremlægger i denne måned en innovationsstrategi, hvor det klart siges, at innovationspolitik er nødvendig i fremtiden. EU har fremlagt en innovationsstrategi med mål for 2020. Og præsident Obama har fremlagt en amerikansk innovationspolitik.
Ingen dansk politik
Hvordan står det til med innovationspolitikken i Danmark? Dårligt. Ordet bruges stort set ikke i den politiske debat.
Da VK-regeringen trådte til, var det med et meget ambitiøst program, men det var småt med tanker om den globale vidensøkonomi og innovationspolitik. Det blev endda sagt, at Anders Fogh Rasmussen og George W. Bush var de eneste regeringsledere, der ikke brugte ordet innovation. Det gjorde ikke så meget med Bush, da mange amerikanske delstater var hurtigt ude med innovationspolitik.
Danmark fik imidlertid Globaliseringsrådet, og en innovations- og iværksætterpolitik blev formuleret. Selv om politikken var langsigtet og finansieringen permanent, ophørte den politiske interesse hurtigt, og i dag er det vel næsten glemt. Få politikere taler om innovationspolitik, og de politiske smagsdommere - fortidens spindoktorer - interesserer sig ikke en døjt for innovationspolitik.
Statsministeren har nedsat et Vækstforum, som uden tvivl diskuterer innovationspolitik, men hvis ikke det kommer højt på den politiske dagsorden, sker der næppe noget. Vi må derfor regne med, at Danmark et stykke tid endnu vil halte bagefter. I hvert fald er den økonomiske politik, der for tiden er på den politiske dagsorden, ikke løsningen på de økonomiske problemer.

