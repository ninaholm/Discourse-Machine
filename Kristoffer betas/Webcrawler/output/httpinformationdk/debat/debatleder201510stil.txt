Stil krav til Sisi
LEDER


På overfladen ser det pænt ud. Tidligere hærchef Abdel Fattah Sisi har endelig udskrevet valg til Egyptens parlament og dermed sat punktum for to års præsidentiel enevælde oven på militærkuppet i 2013.Men kradser man bare en lille smule i overfladen, skaller fernissen straks af. Op mod 40.000 politiske fanger, lukning af flere hundrede NGO&rsquo;er, indefrysning af 1.500 organisationers midler, flere hundrede dødsdomme over medlemmer af landets tidligere regeringsparti, Det Muslimske Broderskab, forfølgelse af politiske modstandere, urimelige krav til kandidater og mere end 125 præsidentielle dekreter, der begrænser parlamentets indflydelse, organisationsfriheden og ytringsfriheden.Heldigvis lader egypterne sig ikke snyde. Med en valgdeltagelse på under ti procent er vi tilbage i Mubarak-tiden, hvor folk ikke stemmer, fordi det hele alligevel er aftalt spil.Det forstemmende er imidlertid tavsheden. Hverken USA, EU eller vores egen værdibaserede udenrigsminister brillerer med kritik af det igangværende valg, den massive politiske undertrykkelse eller det stærkt tendentiøse egyptiske retssystem. Heller ikke selv om forholdene i dag er værre end på noget tidspunkt under Mubarak. Forklaringen på Vestens tavshed er uden tvivl, at frygten for et islamistisk styret Egypten eller et ustabilt Egypten, hvor handelsruterne gennem Suez-kanalen kan blive truet, er større end ønsket om demokrati i Mellemøstens folkerigeste land.Det er forståeligt, men også meget kortsigtet. Simpelthen fordi det ikke i længden kan lade sig gøre at undertrykke en befolkning på 90 millioner mennesker. Tværtimod vokser risikoen for, at politiske grupper tager våben i hånd for at vælte styret proportionelt med undertrykkelsen.Sisis kurs er langtfra nogen garanti for stabilitet på den lange bane. Tværtimod forudser eksperterne, at låget vil ryge af den egyptiske trykkoger igen. Med mindre Sisi og hans støtter i hæren tvinges til at åbne for et reelt demokrati igen. Desværre er der ikke meget, der tyder på, at den tidligere hærchef er villig til politisk forsoning og reel demokratisering.Og spørgsmålet er om Washington, Bruxelles og København er villige til at presse ham &ndash; før det ligesom i Syrien er for sent, og Europa står med en ny borgerkrig på sin dørtærskel &ndash; og et fire gange større flygtningeproblem end nu.
