Cykelrute kom skidt fra start



 Siden Københavns Kommune i 2009 første gang luftede idéen om at etablere en cykelrute gennem Christianshavn, har man fra kommunens side stædigt holdt på sit og manglet vilje til at inddrage de lokale interessenter.
Christianshavns Lokaludvalg gjorde fra begyndelsen opmærksom på, at idéen om en cykelrute gennem Christianshavn var god, men udførelsen knap så god. Plangrundlaget var ikke i orden og den planlagte linjeføring meget uheldig på en række steder. Men det har Københavns Kommune valgt at overhøre. Nu forsøger man at lappe den dårlige løsning ved at tage presset fra den planlagte cykelrute, som man åbenbart ikke vil justere, ved hjælp af andre tiltag i bydelen. Blandt andet ville der komme en bro til Langebrogade, der vil pumpe endnu flere cyklister ud på de smalle cykelstier.
Københavns kommunes planlagte cyklerute er nu nedgraderet til en rekreativ rute, hvor der skal køres roligt og stille. Men samtidig har Styrelsen for Slotte og Kulturejendomme måttet droppe sit projekt for en park på Grønlandske Handels Plads, da kommunen oplyser, at der er tale om en Supercykelrute, som vil kræve vejanlæg og parkeringspladser for at fungere. Så kommer der mange eller få cyklister? Vil disse køre hurtigt eller stille og roligt?
Alt for skarp retorik
Retorikken omkring projektet er skarp. For nyligt udstillede overborgmester Frank Jensen christianitterme, som ansvarsløse egoister, fordi de opponerer imod cykelrutens linjeføring gennem Christiania. Mens både Frank Jensen og hans embedsmænd undlader at forholde sig til resten af Christianshavns betænkeligheder. Man kan kun spekulere i, om denne aggressive retorik er et desperationstegn, der afslører at man i virkeligheden er rådvild og ikke vil indrømme, at man er kommet skidt fra start.
Christianshavns Lokaludvalg vil gerne have den cykelsti. Men vi ønsker også, at det skal være forsvarligt at benytte ruten. Det vil sige, at de steder, hvor gående og cyklende trafik blandes sammen på et meget snævert stykke skal nytænkes.
Vi foreslår, at alle interessenter, forvaltning, donorer og lokalområde, sætter sig ned omkring et bord og taler om, hvordan vi kan redde det fastkørte projekt. Og finde en løsning, som fungerer for alle.
Poul T. Cohrt, formand for Christianshavns Lokaludvalg

