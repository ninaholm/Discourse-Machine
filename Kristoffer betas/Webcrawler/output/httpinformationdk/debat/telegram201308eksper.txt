Ekspert: Debat om forbehold handler om drilleri
Debatten om, hvornår vi skal til folkeafstemning om EU-forbehold, er mest drilleri, mener Marlene Wind.


 Det ligner en diskussion om EU. Men det handler mest af alt om den christiansborgske dagligdag, når Venstre mandag gør sig til fortaler for en hurtig afstemning om de danske forbehold, mens regeringen omvendt afviser at sætte en dato på af hensyn til "Danmarks interesser".
Sådan lyder det fra professor og leder af Center for Europæisk Politik på Københavns Universitet, Marlene Wind.
- Jeg tror, det handler om, at regeringen selvfølgelig ikke vil give oppositionen serveretten i forhold til, hvornår man skal have en folkeafstemning, siger Marlene Wind.
- Det vil man åbenbart ikke sige direkte, og så bruger man så et andet argument, siger hun med henvisning til den nyudnævnte europaminister Nick Hækkerups (S) understregning af, at en dato inden for de kommende måneder kan komme på tværs af landets interesser.
Marlene Wind mener ellers, at behovet for en folkeafstemning om rets- og forsvarsforbeholdene er ganske aktuelt.
Ikke mindst på grund af udviklingen af det mellemstatlige politisamarbejde Europol, der bekæmper kriminalitet på tværs af grænserne, og som Danmark på grund af retsforbeholdet risikerer at ryge ud af.
- Jamen, det er da noget, der haster, siger Marlene Wind.
- Det afhænger jo af, hvordan Kommissionen i detaljer udmønter den reform af Europol, man vil lave, siger hun og fortsætter:
- Jeg har talt med embedsmænd, der arbejder med det her, og alt tyder på, at Danmark ikke længere vil kunne være med til at bekæmpe grænseoverskridende kriminalitet, siger hun.
Regeringen har i sit regeringsgrundlag forsikret, at man inden næste valg vil gennemføre folkeafstemninger om rets- og forsvarsforbehold.
Det skal ifølge planen ske med henblik på at afskaffe det sidstnævnte og lave en form for light-ordning på det førstnævnte efter drøftelser med Folketingets partier.
- Vi har altid haft en meget mærkelig EU-debat i Danmark, hvor det mest handler om taktik. Og det mener jeg også, at dagens udmeldinger er udtryk for. Det handler mere om politisk drilleri frem for substans, lyder det fra Marlene Wind.
