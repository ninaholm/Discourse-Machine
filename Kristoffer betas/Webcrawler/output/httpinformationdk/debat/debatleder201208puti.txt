Putin til grin



 Hvem er det russiske punkband, som danske Facebook-brugere for tiden poster Amnesty International-producerede støtteerklæringer for? Det spørgsmål har mange af de aktive facebookbrugere sikkert svært ved at svare på. Det er heller ikke mange, der i detaljer kan redegøre for, hvad det præcist er ved Putins Rusland, som Pussy Riot er imod.
Det er heller ikke helt sikkert, at de 800 plysbamser, som et svensk reklamebureau i sidste måned kastede ned over Hviderusland, har skabt en dyb og varig forståelse for de politiske kompleksiteter i et land, der på den ene side regeres af en diktator, men på den anden side ikke har nogen særlig folkelig opposition. Eller at aktivistgruppen FEMEN’s bare bryster i protest mod både Ukraine og Hvideruslands regimer har øget indsigten i de to landes problemer. Eller at kunstgruppen Voina, der forrige år malede en kæmpe penis på en klapbro ud for den russiske sikkerhedstjenestes vinduer, opnåede reaktioner, der var mere reflekterede end fjollede fnis.
Men ét er sikkert: Mange seriøse kritikere, der forsøger at komme til orde i autoritære regimer, har lidt en kvælningsdød, der ikke kun skyldes deres regimers jernnæver, men også vores andres (omverdenens) svage interesse for vigtige politiske problemer, der føles lidt fjerne.
Få af de nok så seriøse dissidenter, der har holdt sig til at skrive en kronik, melde sig ind i en græsrodsforening eller gribe et skilt, vil nogensinde opnå at se popstjernen Madonna smide jakken for at fremvise deres navn på sin ryg. Kritik er ikke ret meget uden opmærksomhed, og opmærksomhed er en valuta, som de nye spektakulære aktivister forstår at handle i.
Mens fortvivlede, oversete aktivister før ofte greb til våben, vold og sabotage i afmagt, har de humoristiske, spektakulære aktivister forstået noget meget grundlæggende om diktatorer: De er gode til våben, men elendige til humor. Pussy Riot har gjort Putin til grin, og derfor har de allerede vundet.

