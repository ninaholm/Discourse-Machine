Det er en forbrugsfest
Mens vi diskuterer, om vi kan arbejde 12 minutter mere om dagen, smider vi med glæde tre timer og 26 minutter foran fjernsynet. Hver eneste dag. Hvis bare man tog reklamepauserne i brug, kunne man i stedet skrive adskillelige Wikipediaer hvert år


 Det er jo sådan, det må være. Før eller siden ville den endeløse række af dårlige nyheder om DR blive afløst af et solstrejf. Budgetrod, byggerod, byggesjusk, massefyringer, cheffyringer, identitetskrise, P2, VKO. Onsdag i sidste uge kom den så, den gode nyhed, den opløftende besked fra Amager: »Nu ser vi næsten tre en halv times fjernsyn om dagen.« Det er ikke en verdensrekord, men det er lige ved.
Det er en fremgang på 35 procent, DR kan prale med, så kom ikke her og tal om krise. I 2007 fik fjernsynet kun to timer og 37 minutter af danskernes tid - i år lægger vi tre timer og 26 minutter.
Når man ikke længere ved, hvad man er sat i verden for, er der kun væksten tilbage som rettesnor: »DR tager del i den tv-mæssige forbrugsfest,« fortsætter pressemeddelelsen begejstret.
Men det egentlige jubelråb er dette: Det er ofte blevet sagt, at de unge ikke så tv, at en yngre generation så ud til at ignorere det fjernsyn, der siden 1960'erne har taget mere end en trediedel af danskernes fritid - og i år altså halvdelen. Fra generation til generation har vi lært, at det er det, man gør med sin fritid. Tænk hvis de unge havde sluppet den fine tradition for i stedet at blive aktive brugere af internettet.  Men dette mareridt-scenarie bliver nu aflyst af DR's medieforsker, Niels Marslev, som har svært ved skjule sin statistiker-begejstring:
»Selv om flere eksperter for nogle år siden havde travlt med at erklære fjernsynet for dødt blandt de yngste danskere, er det faktisk i gruppen af 15-24-årige, at vi ser den allerstørste stigning. Her er tv-forbruget røget i vejret med 59 procent siden 2007.« 59 procent!
I artiklen Does watching tv make us happy, der blev trykt i Journal of Economic Psychology i 2007, konkluderer tre økonomer at ulykkelige mennesker ser mere fjernsyn end lykkelige mennesker. Fjernsynet tager tid fra andre aktiviteter, som ikke er så umiddelbart engagerende, men som skaber tilfredshed og glæde på sigt. Tv er forbundet med større materielle ambitioner og angst. Den banale pointe er, at vi godt ved det. Vi kalder den for tossekassen og ringagter tv. Vi har det godt med os selv, når vi læser bøger eller samtaler, og kalder det at 'flade ud', når vi ser fjernsyn. Alligevel vokser tv-forbruget år for år, så det efterhånden ligner et halvtidsjob, der skal passes.
Fritidshelvedet
Artiklen er gengivet i den amerikanske forfatter Clay Shirkys The Cognitive Sur-plus, som udkommer i denne uge. Shirky indleder bogen med en anekdote. I forlængelse af sin forrige bog om det deltagende web, Here comes everybody, blev han interviewet til en tv-udsendelse. Da udsendelsen er slut, taler han med journalisten. Om internettet og alle de folk, der bidrager. Om Wikipediaen, og hvordan den blev til ved helt almindelige menneskers engagement. »Hvor får folk dog al den tid fra?« spørger journalisten, og spørgsmålet ophidser Shirky: »Ingen, der arbejder med fjernsyn, har ret til at stille det spørgsmål. Du ved om nogen, hvor tiden kommer fra.«
Som en akademisk øvelse forestiller Shirky sig, at man kunne betragte alverdens fritid som en ressource. Hvor stor ville den være, og hvad ville man kunne nå? For at kunne operere med en slags målestok har han regnet på, hvor lang tid det har taget at skrive Wikipedia. Alle opslagene, alle rettelserne, alle diskussionerne på alle sprog. Det er ikke just en eksakt videnskab, men helt skævt er resultatet formentligt ikke. Han anslår, at det har taget cirka 100 millioner timer, og det jo ret beset lang tid. Men sætter man tallet i forhold til tv-forbruget, ser det helt anderledes småt ud. Amerikanerne (som jo slet ikke kan følge med danskernes flotte tv-forbrug) bruger alene cirka 200 milliarder timer om året på at se fjernsyn.
Hvis man omsætter tallet til danske forhold, ville det være noget i stil med tre-fire milliarder timer. Hvis bare man tog reklamepauserne i brug, ville man kunne skrive den danske Wikipedia adskillige gange om året.  Det morsomme er, at vi bruger langt størstedelen af den offentlige mediestøtte på at pleje tv-forbruget, og vi bruger langt størstedelen af tiden på at diskutere en radiokanal, som de færreste vil lytte til. Er det så ikke betryggende at vide, at det virker. Vi får fuld valuta for støtten: Netop som vi var bange for at miste de unge, sætter de sig i sofaen og kigger med.

På denne plads skriver et panel af Informations skribenter hver uge et bud på de offentlige debatter, den kommende uge vil være præget af

