Konkurrencestatens små soldater
Staten har gjort den pligtige skolegang til en meningsløs og uforståelig affære for den enkelte elev


»Det virkelig triste ved Troels Lund Poulsens rangliste er, at den ikke bliver udfordret af et alternativt pædagogisk syn på skolen« (Informations leder 16.august).Og hvorfor bliver den så ikke det? Fordi socialdemokraternes kandidat til posten som undervisningsminister i en kommende regering, Christine Antorini, står i vejen og har gjort det, siden hun i et interview i Ugebrevet A4 (23. maj 2005) erklærede krig mod den skolepolitik, Radikale Venstre i årtier havde gennemført i samarbejde med Socialdemokraterne.»Man kan godt have kæft, trit og retning,« erklærede hun dengang og tilføjede: »på den fede måde.« Hvad hun mente med det, var ikke helt klart, men det var noget med både test og karakterer i skolen, indskrænkning af lærernes metodefrihed til kun at dreje sig om »valgfrihed mellem de metoder, der virker«, centralisering i stedet for decentralisering og en skoledag for eleverne fra kl. 8 til 16.Daværende statsminister Anders Fogh Rasmussen havde i sin tale ved folketingets åbning oktober 2002 udtrykt regeringens forkærlighed for gammeldags indlæring. Det uddybede han ved tingets åbning året efter:»I tre årtier er der kastet vrag på paratviden. Den er blevet opfattet som sort skole, udenadslære og terperi. Det er, som om at indlæring af faglige færdigheder er blevet nedprioriteret til fordel for at sidde i rundkreds og spørge: Hvad synes du selv?«Med dette skolesyn som udgangspunkt er folkeskoleloven i tiden fra 2002 til 2011 med Socialdemokraternes støtte blevet ændret ca. 30 gange, og lovene i 2003, 2006, 2008 og 2009 har totalt ændret folkeskolen. Ved disse love samt ved seks andre love, hvor Socialdemokraterne også stemte sammen med regeringen, stemte Radikale Venstre, SF og Enhedslisten imod lovforslagene.Socialdemokraterne har således støttet VKO-regeringens skolepolitik med alle dens stramninger, centraliseringer, disciplineringer, test, prøver, eksaminer, eftersyn og kontrol, en politik, der målrettet har søgt at kvæle det personlige initiativ, nysgerrigheden og kreativiteten, behovet for selvvirksomhed, retten til at have indflydelse på sit skoleliv, ønsker om handlemuligheder og valgfrihed.Nøglebegreber slettetDe tre årtiers skolepolitik, som Anders Fogh Rasmussen kastede på historiens mødding, var udviklet i samarbejde mellem Socialdemokraterne, Radikale Venstre, SF og Venstre. Grunden blev lagt af socialdemokraten K.B. Andersen, der som undervisningsminister i 1967 afskaffede pryglestraffen i folkeskolen og dermed skabte forudsætninger for et moderne, ikke-autoritært lærer-elev-forhold i folkeskolen, og det var socialdemokraten Knud Heinesen, der som undervisningsminister i 1972 fremlagde forslag til den første demokratibaserede folkeskolelov i Danmark.I Knud Heinesens lovforslag var skolens hovedopgave naturligvis fortsat undervisning, men undervisningsstoffet skulle nu vælges, og arbejdet med det skulle nu tilrettelægges ud fra hensynet til, hvad der medvirkede til den enkelte elevs alsidige udvikling. Skolen skulle derfor søge at skabe sådanne muligheder for oplevelse og selvvirksomhed, at eleven kunne øge sin lyst til at lære, udfolde sin fantasi og opøve sin evne til selvstændig vurdering og stillingtagen.Knud Heinesens lovforslag blev med ændringer fremsat i folketinget flere gange under forskellige undervisningsministre inden endelig vedtagelse i 1975 efter et forlig mellem Socialdemokraterne, Venstre, Radikale Venstre, SF, og Kristeligt Folkeparti.I 2006 fik folkeskolen et nyt formål. Eller rettere: VKO-regeringen afskaffede, støttet af Socialdemokraterne, demokratiet i folkeskolen og genindførte det patriarkalske syn på børn og undervisning fra folkeskoleloven årgang 1937.Efter 1975-loven var det folkeskolens opgave at give eleverne mulighed for at tilegne sig kundskaber og færdigheder, som medvirkede til den enkelte elevs alsidige udvikling. Nøglebegreberne var selvvirksomhed, evne til selvstændig vurdering og stillingtagen og medbestemmelse. I den skole udvikledes selvtillid og forberedtes til demokratisk borgerskab.Efter 2006-loven skal skolen give eleverne kundskaber og færdigheder i fag, der er uden indbyrdes sammenhæng og uden overordnet formål, idet alsidig udvikling ikke mere er mål og omdrejningspunkt for skolens virke, men er reduceret til en slags fag i opportunistisk velopdragenhed. Ingen af nøglebegreberne fra 1975 findes i formålet fra 2006. Den nuværende skole skal »udvikle den enkelte til 'soldat' i nationernes konkurrence«, som Ove K. Pedersen så fremragende beskriver det iKonkurrencestaten.Dermed har staten gjort den pligtige skolegang til en meningsløs og uforståelig affære for den enkelte elev.Det vil også fortsætte med Antorini som undervisningsminister.Finn Held er fagbogsforfatter og cand.pæd.
