Folkelige nedskæringer
LEDER


 Det er naturligvis et tragisk tidspunkt, Venstre har valgt til at foretage danmarkshistoriens største nedskæring af udviklingsbistanden. Fattige og undertrykte mennesker trodser trusler om røveri og vold, vandrer gennem ørkener og sejler gennem livsfarligt farvand for at skabe sig et liv i Europa (og sende penge tilbage). Kunne de leve i fred derhjemme og skabe sig et fornuftigt liv dér, så udsatte de sig selvfølgelig ikke for farerne. Bistandens kerne er naturligvis at medvirke til, at de ikke finder rejsen nødvendig.
Det er imidlertid værd at lægge mærke til, at praktisk talt ingen protester lød, da Venstre i valgkampen varslede nedskæringen. Anslaget er konsistent med en voksende skepsis i befolkningen mod udviklingsbistand.
Selv om der fortsat er flertal for at give udviklingsbistand, er den stærkt faldende – den seneste måling viser et fald fra 76 pct. i 2010 til 61 pct. sidste år. Næsten en femtedel af dem, der for fem år siden bakkede op om bistanden, er faldet fra.
At flertallet fortsat går ind for dansk bistand, slører imidlertid, at det reelt står værre til – de fleste tror nemlig ikke, at det hjælper. Over halvdelen, 51 pct., tror desuden, at pengene »ender i de forkerte lommer«. Tilliden til bistanden er faktisk så ringe, at kun 45 pct. af dem, der helhjertet går ind for at give den, rent faktisk tror på, at den virker.
Tvivlen nager. Gennem de seneste år har tvivlen bredt sig så langt ind i etablerede bistandskredse, at tanker om ’en ny bistandsfortælling’ breder sig. Dette peger på et dobbelt problem, som muligvis er hovedårsager til den udbredte skepsis.
For det første har den gamle fortælling lige fra sine første dage i 1960’erne foregøglet befolkningen, at den vil se store resultater i løbet af få år. Hvor dette muligvis kunne tilgives i begyndelsen, blev det i stigende grad utilgiveligt, i takt med at det stod klart, at bistand er en langsigtet, ofte eksperimentel indsats med diffuse årsag-virkningsmekanismer, som sandsynligvis skal fortsættes i mange år, før behovet forsvinder.
Indsatsen vil være ledsaget af tilbageslag af mange årsager, hvoraf de fleste intet har med bistanden at gøre (der er mange grunde til, at Robert Mugabe fortsat regerer Zimbabwe, men en forestilling om, at bistand ville have kunnet ændre dette, er naiv. Alligevel bruges eksemplet som bevis for, at bistand ’ikke virker’, og at indsatsen for landets arme befolkning derfor må ophøre). Kun få politikere og professionelle har turdet sige dette ligeud.
Den ’gamle’ fortælling har også lidt under sit noget diffuse udgangspunkt; formålet med udviklingsbistand har aldrig stået helt klart – eller rettere: Der har altid været mange formål, hvoraf en hel del ikke bidrager til det officielle mål om fattigdomsbekæmpelse; ikke mindst har spørgsmålet om, hvor meget bistanden skal hjælpe os selv, bølget ud og ind af overvejelserne. Når man de seneste uger har lyttet til Venstre og Dansk Folkeparti, fremstår egennytten nærmest som hovedformålet.
Det andet hovedproblem har været selve ’fortællingen’. Frem til mediernes økonomiske krise kunne de opretholde et vist niveau af journalistik om virkeligheden i de varme lande, ofte med tilskud fra Danidas Oplysningsbevilling. Men siden medierne ikke længere har råd til en indsats, der står mål med udgifter og tidsforbrug, er dækningen af forhold i f.eks. Afrika reduceret i omfang og kvalitet. For det første er den blevet mere sporadisk og katastrofeorienteret. Det fører til en dalende viden om, hvordan udviklingslande fungerer – og har i øvrigt medført, at danskerne generelt tror, at det står meget værre til, end det faktisk gør.
Desuden er mediedækningen i stigende grad styret af propagandabehov i Danida og i ngo’erne. Men danskerne køber ikke propaganda som f.eks., at en tredjedel af afrikanerne er rykket op i middelklassen – eller at dette og hint projekt udvirker mirakler til næste år.
Vi får aldrig en fornuftig diskussion af vore statslige udgifter til bistanden, før vore medier er afkoblet propagandaen og i stedet har mulighed for at dække f.eks. Afrika, som de dækker alle andre områder, hvor statsbudgettet anvendes. Hvis tillid og opbakning til udviklingsbistand skal opretholdes, må man kunne diskutere dens kvalitet – og det kan man kun, hvis man har tillid til de oplysninger, man serveres om bistanden og dens modtagerlande.

