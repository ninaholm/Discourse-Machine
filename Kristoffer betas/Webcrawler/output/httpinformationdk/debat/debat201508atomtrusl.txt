Atomtruslen lever
70 år efter atombomben over Hiroshima er udsigterne til reduktion af atomvåben i verden desværre dårlige. Danmark bør medvirke aktivt til at søge forhandlinger indledt om en konvention om forbud mod atomvåben


 I dag for 70 år siden blev atomvåben anvendt for første gang i krig, da et amerikansk bombefly nedkastede en atombombe over den japanske by Hiroshima. Den rædselsfulde virkning af atomeksplosionen kender vi: Omkring 80.000 mennesker – hovedsagelig civile – blev dræbt øjeblikkeligt som følge af bombens enorme varmeudvikling og trykbølge.
Da endnu en amerikansk atombombe tre dage senere blev nedkastet over byen Nagasaki, døde omkring 40.000 flere, og titusinder omkom senere af radioaktiv bestråling. Kræftfremkaldende genmodifikationer overført fra overlevende bombeofre til deres efterkommere vil fortsat forekomme i kommende generationer.
Læs også: Hiroshimas sidste overlevende frygter at blive glemt
Siden de to atomeksplosioner over Japan i 1945 har atombomber ikke været anvendt i krig, men brugt som politisk og militært afskrækkelsesmiddel – især under Den Kolde Krig.
Men hvordan er det egentlig gået med hensyn til nedrustning af atomvåbnene? Hvad er der opnået i bestræbelserne på at reducere antallet af atomvåben og begrænse atomvåbnenes udbredelse til flere lande? Og hvorfor er det fortsat relevant at tale om atomnedrustning i dag?
Svaret er indlysende: Fordi der fortsat findes alt for mange atomvåben, og fordi faren for spredning af atomvåben er voksende.
Seriøs trussel
Status for udsigterne til reduktioner af atomvåbnene i verden er desværre ikke opmuntrende. Trods den netop indgåede positive aftale med Iran om skærpet international kontrol med det iranske atomprogram er der fortsat risiko for, at atomvåben vil blive spredt til flere lande. Der er derfor behov for, at politikerne tager truslen fra atomvåbnene mere alvorligt og tager seriøse skridt til at afskaffe atomvåbnene, som fortsat udgør den største, akutte fare for hele menneskeheden.
Når det er sagt, har nedrustningen af atomvåben faktisk gjort betydelige fremskridt siden Den Kolde Krig: Det totale antal atomvåben i verden er blevet reduceret fra omkring 65.000 i 1985 til godt 16.000 i dag. Langt det største antal atomvåben findes fortsat i USA og Rusland, der tilsammen tegner sig for lidt over 15.000 atomvåben.
Men det sikkerhedspolitiske klima mellem USA og Rusland er i de seneste år blevet stærkt forværret – ikke mindst på grund af Ukraine-konflikten. Der er derfor ringe udsigter til, at de to lande i den nærmeste fremtid vil tage nye initiativer til at reducere deres beholdninger af atomvåben.
Nye våben
Endnu værre går det med hensyn til ikke-spredningen af atomvåben. Ud over de fem oprindelige atomvåbenstater – USA, Rusland, Storbritannien, Frankrig og Kina – har Nordkorea, Israel, Indien og Pakistan anskaffet sig atomvåben (Israel har dog aldrig anerkendt at have atomvåben). De tre sidstnævnte lande har aldrig tilsluttet sig traktaten om ikke-spredning af atomvåben af 1968, som alle andre lande (190) har tilsluttet sig, mens Nordkorea opsagde sin deltagelse i traktaten i 2003.
Hertil kommer, at det store flertal af verdens lande ikke mener, at de fem oprindelige atomvåbenstater har opfyldt deres forpligtelse til at forhandle om nedrustning af deres atomvåben. USA, Rusland, Storbritannien, Frankrig og Kina har da også blokeret for forhandlinger om atomnedrustning på Nedrustningskonferencen i Genève og gjort konferencen handlingslammet i de seneste 19 år. Frem for at indlede forhandlinger om atomnedrustning foretager alle de fem atomvåbenstater faktisk moderniseringer og udvikler nye atomvåben.
Ikke-atomvåbenstaterne kræver, at der indledes forhandlinger om en folkeretligt bindende aftale om forbud mod atomvåben – i lighed med konventionerne om forbud mod biologiske våben af 1972 og kemiske våben af 1993. Men alene USA planlægger at anvende 30 milliarder dollar på moderniseringer og nyudvikling af amerikanske atomvåben i løbet af de kommende ti år.
Flere lande
Ifølge mange tidligere koldkrigere og militære chefer er vi nået til et afgørende vendepunkt med hensyn til atomvåben: Enten reduceres og i sidste ende afskaffes alle atomvåben, eller også kan atomvåben med stor sandsynlighed forventes spredt til endnu flere lande – og hvad der er endnu værre – til terrororganisationer, der ikke lader sig skræmme af atomvåbenstaternes nukleare afskrækkelsesstrategier.
Med henblik på at fremme nedrustningsforhandlingerne om atomvåben burde Danmark derfor sammen med bl.a. Tyskland, Holland og Belgien, hvor der fortsat er placeret amerikanske taktiske atombomber, kræve disse atomvåben fjernet fra de europæiske lande. Endvidere burde man fra dansk side medvirke aktivt til at søge forhandlinger indledt om en konvention om forbud mod atomvåben.
John Kierulf er forfatter til bogen ’Nedrustning – i et folkeretligt perspektiv’ (DJØFs forlag)

