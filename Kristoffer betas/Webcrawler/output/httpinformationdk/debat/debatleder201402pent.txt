Pentagon skal (også) spare
Leder


 
Indretningen af USA’s forsvar har i efterhånden flere år ikke svaret til de globale strategiske udfordringer. Det søger forsvarsminister Chuck Hagel at rette op på i sit forsvarsbudget for finansloven 2015, som endvidere udstikker retningslinjerne for Pentagons udgiftsprioritering frem til 2020.

	Det lå i kortene, at loftet på 496 mia. dollar, som Kongressen lagde over næste års forsvarsbudget i et nyligt indgået tværpartisk budgetforlig, ville kræve betydelige nedskæringer.

	Det interessante spørgsmål var, hvorvidt novicen Hagel ville besidde politisk mod til at tage nogle upopulære beslutninger. Det er nu bekræftet.

Hærens stående styrke skal beskæres med 13 pct., hvilket er ensbetydende med et fald fra 566.000 soldater i 2011 til 450.000 i 2019. Begrundelsen er, at krigene i Afghanistan og Irak nødvendiggjorde en midlertidig udvidelse af de væbnede styrker. Og lige nu er der ingen udsigt til nye landkrige.

	Men det er ikke rigtigt fredstid endnu. USA geråder stadig i en krig mod grænseoverskridende terrorisme.

	Derfor vil en del af besparelserne gå til 3.000 flere jægersoldater og yderligere investeringer i bevæbnede droner. Pentagons kommando for cyberkrigsførelse, der styres af NSA-chefen, vil også få bevilget flere penge i lyset af en angiveligt voksende cybertrussel fra Kina.

Flyvevåbnet og flåden bliver stort set ikke berørt af besparelserne. Det gamle A-10 Warthog-kampfly sendes på pension, mens det omstridte F-35 Joint Strike-jagerfly bevares (til glæde for det danske forsvar). Flåden kan foreløbig beholde sine 11 hangarskibe. Det er et klart signal om, at USA fortsat vil anvende fly og skibe til at afspejle sin globale indflydelse som supermagt.

	Især Kina – der har raslet med sablen over for Japan, Sydkorea og Filippinerne i de sidste år – vil utvivlsomt bide mærke i disse prioriteringer. USA vil holde fast i sin stilling som den stærkeste militære magt i Stillehavsregionen.

