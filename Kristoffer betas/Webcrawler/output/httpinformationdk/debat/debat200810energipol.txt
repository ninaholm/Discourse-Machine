Energipolitisk 'blackout'



 I den aktuelle politiske debat om en erstatningsordning for naboer til vindmøller - i Information 2. oktober under titlen "Energiforlig er ved at smuldre" - bliver Venstres energipolitiske ordfører Lars Chr. Lilleholt, refereret for at mene, at det kun er rimeligt, at erstatningsregler for vindmøller bliver langt mere vidtrækkende end for gylletanke og svinestalde. Hvordan man så skal sammenligne stanken fra gylletanken med højden på vindmøllen, står hen i det uvisse og minder om den klassiske absurditet: Hvad er højest - Rundetårn eller et tordenskrald? 
I øvrigt er det tankevækkende, at netop en energiordfører ser med mildere øjne på de tekniske anlæg i landbruget end i energisektoren. 
Fra det uforståelige bevæger Lilleholts argumentation sig over i det faktuelt forkerte. Lilleholt er citeret for følgende begrundelse for erstatningsreglerne og sammenligningen med gylletanke: "Vindmøller er ikke på samme måde bundet op på at skulle ligge et bestemt sted." 
Forkert styringsredskab
Jo da, vindmøller kan jo kun placeres på de arealer, som kommunen i forvejen har godkendt i sin kommuneplan. Høring af lokalplaner, borgermøder og undersøgelser af virkninger på miljø med videre er uomgængelige procedurer før en eventuel byggetilladelse. Herudover skal vindmøllerne overholde støjgrænser, som er langt skrappere end f.eks., ved trafikstøj, og afstandsregler, som er mere vidtrækkende end eksempelvis ved højspændingsmaster. 
Erstatningsregler er et helt forkert styringsredskab. Erklærede vindmøllemodstandere og borgergrupper, der er skeptiske over for konkrete mølleprojekter, udtaler, at penge på bordet ikke virker. Medmindre beløbene bliver så store eller erstatningsreglerne så uigennemskuelige, at vindmøllerne slet ikke bliver opført. Men det var jo ikke det, der var meningen - eller hvad? 
Derimod er der allerede i dag fornuftige miljø- og planlægningsregler, der sikrer, at vindmøller indpasses i landskabet under hensyntagen til naboer og natur. Det er den lovgivning, der også i fremtiden kan skabe holdbare løsninger, når vindmøllerne skal placeres. 
Sagen afgøres i disse dage på Christiansborg. Der findes ingen saglige argumenter for en erstatningsordning. Derimod er der tale om et decideret blackout, når energipolitikerne bruger tid og kræfter på at udforme en urimelig, unødvendig og ubegrundet helt ny type erstatningsordning.
Henrik Skotte er politisk og økonomisk konsulent i Danmarks Vindmølleforening

