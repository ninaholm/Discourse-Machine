Det siger sig selv



 ER DET OKAY at bruge engelske ord midt i det danske sprog? Tja, har man sagt 'okay', har man allerede gjort det. Man kunne sige 'i orden' i stedet. Men vil det være i orden, at vi skal sige i orden i stedet for okay, hvis vi hellere vil sige okay?
Sproget er et tema, der kan få Informations læsere til tasterne. Vi har set det mange gange før og nu igen efter artikelserien So fucking what, hvor vor medarbejder Ulrik Dahlin satte sig for at undersøge, hvorfor hans tre teenagesønner synes, at engelsk er et sejere sprog end dansk. Det satte skub i debatten på vores hjemmeside, og tak for de mange indlæg. Diskussionen har været livlig, til tider endda munter, modsat mange andre verbale slagsmål. Emnet indbyder til at finde eksempler på de mange låneord, vi bruger med stor selvfølge som en integreret del af dansk og også til at finde historiske eksempler på, hvordan latin og fransk trængte sig på allerede på Holbergs tid.
Rent kontemporært øh, nutidigt huskes også, hvordan Poul Nyrup Rasmussen rettede ryggen, når han kækt meddelte, at nu havde han nedsat en task force. Der er ikke kun tale om et teenage-fænomen, men tydeligvis har yngste generation sat turbo på brugen af den underafdeling af det engelske sprog, som det amerikanske er. Ordet turbo kommer i øvrigt fra latin.
AMERIKANISMERNE har vi fået ind med rockmusikken, Hollywood-filmene, teknologi og handel. Der er tale om kulturimperialistiske indtog på linje med Coca-Cola'erne, burgerne og cowboybukserne, som gerne købes af både asiater og afrikanere, hvilket ikke udelukker, at man kan bruge ordene USA-kritisk. Man kan jo f.eks. sige fuck!
Den afslappede tone i debatten kan være et udtryk for, at hvis man vil bekæmpe amerikanismerne, synes slaget tabt på forhånd. Teenagerne taler, som de selv vil, og det gør voksne også. Sproget er sprog i sin egen ret. Det bør der ikke lovgives om.

