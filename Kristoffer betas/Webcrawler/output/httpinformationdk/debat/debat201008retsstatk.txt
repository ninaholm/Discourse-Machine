En retsstat kræver respekt for friheden
Det tager lang tid og kræver respekt for de underliggende principper at opbygge en retsstat, men ingen tid at nedbryde den


 Anders Henriksen skriver i et indlæg i Information sidst i juli, at de mange rygter om retsstatens død er overdrevne. Det er vi enige med ham i, men vi mener dog også, at der er grund til bekymring på baggrund af den udvikling, der har fundet sted inden for de seneste 10 år.
Der har været en tendens til, at hver gang samfundet har stået over for en retspolitisk udfordring, har politikerne konsekvent udvidet statens beføjelser og har ladet til kun at tillægge retssikkerheden og den personlige frihed sekundær betydning.
Således har vi også været vidner til, at politikerne har travlt med at undsige den meget vidtgående logningsbekendtgørelse, der har til formål at sikre sig, at danskernes telefonaktiviteter og færden på internettet registreres. Allerede ved indførslen af bekendtgørel-sen advarede eksperter om, at denne registreringspligt ville være dyr for udbyderne, og at det ville være for let for personer med onde hensigter at omgå registreringen, men politikerne ville ikke høre. Nu har det efterfølgende vist sig, at de registrerede oplysninger bruges til alt andet end terrorsager, hvor de tilmed ikke har vist sig særligt relevante i praksis.
Der er ikke noget galt i, at politikerne reagerer på en reel trussel, men det ville klæde ansvarsfulde politikere med sund besindighed, da vejen fra at reagere på en reel trussel til at overreagere, ved at indskrænke den personlige frihed unødigt og gennemføre vidtrækkende, systematisk overvågning af borgerne ikke er lang. Man beskytter ikke friheden ved at afskaffe den. Da det dog kan være svært at se, om de indgreb, vi er nødt til at tåle på kort sigt, også vil være nødvendige på lang sigt, bør antiterrorlove udstyres med såkaldte solnedgangsklausuler.
Solnedgangsklausuler er helt almindelige i en række andre lande, og både Australien og USA har således indføjet solnedgangsklausuler i deres terrorlovgivning. Pointen med en udløbsdato er, at en øget sikkerhedstrussel må formodes ikke at være en permanent tilstand, ligesom en panikstemning kan føre til, at der bliver vedtaget for vidtgående regler, og det kan derfor være fornuftigt at genoverveje dem, når bølgerne har lagt sig. Omvendt kan politikerne ved udløbsdatoen forlænge lovene, hvis trusselsbilledet ikke har ændret sig.
Folketinget burde derfor hurtigst muligt indsætte solnedgangsklausuler i de antiterrorlove, som er gennemført i kølvandet på 11. september, så vi kan få en løbende debat om nødvendigheden af de vedtagne tiltag.
Styrken ses i krisetider
Det er vigtigt at huske, at terrorisme ikke er et begreb, der blev opfundet 11. september 2001. Der har altid - også i Danmark - været terrorister. I 1970'erne og 80'erne var terroristerne venstreekstreme, og truslen var også her yderst reel. Alligevel så man en anden indstilling hos politikerne, der dengang lod til at have større forståelse for den enkeltes krav på frihed og retssikkerhed.
Det er dog ikke kun på antiterrorområdet, at politikerne har svigtet retsstatens principper. Også i bekæmpelsen af bandekrigen i København har politikerne byttet den personlige frihed og retten til privatliv ud med en midlertidig symbolsk tryghed. Her tænkes eksempelvis på de omdiskuterede visitationszoner, der giver politiet lov til at stoppe folk, der ikke har gjort andet end at færdes i det offentlige rum, og visitere vedkommende.
Denne ordning bliver ikke skønnere af, at adgangen til domstolskontrol med disse visitationer er særdeles ringe. I Storbritannien blev en ordning med visitationszoner, der i høj grad lader sig sammenligne med den danske, kendt i strid med Den Europæiske Menneskerettighedskonvention, da reglerne gjorde det umuligt for borgerne at færdes i det offentlige rum uden at risikere at blive stoppet og visiteret. Selv om den danske ordning meget vel kan være i strid med grundlæggende menneskerettigheder, og selv om politiet med de enorme zoner, der blev etableret, har vist sig at have svært ved at overholde politiloven, opretholdes adgangen til at etablere disse zoner.
Benjamin Franklin sagde engang, »Den, der er villig til at bytte essentiel frihed for at opnå en smule midlertidig sikkerhed, fortjener hverken det ene eller det andet«. Pointen heri er, at det tager lang tid og kræver respekt for de underliggende principper at opbygge en retsstat, men ingen tid at nedbryde den. Og at en retsstats styrke først viser sig i krisetider, ikke når der er fred og fordragelighed. Principper, man ikke holder fast på, når de er under pres, er ikke principper, men bare mere eller mindre tilfældige vaner. Kampen står i disse år mellem de, der står vagt om principperne bag de essentielle friheder, og de, der er villige til at bytte dem for midlertidig fremgang i meningsmålingerne - vi er på de førstnævntes side.

Zoheeb Iqbal er næstformand i Frit Forum, København, og Rasmus Moliin er retsordfører i Liberal Alliances Ungdom

