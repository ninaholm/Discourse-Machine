Efter attentat: Thorning aflyser partilederdebat
Statsministeren deltager i tirsdagens bisættelse af instruktøren Finn Nørgaard, der blev skudt under attentat.


 Statsminister Helle Thorning-Schmidt (S) kommer ikke til at krydse verbale klinger med lederne af Folketingets øvrige partier på tirsdag, som det ellers har været planlagt.
Det skyldes ifølge en kort meddelelse fra Folketingets Præsidium, at hun deltager i bisættelsen af instruktøren Finn Nørgaard, der blev skudt og dræbt ved Krudttønden under sidste weekends blodige attentat i København.
Dermed må eventuelle ivrige spørgere vente til tirsdag 10. marts, når Helle Thorning-Schmidt igen vil afholde spørgerunde i Folketinget.
Ud over Finn Nørgaard, der blev skudt under et debatarrangement ved kulturhuset Krudttønden på Østerbro, blev også jøden Dan Uzan dræbt ved attentatet. Han blev skudt foran synagogen i Krystalgade natten til søndag 15. februar.
Statsministeren var også til stede ved Dan Uzans bisættelse i onsdags.
Derudover blev fem politifolk såret ved angrebet, inden den formodede attentatmand blev skudt tidlig søndag morgen.
Alle fem politifolk er blevet udskrevet fra hospitalerne.
