Farvel til en medierevolutionær
At bekæmpe tavsheden ved at mangfoldiggøre dissidenternes tale mod korrumperede magthaveres vilje; det er Assanges oprindelige, demokratiske og fine projekt. Men med den utilsigtede læk for et par uger siden af 250.000 uredigerede ambassade-indberetninger fik Wiki­leaks’ demokratiprojekt sin egen ’col­lateral damage’ at slås med


 »Collateral murder« – utilsigtet mord – hed den videooptagelse af amerikanske soldaters nedskydning af en gruppe irakiske civile, hvis offentliggørelse blev lækorganisationen Wikileaks' store globale gennembrud. Med en nyudviklet sans for vigtigheden af stærk markedsføring navngav Wikileaks-folkene videoen med et sarkastisk ordspil på det kliniske amerikanske begreb collateral damage for uskyldige, der bliver dræbt som en utilsigtet sideeffekt ved i øvrigt retfærdige krigshandlinger mod en fjendtlig magt.
Lækket var et led i den store kamp for »retten til at kommunikere viden«, som organisationens stifter, Julian Assange, formulerer det i den ufærdige selvbiografi, som forlaget Canongate i går udgav mod forfatterens vilje. »En undertrykkende stat,« påpeger Assange i bogen, »maser dissidenter, forsøger at gøre dem små, at låse dem inde, at isolere dem — alt sammen for at formindske deres ret til at tale, indtil de sidder alene og taler til sig selv i et tomt rum«.
At bekæmpe tavsheden ved at mangfoldiggøre dissidenternes tale mod korrumperede magthaveres vilje; det er Assanges oprindelige, demokratiske og fine projekt.
Men med den utilsigtede læk for et par uger siden af 250.000 uredigerede ambassade-indberetninger fik Wikileaks' demokratiprojekt sin egen collateral damage at slås med. De første systemkritikere i Etiopien og Zimbabwe har måttet forlade deres hjemland eller er blevet truet af regeringsrepræsentanter efter at være sat i forbindelse med amerikanske diplomater i de offentliggjorte indberetninger; uskyldige forbipasserende i indberetninger fra Storbritannien og Kina har til deres egen overraskelse fundet sig selv i autoritære regimers søgelys på grund af amerikanske diplomaters misforståede beskrivelser af deres roller.
Og Julian Assange har derfor måttet forsvare sig mod anklager om at skade netop dem, han ville støtte. Hvis det er sandt, som blandt andet New York Times har hævdet, at al-Jazeera-generaldirektøren Wadah Khanfars tilbagetræden i denne uge skyldes en Wikileaks-indberetning fra 2005, har Assanges collateral damage fået et offer i en helt ny kategori. I indberetningen, som har cirkuleret især i syriske og iranske medier, hævder de amerikanske diplomater at have kunnet presse Khanfar, blandt andet til at nedtone en særligt blodig Irak-reportage på al-Jazeeras hjemmeside.
Sammenkædningen er dybt prekær for Khanfar af den enkle grund, at hans satellitkanal har haft den rolle, som Julian Assange igen og igen har ønsket sig (og påstået), at Wikileaks skulle have: Som katalysator for de arabiske revolutioner. Og er der ét våben, de syriske og iranske autoritære regimer drømmer om at kunne rette mod både al-Jazeera og de demonstrerende dissidenter, så er det, at de er under amerikansk indflydelse. Derfor er sammenkædningen med amerikanerne — hvad enten den er den fulde årsag til hans tilbagetræden eller ej — ubærlig for Wadah Khanfar. Og derfor kan Wikileaks' utilsigtede skadevirkning (i det sorteste scenario) have ramt et centralnervesystem for årtiers mest håbefulde demokratiske projekt.
Det store spørgsmål er nu, hvilken og hvor afgørende en rolle Wadah Khanfar har spillet for al-Jazeeras oprørske, trodsige og vedholdende dækning af de arabiske oprør. Han træder ikke uplettet fra sin post.
Over det seneste år har blandt andet al-Jazeeras højt estimerede Libanon-korrespondent, Ghassan Bin Jiddo, forladt kanalen i protest mod en dækning, der for ensidigt har stillet sig på de arabiske oprøreres side og dermed har svigtet den redaktionelle uafhængighed, som det er al-Jazeeras store fortjeneste at have promoveret i den arabiske verden, hvor redaktionel uafhængighed er alt andet end normen.
Også kanalens manglende interesse for især oprøret i Bahrain, som er allieret med al-Jazeeras moderstat, Qatar, har været årsag til en kritik, som ikke ligefrem forstummer af, at Khanfars afløser hentes i Qatars kongefamilie.
Det vigtigste er dog, at katten endegyldigt er lukket ud af sækken, hvad angår mediers demokratiserende magt og trodsighed i den arabiske verden. Hvordan al-Jazeera end udvikler sig, har de allerede nu fået nye udfordrere, som på sigt blot vil fremme mediemangfoldigheden og dermed også de arabiske befolkningers adgang til versioner af virkeligheden, som modsiger deres magthaveres.
Under protesterne har tv-kanalen al-Arabiya indtaget den mere klassiske journalistiske position som den balancerede formidler, der fastholder at høre begge parter i en sag, inklusive de autoritære magthavere og deres talsmænd. Den saudiske prins al-Waleed bin Talal er på vej med en tredje, konkurrerende nyhedssatellitkanal i samarbejde med den kendte saudiske journalist Jamal Khashoggi. Og i samarbejde med de store satellitkanaler er græsrodsmedier på sociale netværk væltet frem.
Det er en medierevolution, der ikke lader sig tilbagerulle. Og Wadar Khanfars indsats i den har været frygtindgydende.

