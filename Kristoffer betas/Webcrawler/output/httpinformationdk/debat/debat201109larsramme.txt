'Lars rammes også af fordomme'
Også mandlige politikere skal kæmpe mod kønsrelaterede forventninger og fordomme, mener den liberale ligestillingsdebattør Camilla-Dorthea Bundgaard, der er redaktør på damefrokosten.com og underviser faget 'Køn i organisationer' som ekstern lektor ved CBS


 Modsat Jette Hansen mener Camilla-Dorthea Bundgaard ikke, at Helle Thorning-Schmidts køn har spillet en særlig rolle i valgkampen.
»Socialdemokraterne har forsøgt at undgå at tale om det, fordi de ikke vil have, at der går feminisme i skidtet, for det kan klinge negativt hos visse vælgere. Men det skyldes også, at kandidaternes køn ikke betyder så meget for befolkningen.«
- Skal hun arbejde hårdere end en mandlig statsminister?
»Både mandlige og kvindelige politikere skal være bevidste om deres køn. Lars Løkke kan hurtigt virke sur, indelukket og firkantet, for det er vores fordom om en midaldrende borgerlig mand. Samtidig er der også fordomme om kvinders følsomhed. Så både mænd og kvinder er udsat for nogle forventninger, som de må forholde sig til.
- Er et større krav til hende fra medier politikere og befolkning, fordi hun er kvinde?
Det er et stort spørgsmål. Jeg tror, vi har bedre blik for, at kvinder skal regulere sig selv, end at mænd skal regulere sig selv, så derfor ja. Ikke blot fordi hun er kvinde, men også fordi hun er den første. Hun bliver jo en frontfigur, når det gælder om at forhandle, hvordan en kvinde kan være statsminister.
- Kan hendes tur igennem mediemøllen ende med at afskrække hendes medsøstre?
Nej, ikke dem, der i forvejen går efter magten. Jeg tror, at alle kvinder, uanset om de er røde eller blå, føler et stik af stolthed og glæde over, at vi nu får kvindelig statsminister. Så det bliver mere en inspirationskilde end en afskrækkelse.
- Har Thorning som den første kvindelige statsminister en særlig forpligtelse til at arbejde for ligestilling?
Nej, for det ville ikke være ligestilling, det ville kvindestilling. Man skal stemme på en politiker, fordi de har en politik, og ikke fordi de har et køn. Så jeg har ikke høje forventninger til Helle Thorning-Schmidt, fordi hun er kvinde, men fordi hun er statsminister.
- Hvis hun fejler med sit politiske projekt, vil det så påvirke synet på magtfulde kvinder, eller vil hun blive dømt som enhver anden toppolitiker?
Der er et enormt fokus, specielt fra udlandet, på, at hun er kvinde. Det kan vi ikke komme uden om, når det er første gang i historien. Men jeg synes, man skal passe på med ikke at blæse det så voldsomt op, for hun er jo ikke kun sit køn.

