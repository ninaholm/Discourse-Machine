USA's største problem er sult
Hvert fjerde barn i dagens USA vokser op i et hjem, hvor man kæmper for at holde sulten fra døren. Umiddelbart ligner underernærede børn i USA ikke deres etiopiske lidelsesfæller; for hvor de sidstes maver svulmer op af mangel på kalorier, bulner de førstes ud af tomme kalorier
Overvægtige tilskuere ved sportsstævne i Minneapolis i staten Minnesota, USA.


 Det er kun få år siden, Amerika fremstod som størst, højest og rigest i verden. Det 20. århundrede indledtes i Rockefellers og J.P. Morgans tegn, Empire State var den mest himmelske skyskraber, og Sears-bygningen, som senere overtog føringen, var også amerikansk, ligesom bilerne der rullede ud fra General Motors, klodens største fabrik. Men på kort tid skød højere bygninger op på såre uamerikanske steder, og Toyota slog GM, hvis rekorder efterhånden mest er bundrekorder. En amerikaner eller to er stadig klodens rigeste, men hvem ved hvor længe.
Så længe amerikansk økonomisk og politisk dominans var ubestridt, var det muligt at glemme, at samme nation også stod for mange bedrøvelige rekorder - i racisme og fattigdom, for eksempel. Landets iøjnefaldende gode sider slørede blikket for de værste. Men som glansen er gået noget af Skt. Gertrud, står det klart for stadig flere, at Amerikas bagside ikke bare er, hvad den altid har været, men at den i stigende grad præger helhedsbilledet af landet.
Hver syvende sulter
Alle ved, at millioner af amerikanere var på røven under 30'ernes krise. Men at hvert fjerde barn i dagens USA vokser op i hjem, hvor man kæmper for at holde sulten fra døren, er en underrapporteret kendsgerning. Ikke desto mindre er det, hvad man kan slutte, fra det amerikanske landbrugsministeriums (USDA's) nye data om hungersnød i Amerika, som offentliggjordes midt i november. Næsten 50 millioner mennesker, eller mellem hver sjette og syvende amerikaner, uafhængig af alder, lever på sultegrænsen, ifølge rapporten. Tallet for 2008 er det højeste, siden ministeriets rapporter først udkom i 1995, og det repræsenterer en stigning på hele 13 millioner alene i forhold til 2007.
Selv om sult og underernæring altså ikke er en ny foreteelse i USA, er måden, disse ekstreme tegn på fattigdom ytrer sig i dag, overraskende. Er ikke tværtimod fedme Amerikas svøbe - med en tredjedel af befolkningen mere eller mindre overvægtig? Umiddelbart ligner underernærede børn i USA ikke deres etiopiske lidelsesfæller; for hvor de sidstes maver svulmer op af mangel på kalorier, bulner de førstes ud af tomme kalorier. Fedme er et godt tegn på underernæring i dagens Amerika, hvor tilmed de mest sultne er den hurtigst voksende delgruppefra 11,9 til 17,3 millioner på et år, ifølge FRAC (The Food Research and Action Center).
Manglende alternativer
Sammenhængen mellem fedme og sult har længe optaget forfatter-journalisten Alfred Lubrano, som kommenterede USDA-rapporten på National Public Radio to dage efter den udkom. Mad med tomme kalorier er den billigste, og mange fattigkvarterer har ikke adgang til andet. Det gælder f.eks. Lubranos hjemby, Philadelphia, hvor hele distrikter er supermarkedsørkner med kun små, usselt assorterede forretninger, såkaldte bodegaer, inden for rækkevidde. Alternativer til sodavand og chips lader sig ikke opdrive i de omgivelser, så når fattige først på måneden får deres lille ration food stamps, madkuponer fra det offentlige, går den første uge typisk med at vælte den lokale bodegas tomme kalorier i sig, mens man derpå sulter sig frem til næste måneds kuponer. En sikker vej til overvægt. Og hvem tør løbe fedtet af sig i et miljø, hvor man risikerer at blive skudt udendørs, spørger en kvinde Lubrano.
Fattige med arbejde
Som han selv konstaterer, er sult kun en del af en større krise, hvor også (ussel) mindsteløn, (dårlige) boligforhold, almen (u)sund-hedstilstand spiller ind. Specielt det forhold, at mange sultende ikke er arbejdsløse, men fattige som arbejder, burde nage en nation, som prædiker arbejdets evangelium og forkynder sammenhæng mellem hårdt slid og velstand - alt imens kløften mellem rige og fattige som arbejder, stadig vokser.  Som så mange amerikanere konstaterer Lubrano resigneret, at fattigdom er en umulig nød at knække; men sult på grund af en mindsteløn, man ikke kan leve af, og de konsekvenser det har, når børn må gå rundt med tomme maver, tilskriver han med slet skjult bitterhed nationens mangel på god vilje til at løse problemet. Selv Obamas forhøjelse af madkuponerne fra 92 dollar om måneden pr. person i 2006 til 133 dollar  i 2009 forslår ikke langt.
I den anden ende af aldersskalaen, blandt pensionisterne, står det ikke stort bedre til. Som den amerikanske ældresag (AARP) i fjor mindede om i sin Bulletin (September 2008), var der i 1960'erne 30 procent af befolkningen over 65, der levede i fattigdom. Lyndon Johnsons Great Society fik den procentdel kraftigt reduceret, men efter at den nåede bunden i 2000, er den nu igen officielt på 10 procent og reelt højere. Det ar på en rig nation, som Nick Kotz i sin bog om sultens politik i Amerika fra 1969 beskrev i sin titel, Lad dem æde løfter, er på ny blevet synligt.
Politiske forhold
Og grunden er igen de fattige, som arbejder. Før i tiden var de gerne blue-collar Americans, men i dag omfatter gruppen mange funktionærer og selvstændige. Atter er der en forskel mellem etiopiere og amerikanere i nød; de førstes sult skyldes ressourceknaphed i landet, de sidstes rent politiske forhold, som J. Larry Brown fra Harvard udtalte til The Christian Science Monitor, 27. Oktober 1987. I dag er forskellen rykket ind mellem den ene og den anden gruppe udsatte amerikanere. Væksten på 90.000 siden juni 2007 i antallet af Minnesota-borgere, der modtager madkuponer, er skræmmende nok, men omfatter langt fra alle i nød. Som Bill Brumfield fra Hennepin amts social- og sundhedsstyrelse først på måneden sagde til Star Tribune, var madkuponer ikke beregnet til folk med hus og pensionsopsparing. Men den slags aktiver kan ikke uden videre omsættes til kontanter og mad, hvorfor ejerne ofte ikke er bedre stillede end de besiddelsesløse.
Sultne og syge børn
Som bekendt er bunden det sidste års tid faldet ud af mange almindelige menneskers økonomi i takt med, at jonglører på Wall Street har spillet moralsk hasard med deres investeringer. Mens beboerne på Main Street i hobetal må gå fra hus og hjem på grund af substansløse boliglån, må de med deres dyrt tjente skattedollar sikre diverse børshajers fortsatte millionindtjening i form af bonuser for de forretninger, disse typer selv tabte på gulvet. Tal om gilde på tomme kalorier!
Men det moralske forfald i toppen var til at forudsige. »Greed is good,« som Michael Douglas' Gekko-figur beskrev ånden bag sin metier og arbejdsplads i Oliver Stones' film Wall Street  fra 1987. Værre for kulturen og demokratiet er forfaldets følger for Main Street. Alfred Lubrano antydede det i sit radiointerview, da han beskrev, hvordan sultne børn er mere syge og forsømmer skolen mere end mætte. Når de så endelig dukker op har de både disciplinære og indlæringsmæssige problemer, hvad der igen forudbestemmer dem til en dyster fremtid som under- eller uuddannede på arbejdsmarkedet.
Et samfund uden kultur
Følgerne er endda værre. Vil man måle deres fulde rækkevidde, kan man med fordel konsultere et af den politiske og sociale kritiks klassiske tekster, Matthew Arnolds essay Kultur og anarki fra 1869. Kultur er for Arnold en handlekraft som bestræber sig, opfatter, foretager ..., og det der driver den, er søgen efter menneskelig fuldkommenhed; æstetisk, moralsk, intellektuel udfoldelse. Samfundsmæssigt er det en helende, holistisk kraft, hvis mål er at indlejre høje idealer i det konkrete samfundslegeme, en udfordring som et demokrati kun magter at besvare, når borgerne lever et humant og civiliseret liv. Meget passende er essayet om kultur og anarki indrammet af et tidligere om Demokrati og et senere om Lighed i Stefan Collinis Arnold-antologi på Cambridge University Press (1993).
Men akkurat de kulturværdier som Arnold forbinder med demokrati går i spåner, når en stor del af et lands befolkning sulter. En aktiv, ideal stræben i den sociale dagligdag er ikke det, der optager et menneske, der døgnet rundt må bekymre sig for næste måltid. For ham eller hende handler alt om, hvad der befinder sig i banken, nådsensbrødet i madbanken eller kontoen i pengebanken. På det seneste har der været dyrtid begge steder, og samfundet selv begynder at agere som det sultne barn i skolen, distraheret og hæmmet i den udfoldelse, der skulle være dets fremtidshåb.
Her ligger en større udfordring for Obamas regering end de problemer, der fylder forsiderne.


Poul Houe er professor i nordisk litteratur på University of Minnesota


