Vi må ikke sætte dansk forskningsmirakel over styr



Balancen mellem basismidler og konkurrenceudsatte midler til forskning debatteres for tiden.Smertegrænsen for eksterne midler på universiteterne er nået, lyder det. Forskerne skal blandt andet bruge urimelig megen tid på ansøgninger. Den debat hilser vi velkommen i Det Frie Forskningsråd. Vi skal løbende fokusere på at skabe et finansieringssystem, som værner om Danmark som en stærk forskningsnation. Men der er behov for at imødegå lette svar om at tage midler fra konkurrencestrengen og overføre dem til basismidler. Ubalancen er ikke skabt af de konkurrenceudsatte, offentlige midler til den frie (ikkestrategiske) forskning. De er faldet det seneste årti. Ubalancen er skabt af den &ndash; i øvrigt lykkelige &ndash; stigning i de private forskningsmidler, universiteternes strategiske satsninger, stagnerende FL-bevillinger med videre. Vi må derfor ikke rette bager for smed.Frie forskningsmidler giver forskere, som ikke er støttet af strategiske midler og lignende, en uundværlig mulighed for at forfølge originale ideer. Og ja, det kræver en ekstra indsats at søge midlerne, men det er ulejligheden værd, fordi konkurrencen sikrer, at de bedste talenter støttes og rustes i den internationale konkurrence.Midlerne skaber kvalitet og booster de mest lysende talenters karriere. 19 procent af artiklerne publiceret med støtte fra rådet er blandt de 10 procent mest citerede i verden, og 11 ud af 13 modtagere i Danmark, som sidst fik de prestigefyldte ERC Starting Grants, er tidligere bevillingsmodtagere i rådet. Det er vigtigt at støtte unge talenter. I Det Frie Forskningsråd udbyder vi eksempelvis mindre projekt- og post doc-bevillinger, der styrker lovende yngre forskeres karrierer og bidrager til, at vi får værdi af ph.d.-oprustningen ved at støtte de bedste til en forskningskarriere.Problemet er ikke for få basismidler og for mange konkurrenceudsatte frie midler &ndash; vi har for få af begge. I verden omkring os satses massivt på forskning. Vi må derfor se på, om Danmarks investeringer er tidssvarende. Vi bifalder, at DI med flere har rejst den debat. Vi må ikke sætte det danske forskningsmirakel over styr. Vi skal møde fremtiden med et tidssvarende investeringsniveau &ndash; både når det gælder basismidler og konkurrenceudsatte midler.Peter Munk Christiansen og Merete Fredholm, hhv. bestyrelsesformand og &ndash; næstformand for Det Frie Forskningsråd
