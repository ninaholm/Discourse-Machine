Nye veje til Rio+20
Den store aftale i Rio er næppe mulig. Men Kina, EU og Japan har fælles klimainteresser, og dér skal de nye løsninger findes


 Verdens energiressourcer er som bekendt meget ujævnt fordelt mellem de forskellige lande. Nogle lande har, hvad de har behov for mange år frem i tiden. Andre er allerede nu i betydelig mangel på energiressourcer. I disse år ændrer forsyningssituationen sig for flere af de store aktører. Det vil utvivlsomt komme til at præge de forskellige aktørers holdninger op til Rio+20 i juni.
Hvis vi ser på hovedaktørernes forsyning med fossile energikilder (kul, olie og gas) tegner der sig følgende billede: Rusland er velforsynet – både til eget forbrug og til eksport – med alle tre fossile brændsler. Ruslands interesse i en klimaaftale er derfor ganske beskeden. Interessen samler sig mere om høje energipriser.
USA har nogle af verdens største kulreserver og er også ganske velforsynet med olie, hvortil kommer, at der i nabolandene – både mod nord og syd – findes betydelige olieforekomster. Det svage punkt har indtil for nylig været gas, hvor USA var tvunget til betydelig import. I løbet af de senere år har dette billede ændret sig markant. USA er nu selvforsynende med gas mange år frem takket være de nye teknologier, der gør det muligt at udvinde gas fra skiffer – den såkaldte shale gas. Dermed er USA’s behov for at udvikle vedvarende energi eller a-kraft ganske kraftigt reduceret. Hvordan det vil påvirke USA’s holdning i Rio, kan vi kun gisne om, men givet er det, at USA’s interesse i at medvirke til at drive udviklingen i retning af nye vedvarende energikilder næppe er vokset siden de famøse begivenheder under COP 15.
Kinas interesser
Kina er i en anden situation. Skønt velforsynet med kul (omend af en relativ dårlig kvalitet) er Kina kun svagt udrustet med olie og gas. Kina er derfor i dag nettoimportør af alle tre fossile brændsler. Med den hastige økonomiske vækst i Kina vil behovet for import af energi være stærkt stigende i de kommende år. På den udenrigspolitiske scene ser vi allerede, at dette tydeligt afspejler sig – f.eks. arbejder Kina målrettet på at få adgang til ressourcer i Afrika, herunder energi, og Kina satser på at udbygge gode relationer til Iran. Det er desuden klart, at Kina i de kommende år må satse betydeligt på a-kraft og på udvikling af vedvarende energi. Kina er allerede verdens største vindmøllemarked, og i den nye 5-årsplan er der ambitiøse mål for udvikling af andre vedvarende energikilder.
EU må i stigende grad importere sine brændsler. Egenproduktionen af kul, olie og gas er for nedadgående og en større og større andel skal importeres. A-kraft synes heller ikke at blive svaret i EU. Efter Fukushima-ulykken har en række EU-lande med Tyskland i spidsen besluttet at neddrosle eller helt afvikle a-kraft. Frankrig har hidtil stået som Europas mest markante a-kraft-land med 75 pct. af elforsyningen baseret på a-kraft. Med valget af Hollande forleden ser dette også ud til at ændre sig. Et af hans valgløfter har været over en relativt kort årrække at reducere a-kraftens andel til 50 pct. Med et EU der i mindre og mindre grad er selvforsynende med fossile brændsler, og som samtidig er i gang med at reducere a-kraftens betydning, er der stærke argumenter for, at EU sætter fokus på den vedvarende energi.
Det største problem
Japan minder om EU – blot endnu mere problematisk. Japan har næsten ingen fossile brændstoffer selv. Indtil Fukushima-ulykken var det planen, at a-kraft skulle dække godt 50 procent af det japanske elforbrug. Nu er alle 54 reaktorer lukket ned. Japan er et land, hvor behovet for at udvikle nye vedvarende energiformer er akut. Alt dette bringer os tilbage til Rio-topmødet. Hvor sandsynligt er det, at disse fem stormagter kan blive enige om fælles klimapolitikker? Ikke særligt. For de grundlæggende interesser er meget forskellige. Men klimaproblemet eksisterer og vokser dag for dag. Og for nogle lande bliver behovet for alternativ energiforsyning mere og mere presserende. Derfor må vi tænke i nye baner. Kina, EU og Japan har fundamentale fælles interesser på klimaområdet. Den store aftale er næppe mulig, men vi må så afsøge nye løsningsmuligheder på områder, hvor der er grundlæggende interessefællesskaber.
 
Anders Eldrup er tidligere departementschef og direktør i DONG. Han er ny skribent i klummerækken om ’Den Store Omstilling’

