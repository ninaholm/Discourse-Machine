Talkrig fra et glashus



 Dansk økonomis problem er ikke det korte sigt. Det er det lange sigt. Hvis den langsigtede holdbarhed er i orden i et land, fordi man vedtager reformer, så er råderummet meget større i den aktuelle situation
Nina Smith, professor i Økonomi Aarhus Universitet
Det er ikke mange uger siden, at de stod i kø for at kalde regeringens plan om nulvækst i den kommunale økonomi for urealistisk og umulig at gennemføre i praksis. Nationalbanken, de økonomiske vismænd, OECD kvitterede for regeringens ambitioner, men tilføjede så: Det kan næppe lade sig gøre, med mindre man vil skære så dybt, at noget tilsvarende ikke er set i historien.
I går var det så finansministerens tur til at kalde S-SF’s plan om længere arbejdstid med videre for ukonkret og urealistisk. På et indkaldt pressemøde gennemgik Hjort Frederiksen ’En Fair Løsning’ og konkluderede, at oppositionens plan er ukonkret, urealistisk, og at der ikke er milliarder nok til at dække hullet i statsfinanserne.
Hjort Frederiksen burde måske i stedet sætte sig ned og repetere det gamle ordsprog om ikke at kaste med sten, når ...
Regeringen er i defensiven på alle fronter og må jo skyde med de kugler den har, og der er ikke nogen tvivl om, at der er mange huller og løse ender i planen fra S og SF. Men pointen er, at det først og fremmest er en politisk plan. Et opgør med Fogh-æraens økonomiske paradigme så at sige. Den er et tilbud om i samarbejde med arbejdsmarkedets parter at finde en løsning på Danmarks langsigtede økonomiske ubalancer mod at bevare velfærden intakt.
Det kan man vælge at tro på kan lade sig gøre eller lade være, lige som man kan vælge at tro på, at Claus Hjort Frederiksen kan etablere en nulvækst i den offentlige økonomi, eller lade være. Talkrigen raser ganske vist – og vi har kun lige set begyndelsen på den – men for første gang i mange år er der også et politisk valg. Regeringen vil på den korte bane foretage nedskæringer i den offentlige sektor og forsøge at leve op til EU’s konvergenskrav om et underskud på højst tre procent af BNP. S-SF vil på den korte bane sætte offentlige anlægsarbejder i gang, som kan gøre indhug i ledigheden, sætte skatterne op og forklare EU, at det nok skal gå alt sammen, fordi man har en plan for at løse de langsigtede økonomiske problemer for Danmark – nemlig længere arbejdstid. En sådan plan har regeringen endnu ikke noget bud på.
Dertil kommer naturligvis slagsmålet om skylden. Hvorfor er Danmark havnet i denne situation med enorm offentlig gæld.
Socialdemokraterne og SF vil sige, at hullet i de offentlige kasser er skabt af regeringens ufinansierede skattelettelser, mens regeringen siger, at det udelukkende skyldes den internationale krise.
Her er der faktisk fakta at gribe fat i, omend også de kan fortolkes på forskellige måder. Et bredt flertal i Folketinget vedtog i 2006 en velfærdsreform, som blandt andet greb ind over for efterlønnen.
Set på det lange sigt skabte den stort set balance i økonomien, men allerede året efter – kort før valget – vedtog VK sammen med Dansk Folkeparti at gennemføre skattelettelser for 10 milliarder kroner ud fra beregninger, der viste, at der var et såkaldt »råderum« i økonomien.
Fra 2010 trådte endnu en skattelettelse i kraft, som ganske vist er finansieret på meget lang sigt, men efterlader et kæmpe hul i de offentlige kasser i år og de kommende år. Uden skattelettelserne havde det offentlige underskud til næste år været 41 milliarder kroner mindre og på bare 2,2 procent af BNP i 2011– altså pænt inden for EU’s krav på maksimalt tre procent. Det er de milliarder, som finansministeren nu som torden og lynild vil have oppositionen til at finde. Ellers er de utroværdige. 
VK-regeringens eftermæle vil være, at den systematisk forsømte at sikre dansk økonomi på det lange sigt, fordi det jo gik så godt. Den historiske højkonjunktur, som har præget dansk økonomi i 10 år, er ikke blevet brugt på at spare tilstrækkeligt op og lægge til side til den dårlige tider. De offentlige budgetter har fået lov til at vokse mere end planlagt, der er udstedt skattelettelser, som der ikke var dækning for, og skattestop og nye låneformer har blæst en enorm boble op på det danske boligmarked, som i sig selv har været med til at forværre krisen.
Derfor er det svært at tage alvorligt, når Claus Hjort Frederiksen taler om den økonomisk uansvarlige opposition. Som ovenstående citat fra professor Nina Smith antyder, så er det vigtigste at løse de langsigtede økonomiske problemer, så betyder det mindre, at der er underskud i et år eller tre. Regeringen misbruger derfor bevidst EU, når den henviser til, at det er konvergenskravene, der dikterer den økonomiske sparekurs.
Det er det ikke. I EU-systemet har man både andre og langt større budgetunderskud at slås med, men endnu vigtigere er der en stor forståelse for, at det er de langsigtede ubalancer, der er vigtigst at komme til livs. 	         bew

