Pjece lapper intet



To pjecer skal sikre enlige modtagere af sociale ydelser retssikkerhed igen. Tja, måske en kende naivt fra Socialministeriets side at tro, at to gange fem siders elektronisk tilgængelig pjece skulle sætte en stopper for de sager, som Information og andre medier igennem de seneste to år har været med til at rulle op. Sager, hvor kommunernes såkaldte kontrolgrupper gentagne gange har overtrådt loven i jagten på sociale bedragere. Sager, hvor kontrolgrupperne overvåger borgere systematisk og stiller irrelevante og grænseoverskridende spørgsmål som: Færdes du og din kæreste i bybilledet? Hvis personer udefra så dig og din kæreste, hvordan ville I så blive opfattet?Fanger kontrolgrupperne en enlig i et »ægteskabslignende forhold«, er der penge at spare på kommunalbudgetterne. Et åbenlyst incitament til at bøje de i forvejen smidige regler på området, hvor det er op til kommunen at give »en selvstændig, konkret og individuel prøvelse« af, hvorvidt den enlige taler sandt eller i virkeligheden lever sammen med en anden.Førende jurister på området har peget på de ulovlige metoder. Men også Ankestyrelsen og Folketingets Ombudsmand har kritiseret og underkendt kommunernes praksis på området. Derfor er to pjecer til borgerne et usædvanligt fattigt forsøg på at belære borgerne om regler, som ikke engang de ansatte i kommunerne kan finde ud af at overholde.Da Information i tirsdags tilmed kunne beskrive, hvordan pjecerne glemte at fremstille nogle af borgernes mest grundlæggende rettigheder, kunne det næsten ikke stå mere klart:Når hverken borgere, kommunernes kontrolgrupper eller Socialministeriet har forstået reglerne på området, er det måske tid til at lave nogle nye. Et klarere regelsæt, der sikrer, at det ikke længere er op til den nærmeste kontrolmedarbejders forgodtbefindende, om danskerne får frataget deres sociale ydelser.
