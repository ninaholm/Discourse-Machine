Hvorfor er sex værre end vold?
Når det handler om vold i børns computerspil, er meningerne delte. Det er de underligt nok ikke, hvis man er statter volden med porno. Giver det mening?


Når børn er færdige med skolen og drysser over på deres fritidshjem eller klub, får de ofte adgang til computerrum med spil, som nogle af dem bliver narkotisk afhængige af. Mange handler om vold, hvad enten sceneriet er urtiden, Romerriget, Anden Verdenskrig eller en ghetto i USA. Og volden er normalt umotiveret, så spilleren belønnes for at myrde, hærge og stjæle.Mange spil er så stiliserede, at det er svært at investere følelser i dem. Det er som de gamle cowboy-og-indianer film, hvor cowboyen skød, og indianeren faldt, og så var den potte ude. Intet blod, ingen smerter, ingen følelser. Et narrativt ludospil med simple brikker.Centrum i spillene er en række ritualer om meningsløs vold. Mange voksne bryder sig ikke om dem, men resignerer over for børnenes fascination og presset fra "de andre gør det også". Man kan skændes om, hvorvidt spillene leverer en symbolsk erstatning, der forhindrer virkelig vold, eller om de letter adgangen til virkelig vold ved at gøre voldens bevægelser til rutine.Skal børn have adgang til den slags spil uden voksent opsyn? Der er forskel på børnenes autoritetspres hjemmefra og på deres evne til at skelne mellem fantasi og virkelighed. Der er også forskel på, om de er vænnet til den slags spil hjemmefra, hvor de måske har haft voksne at tale med. Det giver en stødpude til at neutralisere de værste effekter af børnenes konkurrence om at være mest seje og rå, når de kommenterer de voldelige overgreb og ophidser hinanden til at daske og nakke.Iliaden er splatterJeg har altid hyldet den filosofi, at næsten alting er i orden, når det sker sammen med de voksne. Her tæmmes de gruelige ord af den situation, de indgår i, og forskellen mellem fantasi og virkelighed bliver konkret og anskuelig. Så Grimm's eventyr og andre blodige sager har jeg læst for mine børn fra starten af. Megen klassisk litteratur, fra Iliaden til de islandske sagaer, er ved nærmere eftersyn det rene splat, hvor vold pensles ud i nærgående detaljer. Det har nok ikke fået mange til at løbe skrigende ud på gader og stræder med løftet spyd og draget sværd.Vanskeligere bliver det, når de rå computerspil og film fyldes med detaljer og nærmer sig hverdagen. Her er forskellen, at mens computerspil foregår i klart fiktive universer, fjernt fra hverdagen, går mange film tæt på hverdagen for at udnytte dens følelser. En film som Terkel i Knibe af Anders Matthesen er ubehagelig, fordi den leverer en pervers karikatur af følelser i familien, mellem venner og i forholdet mellem lærer og elev. Jeg får en krybende fornemmelse af, at filmen aktivt bidrager til afstumpethed, når jeg ser, hvordan børn griner hjerteløst af elendigheden på skærmen.Fra vold til pornoMen igen er tingene plumrede. Giver filmen blot åbent udtryk for destruktive fantasier, som alle børn har, og som nu trækkes ind i den fælles verden og det fælles sprog, så den forlegne latter har samme forløsende effekt som Freuds vittigheder? Eller overskrider den grænser for, hvad der kan siges og gøres, så det usigelige og ugørlige normaliseres?Man kan skændes om børn skal eller ikke skal udsættes for Counterstrike eller GTA i klubbernes og fritidshjemmenes fugtige kældre. Et simpelt tankeeksperiment kan sætte tingene i relief.Hvad hvis man erstatter de voldelige computerspil med pornofilm? Her vil jeg øjeblikkelig reagere: selvfølgelig skal børn ikke se porno efter skoletid. Men hvorfor egentlig ikke, og hvad er det, som gør vold måske acceptabel, men sex helt uacceptabel? Man kan sige, at pornofilm normalt bruger rigtige skuespillere - eller hvad man nu skal kalde dem - mens computerspil er tegnede. Det er dog ikke den vigtige forskel. Det vil heller ikke være acceptabelt at vise tegnet porno.For tidligt eller forkertKommer sex tættere på end vold? Det er svært at argumentere for. Vold, blod og død er meget nær den intime krop, og meningsløs vold er lige så modbydelig som den måske knap så uforståelige voldtægt.Er computervolden mere stiliseret end pornoen og derfor dårligere egnet til at vække følelser? Næppe heller - mange pornofilm er stærkt rituelle og handler om, at mælkemanden dukker op, mens mor er alene hjemme, og så går knalderiet i gang, med eller uden dikkedarer, med eller uden den fugtige finale.Er forskellen den, at mens porno et forræderi mod den sex, som de fleste børn skal i gang med før eller siden, så er vold under alle omstændigheder er et randfænomen, det højst skal udleves som fantasier for at tage dampen af de ydmygelser, livet i knæhøjde er fyldt med? Kan hænde. Imod det taler, at sex endnu ikke er den del af børnenes hverdag. Men for det taler, at den er en del af forældrenes hverdag.Så måske er det her, hunden ligger begravet. Vold skal holdes ude af hverdagen. Derfor kan den dyrkes i sublimerede eller stiliserede former. Skaden er ikke så stor, fordi computervold og filmvold ikke perverterer noget, som børn senere skal lære i mere civiliserede former. Sex er derimod en del af hverdagen. Derfor må den holdes fri for de rå klicheer, pornofilm er fyldt med.Det forklarer måske, at mens der er diskussion om computervold er acceptabel, er porno ikke genstand for den slags raffinementer.Tiden som opdragerForældre kan smække bronzedørene i og afvise alle former for vold og sex til børn. Det er forfriskende simpelt, men løser ikke problemet. Det er, desværre eller heldigvis, ikke kun forældre, men også tiden, som opdrager børn. Man kan også erkende sin afmagt, opgive at gribe ind og lade tingene gå deres skæve gang. Imellem disse ekstremer er der mere jordnære overvejelser om, hvor meget ens barn kan magte, og hvor meget man selv magter at påtage sig. Selv om det kildrer i fingrene efter at gribe kontrolstangen, ved man også, at forbud er den bedste reklame, en sag kan få.En klog skoleinspektør sagde engang, at hun udmærket vidste, hun ikke kunne styre børnenes gadesprog, men at hun kunne lære dem at skelne mellem gadesprog og skolesprog, så de selv kunne styre deres tunge. Det samme gælder nok den vold og sex, børn udsættes for. Når de ikke kan vokse op i rensede miljøer, er det bedst at tage tyren ved hornene og acceptere, at Adam og Eva er fordrevet fra Paradis, og lære dem at skelne mellem skidt og kanel, samt at vold under næsten alle omstændigheder er noget skidt. Så kan de lære det - og måske spille i fred.
