Ikke alle børn lader sig ensrette
Inklusion handler om at føle sig som en del af fællesskabet. Men hvad stiller vi op med et barn som Oliver, der på grund af sit handicap føler sig mest tryg, når han er alene?


 Når Oliver kommer ind ad døren til klassen kl. 07.50, går han målrettet og tavs mod sin plads. Han er anspændt i kroppen og kigger ned i gulvet. Han tjekker hver dag, om alt er, som det var i går. Hvis noget er ændret, så skal han forholde sig til det. Han er detaljeorienteret og ser, hører og lugter alt.
Hvis rengøringsdamen har flyttet hans computermus, hvis nogen griner, eller hvis jeg har en ny parfume på, bliver han usikker, mistænksom og stresset. Han tænker: Kan jeg regne med rengøringsdamen, eller er hun en tyv? Griner de af mig? Er det Yvonne, hun dufter ikke, som hun plejer?
Oliver går i en klasse for børn med autisme på en folkeskole, og jeg er hans lærer.
Folkeskolens mål for Oliver er inklusion. Hvis han er inkluderet, så er han succesfuld. Det hører han i tv, radio og fra de voksne hjemme og i skolen. Oliver prøver at være i en almindelig 9. klasse med de indtryk, ændringer og mangel på struktur, der følger med. Men han bliver hurtigt gal, rejser sig, og går tilbage til sin arbejdsplads i klassen for børn med autisme. Inklusion er skolens mål – ikke Olivers.
»Hvorfor skal jeg i inklusion?« spørger Oliver. »Det giver ingen mening for mig. Jeg lærer bedst alene. Hvorfor forstår du ikke det?«
Jo, jeg forstår ham.
Og nu har undervisningsminister Ellen Trane Nørby (V) indkaldt til et inklusionseftersyn. Jeg håber, at hun ikke kun undersøger, om inklusion, som vi forstår det i dag, lykkes eller ej. Jeg håber, hun også tager op til overvejelse, hvad inklusion er og bør være, og for hvis skyld vi inkluderer.
Er inklusion, at alle børn retter ind og bliver ensartede, eller er inklusion, at der er plads til forskellighed?
Samfundets forventninger
Inklusion handler om at føle sig som en del af fællesskabet. Den følelse er svær, når Oliver har et handicap, hvor han føler sig mest tryg, når han er alene. Alle os der ikke har autisme, vi føler og tænker sammen, uden at vi er opmærksomme på det. Når jeg spiser min mad i personalerummet, så er jeg tryg. Jeg glæder mig over, at vi er forskellige. Jeg finder det interessant, når Lone skifter tøjstil hver anden dag, Jørgen er ironisk, og Anne stresser rundt, fordi hun lige skal nå en masse, før hun holder fri. Jeg kan se verden fra både Lone, Jørgen og Annes perspektiv. Jeg kan spejle mig i Lone, grine med Jørgen og tilbyde Anne min hjælp. Jeg tænker ikke over det, jeg gør det bare.
Børn med autisme har ikke det fundament, de skaber ikke relationen automatisk. De skal lære konkret, hvordan de er sammen med andre mennesker. De kan kopiere andre og huske, hvordan de skal agere i andres selskab. I klassen for børn med autisme træner eleverne social adfærd gennem rollespil og sociale historier, som de kan bruge, når de er sammen med andre. Det kræver enorme mængder energi for børnene at lære det udenad og huske det i rette sammenhæng.
Autismepædagogik hjælper børn som Oliver. Sammen med mine dygtige kolleger kan jeg skabe en inklusion for Oliver, så andre bliver glade. Oliver deltager sammen med de andre elever, men på deres præmisser. Hurra – Oliver er inkluderet. Vi fortæller Oliver, at hvis du er som alle andre, så er du ’rigtig’. Når du er inkluderet, lever du op til samfundets forventninger om, hvordan børn skal gå i skole.
Brug kræfterne rigtigt
Vi har i dag en forståelse af inklusion, som betyder, at vi ikke anerkender børn som Oliver som de særlige børn, de er. I stedet bruger vi lærere vores kræfter på at ændre disse børn, så de kan blive ligesom andre.
Jeg mener, at alle børn har ret til at være forskellige. Det er menneskers forskellighed, der betyder, at livet er spændende. Okay, det er også tit besværligt, men hellere spændende og besværligt end kedeligt og let. Et samfund skal bygge på forskelligheden og ikke på ensretningen – også i skolen.
Hvis inklusion skal lykkes, så skal vi tage udgangspunkt i Oliver. Hvad kan han, og hvad vil han? Alle mennesker har kompetencer og potentialer.
Så kære Ellen Trane Nørby, lad os finde potentialerne og udvikle dem til kompetencer, som både giver mening for Oliver og for samfundet. På den måde anerkender vi Oliver som det menneske, han er, og skaber ægte inklusion.
Yvonne Olsen er lærer og autismevejleder

