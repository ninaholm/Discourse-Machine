Vi bilder os ind, at vi har ligestilling



 Jeg har en vane med at have TV 2 Nyhederne kørende, mens jeg stryger. På den svenske valgdag var det ved at koste mig en skjorte. For på TV 2 News analyserede Holger K. Nielsen og Uffe Ellemann valget, og pludselig spørger en af studieværterne: »Uffe, hvad ved vi så om Feministisk Initiativ?« Uffe tøhø’ede og sagde: »Jeg ved, at de ikke har megen humor. Jeg fortalte engang en repræsentant fra Feministisk Initiativ, at jeg skam godt kunne lide kvindebevægelser – specielt dem, kvinder laver med numsen, når de går. Og det synes hun ikke var sjovt – tøhø!«
Holger K. Nielsen og studieværterne – én af hvert køn – tøhø’ede med, og så gik de videre til næste emne. Jeg sved næsten en skjorte af, for hvad fanden skete der lige der? To tidligere partiformænd og udenrigsministre – en blå og en rød – sidder og tøhø’er af et parti, der næsten har 10 års fødselsdag, som sidder i 13 byråd, og som har ført en opsigtsvækkende valgkamp.
Uffe Ellemann og company syntes tydeligvis ikke, det var relevant at analysere, hvorfor Sverige, der opfattes som et at de mest ligestillede lande i verden, har et parti som Feministisk Initiativ. Grundene er formentlig blandt andet, at folkene bag Feministisk Initiativ ikke bliver hørt af de eksisterende partier, og at mændene i Sverige – næsten ligesom i Danmark – tjener 14 procent mere end kvinderne. Og at blot 25 procent af de nye fædre tager barselsorlov.
Den danske tone
Men Uffe Ellemann valgte den platte vej, og slap af sted med det fordi det var på dansk tv. For midt i strygeriet fik jeg også den tanke, at Uffe Ellemanns kommentarer aldrig var gået i Sverige. Der var de havnet på nærmeste avisforside.
Men jeg oplever, at tonen i Danmark er blevet mere rå – at køn er noget kvinder har, og som det er o.k. at kommentere, latterliggøre og håne. Og hvis man ikke griner med, så er det fordi, man ikke har humor.
Uffe Ellemann udstiller danskernes ligegyldighed over for ligestilling. Historien får lov til at gentage sig, mens vi bilder hinanden ind, at vi har ligestilling. En Uffe på tv er som de hadefulde kommentarer, der fulgte skuespillerinden Emma Watson efter hendes FN-tale om kønsdiskrimination. Men som Amanda Taub, der er menneskerettighedsdebattør, siger, så er ethvert angreb på Emma Watson et angreb på os alle. Og vi bør alle tage det alvorligt.
Jeg tager Uffe Ellemanns platheder meget personligt. Jeg tager hans publikums grinen meget alvorligt. Og bestemt ikke fordi det næsten kostede mig en skjorte.

