Sundheden puffes i den forkerte retning
Kommuner satser i højere grad på at hjælpe deres borgere til at tage gode og sunde valg igennem ’nudging’-kampagner, der puffer os i retning af det sunde, uden vi opdager det. Resultatet er et menneske- og sundhedssyn, hvor den enkelte og ikke samfundet har ansvaret for folkesundheden


Høje Tåstrup Kommunes Sundheds- og Omsorgscenter lavede i foråret et tiltag i samarbejde med ernæringseksperter og den lokale Netto, hvor grønne fodspor på gulvet i supermarkedet skulle lede kunder hen til hylden med frugt og grønt. Målet var at &raquo;hæve folkesundheden&laquo;, som der står på kommunens hjemmeside, hvor borgmester Michael Ziegler (K) også udtaler, at tiltaget giver &raquo; (...) de handlende et lille ekstra puf i den retning, de fleste i forvejen gerne vil gå i med deres indkøbskurv.&laquo;Interventionen i Høje Tåstrup Kommune er et eksempel på det, der kaldes nudging eller på dansk: &rsquo;venlige puf i den rigtige retning&rsquo;. Nudging er en teknik, der skal få mennesker til at ændre adfærd i en bestemt retning, helt uden at de lægger mærke til det.Andre eksempler er, at de på Horsens Sygehus har sat skilte op ved trapperne i stedet for ved elevatoren, så patienter og ansatte oftere vælger trappen. Flere steder er kantiner blevet ændret, så det sunde står forrest, og der er indført mindre tallerkner for at få folk til at spise mindre og sundere.Langt fra uskyldigtSelv om disse nudging-tiltag ofte ses som uskyldige og hjælpsomme interventioner, der gør de sunde og gode valg lettere at tage, bør man forholde sig kritisk til det menneske- og sundhedssyn, der ligger bag. Når kommuner og andre offentlige institutioner bruger adfærdsændrende teknikker, der skal puffe borgeren i den ene eller den anden retning, er det aldrig uskyldigt eller upolitisk.Fortalere for nudging siger, at vi gennem en bedre &rsquo;valgarkitektur&rsquo; skal hjælpes til at tage det valg, vi i virkeligheden gerne vil som autonome, rationelle forbrugere, men som omgivelser, fristelser og vores egen irrationalitet afholder os fra.I dette individualiserede perspektiv bliver opgaven i det forebyggende og sundhedsprofessionelle arbejde et spørgsmål om at hjælpe den enkelte forbruger til selv at løse sine problemer. Tanken om den autonome, omend irrationelle, forbruger står således centralt. Borgerne skal hjælpes, eller rettere manipuleres, til at være bedre forbrugere, så individuelle adfærdsændringer kan gennemføres.Sociale forandringer, ja takMan må dog sætte spørgsmålstegn ved, om større sociale forandringer såsom generelt bedre folkesundhed kan opnås ved kun at fokusere på individuelle adfærdsændringer. Det er tvivlsomt, om nudging-tiltag vil kunne facilitere den radikale omkalfatring af vores levevis, der skal til, hvis vi vitterligt ønsker et sundere samfund. Nudging-tiltag har det problem, at de alle tager udgangspunkt i de præferencer og værdier, som folk allerede har. Der gøres ikke noget for at ændre selve værdierne eller de sociale og kulturelle forhold, der gør os usunde i første omgang.Nudging-tiltag i Netto kan måske føre til forandring i den enkelte indkøbssituation. Der stilles dog hverken krav om forandring af vore fødevaresystem eller butikkernes udbud, der kunne begrænse den store mængde af varer, der giver stor fortjeneste, men lille sundhedsgavn. For i nudging-tilgangen er forbrugeren stadig enerådende, og nudging må hverken begrænse valgmuligheder eller gøre det dyrere at træffe bestemte valg.Individualiseret sundhedPolitik handler om at skabe rammerne for det gode samfund og det gode liv. Det synes at være skubbet i baggrunden til fordel for et fokus på den enkeltes overholdelse af regler om sunde vaner.Nudging-tankegangen og det individualiserede blik på sundhed er med tiden blevet integreret i den politiske organisering af det offentlige sundhedsarbejde. Med kommunalreformen fra 2007 fik kommunerne ansvaret for at skabe sunde rammer og etablere forebyggende og sundhedsfremmende tilbud til borgerne. Det indebærer bl.a., at kommunerne skal støtte den enkelte borger til selv at tage ansvar for eget liv, livsstil og sundhedsadfærd.I det kommunale regi opfattes nudging i høj grad som upolitisk &ndash; man hjælper jo bare folk blødt og nænsomt i den rigtige retning, er argumentet. Men at manipulere med folks valg er aldrig upolitisk.I nudging er det eksperter og &rsquo;valgarkitekter&rsquo;, der definerer, hvad folk i virkeligheden gerne ville vælge. Der skabes hurtigt en elite, der har til opgave at styre den brede masse af irrationelle borgere til bedre valg på den mest effektive måde. Derved bliver midlet, effektive adfærds- forandringer, ofte målet i sig selv, og den politiske diskussion om, hvor samfundet skal hen, forstummer. Afdemokratisering og fordummelse af borgeren er altså mulige resultater af nudging som politisk strategi.Vores sundhed handler om langt mere end individuelle valg og præferencer. Sundhed er socialt i den forstand, at vores adfærd i lang udstrækning er påvirket af de sociale strukturer og relationer, vi bevæger os i til daglig. Det handler i høj grad om den måde, vi har indrettet vores arbejdsliv, vores familieliv, vores transportsystem, vores fødevaresystem osv. på. Derfor må løsningerne også tage udgangspunkt i disse sociale forhold og den kompleksitet, der ligger bag det enkelte menneskes adfærd og valg.De fleste folk, der har f.eks. sundhedsproblemer, vil gerne hjælpes, men der er alternativer til den individualiserende manipulation med folks valg fra oven som nudging-teorien taler for. Man kunne for eksempel begynde med at tænke i myndiggørelse af borgeren og derfra arbejde sig frem til mulige strategier i sundhedsarbejdet, der inddrager borgerne på et oplyst grundlag.Naja Buono Stamer er ph.d.-studerende på Københavns Universitet og Anna Wilroth er konsulent i Egedal Kommune. De er begge medlemmer af Selskabet for Kritisk Samfundsforskning, et netværk af unge akademikere, der ønsker at bruge samfundsforskningen til at sætte spørgsmålstegn ved det aktuelle samfund og dets udvikling. Selskabet skriver for Information hver fredag
