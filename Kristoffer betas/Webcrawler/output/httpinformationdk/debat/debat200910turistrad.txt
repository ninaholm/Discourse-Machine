Turist i en radioaktiv spøgelsesby
Tjernobylulykken efterlod byen Pripyat øde og forladt. Dagens kronikør har været på en absurd turisttur i spøgelsesbyen, hvor natur er flyttet ind, og mennesker er flyttet ud


 30 km-zonen omkring Tjernobylværket dukker op ud af ingenting. Pludselig er der bare en stor kontrolpost med danger-skilte, atomlogoer, store bomme og bevæbnede vagter i militærtøj. De kontrollerer, at alle papirer og pas er i orden, samt at ingen har åbne sko, shorts eller tanktops på. Ellers er der ingen adgang til ’Zonen’.
Pripyat var en ung og moderne sovjetisk by med 50.000 indbyggere. De fleste arbejde på værket eller i nødvendige bierhverv. Byen boblede frem til 1986 af optimisme med gode skoler, forlystelsespark, et flot hotel og en fin central plads.
Et par kilometer før reaktor fire gør vi stop ved en bro over en kanal, der indeholder kølevandet fra de fire reaktorer. Maxim har lovet, at han vil vise os fersvandsfisk på størrelse med hajer. Den virker lige tyk nok, smiler vi mistænksomt til hinanden. Oppe på broen smider Maxim et franskbrød ned i vandet. Der sker ingenting. Intet. Så pludselig dukker en stor sort skygge op fra dybet. Med et smæld spiser den et halvt brød og forsvinder igen i dybet. Andre kommer til og spiser resten. De er omkring to meter lange, og det sidste man ønsker sig, er at falde ned i kølevandet til dem. 
Tjernobyl atomkraftværket hedder også Vladimit Ilitch Lenin værket og havde ved ulykken den 26. april 1986 fire reaktorer i gang. Yderligere to var under opførelse, men nåede aldrig at blive aktiveret. 
De første kilometer inde i 30 kilometerzonen virker tilforladelige. Tilgroede landeveje med vild vegetation og masser af blomster, træsorter og økologisk kaos eller frihed. Alt efter temperament. Men så pludselig siger guiden, at der i vejsiden ligger en landsby, som vegetationen allerede har opslugt. Og ganske rigtigt ses der små huse, der er overmandet af utrimmede træer og anden vegetation. 
»Jungle has beaten village,« som Maxim udtrykker det.
På vej ud af Kiev viser geigertælleren 13, som er helt normalt. København ligger f.eks. mellem 10 og 15.
Er du radioaktiv?
Forlystelsesparken i Pripyat er det mest ekstreme og fotogene på turen. Det gamle pariserhjul er tilgroet af buske og næsten rustet op. På banen for radiobiler er græs og buske groet op mellem pladerne på gulvet, og de karakteristiske radiobiler er smukt patinerede og ligner noget, der lige skal pudses lidt for at kunne køre igen. 
»Don’t walk on the moss,« råber Maxim pludselig. 
»Radiation there is ten times higher,« uddyber han. Det kunne han godt have sagt lidt tidligere. 
Vel hjemme i Kiev henter min kollega Sveta mig. 
»Are you radioactive?« spørger hun og giver mig et behersket knus. Jeg ved det ikke, men er underligt rolig. Når de sender busser af sted hver uge, kan det ikke være helt galt. Kan det? Vi går videre og taler sammen. Sveta fortæller, at hun ikke har lyst til at tage til Tjernobyl. Det er for tæt på, siger hun. Hendes ar er endnu for store. Den ulykke er hele Ukraines sår, siger hun. Om 15 eller 20 år vil hun måske derop. Men ikke nu. 
Gulvet i gymnastiksalen i Pripyat Skole ligner et parketgulv, der har været udsat for en række vandskader og fået lov til at tørre igen. Det er bulet, hullet og overalt er der store riller mellem brædderne. I hver ende sidder der en basketballkurv, og på gulvet ligger to punkterede bolde. Som om nogen lige er gået.
På vej tilbage stoppes vi igen ved 30 km-kontrollen. Alle skal ud af bussen og ind i et kontrolrum. Her skal alle stige ind i en maskine og placere såvel hænder som fødder på nogle sensorer og stå helt stille, til maskinen lyser enten rød eller grøn. Alle får grønt!
Kun i Rusland
En repræsentant fra den franske atomkraftlobby udtalte engang på tv, at ulykker som den i Tjernobyl kun kan ske på værker med sovjetiske reaktortyper. Det må man håbe, han har ret i. Men efter en dag i Tjernobyl vil tvivlen nage til evige tid.
50 kilometer før Tjernobyl begynder det allerede at tynde ud i det nordukrainske landskab. En enkelt lade her. En græssende ko der. Ellers intet. Kun marker, træer og øde. Det er som om, vi kører mod ingenting. Intetheden. Der er ingen tegn på noget.
»Next stop swimmingpool,« siger Maxim og får bussen stoppet. Vi går ind i Pripyats store sportscenter, hvor basketballbanen, omklædningsrummene og svømmehallen er som efter en neutronbombe og lidt hærværk. Ingen tegn på mennesker længe. Bygningerne er øde og forladte, og klinkerne brydes kun af en væltet stol, en Pravda fra 1986 og en masse støv. Selve svømmehallen er virkelig æstetisk i sit forfald. En fantastisk filmkulisse eller Øbrobadet på LSD. Man aner ikke, hvad man skal mene. Så underligt fascinerende er det hele. 
I dag arbejder der 3.500 mand i Tjernobyl. De fleste med at holde værket i orden og en mindre del med at servicere arbejderne. Man arbejder enten efter 3/4-systemet, hvor man er tre dage i Tjernobyl og fire dage ude. Eller efter 15/15-systemet, hvor man er 15 dage i zonen og 15 dage udenfor.
»Stay in groups,« siger Maxim, da vores tur mod Tjernobyl endnu kun er en halv time gammel. Han fortæller, at Tjernobyl udover vilde heste, hunde katte også byder på ulve. 14 dage forinden er en besøgende blev bidt af tre ulve og er nu i behandling for rabies. Helt som ventet tegner det til at blive en dag, man ikke glemmer foreløbig.
Ikke sjovt
Den forladte skole i Pripyat er måske det mest skræmmende, fordi man her fornemmer, hvor mange børn der blev revet ud af deres hverdag, fik tre timer til at pakke til et par dage, men siden aldrig kommer til at bo i deres fødeby igen. På legepladsen uden for skolen står der stadig i et vildnis af vegetation. Inden for er tavlerne faldet ned, bordene væltet og kantinemaskinerne smadret. I biblioteket er alle bøger lagt i en stor bunke, der minder om klargørelse til en bogafbrænding i de tidlige naziår. Dér ligger en dukke. Gammel og støvet, men ellers intakt. 
Vi kører fra Kiev klokken ni om morgenen. Der skal 16 mennesker med fra henholdsvis USA, Irland, Australien, Finland, Sverige og Danmark. Stemningen er okay uden på nogen måde at være munter. En gruppe danskere med ens T-shirts påtrykt ’Kanotur 2009’ samt et atomlogo og Tjernobyl på kyrillisk vækker ikke begejstring blandt de øvrige i bussen. Arrene er for store til sjove T-shirts, synes flertallet at mene. At danskerne som de eneste har ildelugtende McDonald’s-poser med, som går på omgang i den lille bus, imponerer heller ikke nogen. 
På vejen tilbage fra Pripyat kommer vi igen til Tjernobyl by. Her skal vi spise sen frokost tilberedt af ranke lokale kvinder. Det viser sig at være et ukrainsk madorgie, der står i stor kontrast til dagens tidligere påbud om, at vi ikke må spise noget som helst i zonen. Forretten er forskelligt kål med salami til. Dernæst kartoffelsuppe med dild. Hovedretten er ris med svinekødsruller med to fyldte peberfrugter ved siden. Til dessert er der vandmelon og te. Alle retter kommer så hastigt, at man fornemmer en stor lyst til at få os ud af zonen nu. Godt halvvejs gennem menuen rejser Maxim og chaufføren sig og siger, at de venter på os ved bussen. Alle spiser hurtigt og glæder sig uudtalt kollektivt over, at der som påbudt blev vasket grundigt hænder inden frokosten. 
Stig ikke ud
Ukraine er i dag på randen af statsbankerot. Forsvarsbudgettet er skåret ned til en sjettedel af sidste års, og årets sidste jagerflybrændstof blev brugt på ved August-paraden. Flyene er parkeret til januar. Økonomien har store konsekvenser for det store stål- og betonsarkofag, der omgiver Tjernobyls fjerde reaktor. Arbejdet med en ny skulle være gået i gang, men beslutningen om hvem, der skal betale, og hvordan den skal konstrueres, trækker beslutningen i langdrag og øger risikoen for nye udslip.
På turen rundt i zonen er geigertælleren aldrig over 35. Men så går den pludselig amok og viser 1.615. Maxim fortæller, at vi nu passerer det sted, hvor den første radioaktive sky blæste, før den nåede Pripyat. 
»But don’t worry. Car takes 50 percent – outside more than 3.000!«
En googlesøgning på ’Chernobyl tour’ giver flere oplysninger om priser og tidspunkter. En billedsøgning på ’Pripyat’ er en skræmmende æstetisk oplevelse. 
kronik@information.dk
Joachim Nielsen er filminstruktør

