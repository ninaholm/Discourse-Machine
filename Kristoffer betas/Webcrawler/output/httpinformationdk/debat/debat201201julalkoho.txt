Jul og alkohol bag tragedierne



 Nu da julen og nytåret er overstået, burde Sundhedsstyrelsen melde klart ud, at det er alkohol og ikke tobak der medfører i hundredtusindvis af forfærdelige børne- og familietragedier. Helt op til 20.000 alkoholrelaterede dødsfald om året, utallige kroniske sygdomme, vold, voldtægt, angst, depression, hospitalsindlæggelser, utroskab, sexchikane, skilsmisser, trafikuheld, arbejdsskader, produktionstab.
Måske kunne dette stoppe nogle politikeres og ’tørstige’ danskeres hykleri og dobbeltmoral om tobak kontra alkohol.
Alkohol dræber, det gør et Alkoholstop ikke. Og det er udtryk for akademisk sundhedshykleri af værste skuffe, når Camilla Hersom (CH), nyvalgt folketingsmedlem for Radikale Venstre, foreslår, at tobak skal være skjult i forretningerne, så unge ikke fristes til at begynde at ryge.
Tidligere har Radikale Venstre foreslået, at rationere cola til de unge til en halv liter om ugen.
Men selvfølgelig har de ikke stillet samme forslag for øl. Jeg har svært ved at slippe den tanke, om CH er blevet forført af alkoholindustriens lobbyister? Om de 3 regeringspartier RV, S og SF modtager beløb fra alkoholfabrikanterne? De har i hvert fald overset alkoholens svøbe.
Absurd hykleri
Det ville være langt bedre, hvis CH, de radikale og de andre regeringspartier vågnede op, tog ansvar og gjorde noget effektivt for de titusindvis af børn i alkoholramte familier, der hver dag er udsat for omsorgssvigt i alle landets kommuner.
Gjorde noget effektivt ved de unges massive drukkultur der betyder, at mange står uden uddannelse, får en elendig økonomi, angst, depression, vold og sygdomme.
Det er absurd og hyklerisk, at der er forbud mod at reklamere for tobak og ikke for alkohol, der er tre gange så skadeligt som tobak og koster samfundet fem gange så meget? Alkoholindustriens lobbyisme?
Der er ekstremt mange flere, der belastes af ’passiv druk’ end af ’passiv rygning’.
 
Mogens Moos, alkoholrådgiver, Vemb

