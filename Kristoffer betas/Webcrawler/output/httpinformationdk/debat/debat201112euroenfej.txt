Euroen er en fejlkonstruktion
Videreførelse af euroen i dens nuværende udformning vil fortsætte gældskrise, sænke velstanden og undergrave demokratiet


 Måske har julen hjulpet europæerne til for en stund at fortrænge det euromorads, de er endt i. Men hverdagen melder sig snart igen, og næste skridt i forsøget på at redde økonomien er den såkaldte eurotraktat, som eurozonen vil nu gennemføre. Traktaten vil betyde snævre grænser for landes budgetunderskud og automatiske sanktioner, hvis de overtrædes, bl.a. via EU-Domstolen, og der skal etableres overnational kontrol med de enkelte landes finanslove. Hermed har eurozonen taget skridt mod en finansunion og en EU-stat — for at redde euroen.
Men euroen i den nuværende udformning er en fejlkonstruktion, og den finansielle union løser ikke grundlæggende problemer heri.
Den nye traktat i eurozonen løser ikke gældskrisen, tværtimod. Det grundlæggende problem i ØMU’en er, at der er stor forskel i konkurrencekraft i de omfattede økonomier. Mens Sydeuropa gennemgående har lav konkurrenceevne og eksport og betalingsbalanceunderskud, har Nord- og Centraleuropa, navnlig Tyskland, højere konkurrenceevne og eksport — og betalingsbalanceoverskud. Før euroen udlignedes dette i høj grad over valutamarkederne.
Men efter euroen er denne udligningsmekanisme sat ud af kraft og tilmed har den stærke euro har forringet Sydeuropas konkurrenceevne yderligere. Euroen har kostet Sydeuropa dyrt. Modsat for Tyskland: Hvis der ikke var en euro, ville D-marken formentlig været steget mellem 20 og 30 pct. i forhold til de sydeuropæiske valutaer og have haft en kurs på linje med schweizerfranc, hvilket naturligvis ville have bremset tysk eksport og overskud. Tyskland har med andre ord tjent styrtende på euroen og langt mere end de midler, som landet har investeret i EU’s hjælpefond.
Fordele og ulemper ved euroen er altså helt skævt fordelt, og den afgørende fejl er, at den tidligere udligningsmekanisme mellem underskuds — og overskudslande ikke blev erstattet af noget andet efter indførelsen af euroen. Også i USA har man en valutaunion med forskelle i udvikling og konkurrencekraft i de forskellige stater. Men her udlignes dette mellem enkeltstaterne over det føderale budget. Dette sker imidlertid ikke i eurozonen, og der tages heller ikke skridt hertil i den nye traktat om finansunion. Hermed vil en finansunion i eurozonen ikke løse gældskrisen. Tværtimod vil den institutionalisere en stram, monetaristisk finanspolitik i gældslandene, hvorved EU — landene får endnu sværere ved at investere i konkurrencekraft, vækst — og jobskabelse samt ved at modvirke lavkonjunkturer.
Tilfredsstilles ikke
Det vil heller ikke lykkes den nye eurotraktat og finansunion at bremse stormen fra ’finansmarkederne’ og stille dem tilfreds. Finanskrisen i 2008 gav ellers en lektion i, hvor undergravende en ukontrolleret finanssektor for er økonomierne og den økonomiske politik. Finanskrisen skyldtes ikke mindst en neoliberalistisk økonomisk politiks stadige liberalisering af finanssektoren, der førte til voldsom bankcentralisering og opkomsten af store kapitalfonde, hvis løsslupne spekulation røg ud af kontrol. Selv om man siden i både USA og EU har øget tilsynet med og kapitalkravene til de finansielle institutioner, er der langtfra taget effektive skridt til at bringe finanssektoren under kontrol. Tværtimod spekulerer store banker og fonde i kortsigtet profit mod staternes forsøg på at bringe den økonomiske krise under kontrol. Dette problem vil heller ikke blive løst med den nye eurotraktat, som ikke vil bringe ’finanskapitalen’ under den nødvendige kontrol, men tværtimod fortsat lægger op til at imødekomme bankernes og fondenes afpresningspolitik.
Samtidig vil den nye europagt heller ikke kunne stabilisere økonomien og de sydeuropæiske samfund. Ulighederne og bankspekulationen får lov til at fortsætte, og besparelserne bare undergraver væksten. Resultatet bliver en fremadskridende og vedvarende forringelse af befolkningernes velfærd og levestandard. Men disse drastiske nedskæringer skal pågå i 10 til 15 år, før Sydeuropa er definitivt ude af den økonomiske krise, men vil hævet over enhver tvivl til gengæld medføre voldsomme social problemer.
Langsigtet krise venter
Og det er svært at se, at denne politik kan gennemføres politisk. Og med den nye euozonetraktat vil yderligere magt blive samlet hos ’Frankfurtergruppen’ på bekostning af befolkningernes indflydelse. Der er derfor stor risiko for, at den ny europagt ikke bare indebærer fortsat økonomisk, men også tiltagende politisk og demokratisk krise.
Tilmed synes de valgte løsninger at være dikteret af ensidige tyske økonomiske interesser og af en ensidig neoliberalistisk økonomisk tilgang. Det kan ikke undgå at skabe national og politisk opposition mod EU.
Men hvad er alternativet? EU og eurozonen har her to mulige udveje: Enten at omfordele fra overskuds- til underskudslande og supplere gældsnedbringelsen med en vækst-, produktivitets og jobskabelsespolitik, samtidig med at man bringer finansspekulanterne under kontrol og gennemfører demokratiske løsninger. Fortsætter man derimod bare den nuværende ensidige besparelsespolitik, vil EU styre mod recession i de kommende år og mod langsigtet lavvækst og høj arbejdsløshed. Tilsat forstærket social og politisk krise vil euroen og måske hele EU-projektet kuldsejle.
Henrik Herløv Lund er økonom og cand.scient.adm.

