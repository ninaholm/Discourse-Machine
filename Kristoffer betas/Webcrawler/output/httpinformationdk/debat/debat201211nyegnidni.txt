Nye gnidningsløse knald
Foragten for kvinder møder man både i toget og på det store lærred, hvor vi ser det gnidningsløse knald. For selv en moderne Bond har jo ret til de kvinder, han redder


Da jeg for et par uge siden landede i Danmark, tog jeg toget fra Kastrup til Hovedbanegården i en overfyldt cykelkupé. Ved næste stop landede tre acneknøse klods op af mig. Den ene var midt i en ophedet udskældning af en klam pige, som ingen burde have noget at gøre med. Hun gik bare og suttede på alt og alle, også de andre piger, en billig luder, totalt klam. Der var nærmest stening i luften. En af de andre ungersvende forsøgte at dæmpe ham, drenge blev vel ikke fordømt, hvis de forsøgte at sutte på for mange. »Du er måske bare misundelig?«Måske er jeg bare blevet for fransk, for autoritær og bornert. Der var børn i kupeen, og de seksuelt nedladende ytringer i stadig mere højlydte vendinger blev ved og ved. Hvad de var enige om var i al fald, at hun var for meget. Så jeg rejste mig og fordømte deres obskøne højlydthed ved at kalde dem totalt klamme. Om de godt ville henlægge deres seksuelt nedladende tale til et andet rum.Jeg konstaterede en hastig rødmen i to unge ansigter og satte mig ned. De fortsatte. Selvfølgelig.Men næste runde chokerede mig endnu mere. Ingen fortrak en mine eller sendte mig et bifaldende blik. Hverken kvinden, der ammede et barn, eller manden, der var ved at diskutere løbehjul med sin seksårige søn ved siden af mig. Ej heller ikke det grånende ægtepar over for. Var det fordi de var enige med fyrene? Fordi de bare ikke havde lyst til at blande sig? Fordi dette er hverdag i Danmark? Eller fordi intet synspunkt er mere udbredt i verden, end at sådan en pige ret beset er en billig luder?Jeg er i Danmark for at promovere den franske film Elles, en film jeg har skrevet manus til. Danmark har været et fint land at promovere den i, de fleste anmeldere har slugt det såkaldte budskab om, at spørgsmålet lykkelig eller ulykkelig luder måske kan nuanceres. Hvis man er nødt til at tjene penge med sin krop, er det måske en god idé ikke at gøre det billigt. Og så kan man måske klare det. Og så er man vel lykkelig?Samtidig har et par andre film haft premiere, som handler om det samme. Den helt gratis kærlighed finder vi i Katrine Wiedemans Viceværten. Kærligheden lander midt i det hele i form af en blond havfrue. Samtlige anmeldere konstaterer, at hun er glad for sex, og jeg isner. Jeg har set, at pigen gør, hvad far vil. Fordi hun elsker fuldkomment, helbreder hun ikke kun viceværten, men også alle hans venner, med de samlejer, hun langsomt forstår noget af og måske får en smule ud af, inden hun forsvinder. Som engel.Der er dem, der fortæller mig, at Elles forskønner prostitution, blot fordi kvinderne ser ud til at have det så godt. Andre fortæller mig, at vi kvinder bare skal kæmpe. Og mænd skal straffes for forbudte tanker.De fleste sidder så stumme som folk i toget. De kloge siger, at de aldrig kunne finde på at gå ind og se Viceværten, hvor en dum blondine lader sig gennembolle i flere timer. De helt dumme stener i et andet hjørne af verden en kvinde i et mørkeland, så vi kan føle os så gode, og jeg sidder som en nyfødt engel og fatter ikke, hvad det egentlig er for en kunst, folk vil have, når kun 500 mennesker går ind og ser Wiedemans mesterværk. Jeg føler, at jeg forsøger at forstå verden for meget.På en måde vidste jeg jo godt, at jeg skulle gå ind og se James Bond for at få et svar. Det gjorde jeg så søndag aften. For jeg har læst, at vi nu har en helt moderne James, og instruktøren Sam Mendes stoler jeg totalt på.Det er der så al mulig grund til at gøre. Folk vrimler ind og slipper for at stille spørgsmål. For både det ubevidste og det bevidste tilfredsstilles.Men sevfølgelig er luderen i 2012 også en vanvittig smuk, tatoveringsmærket, dybt smilende kvinde, der trods alt vil reddes, men efter to minutter ikke helt tror på ham. James Bond er ellers lidt blevet vicevært for en gammel verden i form af en kvinde, der er M. At han har ret til hende, når han har reddet hende, er vi ikke i den mindste Leths tvivl om.Og så går den historie videre, som vi kender så godt.Efter to uger i Danmark ligger jeg under dynen med depressive tendenser og må nok æde nogle piller. Diagnosen fra de unge mænd, da jeg stod af på hovedbanegården, var, at jeg havde støv på æggelederne.Hvor langt kan foragten for livets oprindelse gå?
