(U)hvid jul
LEDER


 
	Nu’ det jul igen og med den udfoldes en helt særlig hollandsk tradition: Den årligt tilbagevendende racismedebat i forbindelse med fejringen af St. Nicolaas og hans sorte hjælper Piet. Den 5. december fylder børnene gaderne for at huje til optoget med julemanden og hans hjælper, der er malet sort i hovedet. Side om side med aktivister, der vender ryggen til iført T-shirts med påskriften: ’Sorte Piet er racisme’

	Man kunne afvise debatten som værende en gammel kending, der handler om, at der er nogle, der tager tingene for alvorligt – endda er ’politisk korrekte’, noget der tilsyneladende heller ikke er fint at være i Holland. Men debatten åbenbarer nogle interessante perspektiver på den kulturelle tilpasning i et multietnisk Europa.

	For den klassiske kritik af repræsentationer af sorte mennesker som komiske hjælpere mødes ikke kun af hånlig afvisning fra dem, der siger at det hele jo ’bare er for sjov’. Den modsiges nu også i stigende omfang af stemmer, der forsigtigt stiller et rigtig godt spørgsmål: Om det faktisk ikke kunne være muligt, at vi tog symbolerne fra Europas koloni-og slavehistorie og vendte dem til positive repræsentationer for efterkommernes børn.

	Og det er da også paradoksalt, at man på den ene side kræver flere karakterer af anden hudfarve end lyserød i film og fjernsyn og samtidig kræver en historisk sort figur udvisket. For Piet er i det mindste ikke hvid og kan derfor forhandles ind i et nyt sammensat samfund, hvor indvandring har farvet børneflokken endnu mere nuanceret.

	For hvid hud er ikke et hvidt lærred. Hvidhed er en uanfægtelig norm, en ikkefarve, og står ikke til forhandling. Det er Sorte Piet til gengæld nu blevet genstand for, fastslår den hollandske historiker Alex van Stipriraan Luisscius i lørdagens Information: »Traditionen om Piet er i forandring.« Både for kunstnerne og børnene er Piet nu blevet en figur, som kan være grøn eller regnbuefarvet. Og hvem ved – måske også ligefrem brun?

