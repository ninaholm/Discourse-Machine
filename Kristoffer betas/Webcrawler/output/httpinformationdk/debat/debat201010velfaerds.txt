Velfærdssamfundet har brug for psykisk sårbare
Har vi råd til at lade være med at reagere hurtigere og komme de psykisk sårbare til undsætning, når vi samtidig kommer til at mangle hænder på arbejdsmarkedet?


 I 2020 vil kun 49 procent af den danske arbejdsstyrke være aktive på jobmarkedet. Så under halvdelen i den erhvervsaktive alder skal altså trække hele det store læs med at finansiere velfærdssamfundet for alle os andre. Imens resten af arbejdsstyrken lever på efterløn, folkepension, bistandshjælp eller førtidspension - tilbagetrukket fra en hverdag på arbejdsmarkedet. Det fremgår af Vækstforums forudsigelser om udviklingen i det danske samfund, som blev fremlagt for nylig.
Med det fremtidsscenario i vente er der ikke længere samfundsøkonomisk råd til at sætte psykisk sårbare i bås som 'varigt syge', der hverken kan eller skal hjælpes hurtigt i gang igen. Vi skal gribe til handling over for, at mere end hver anden af dem, der i dag tilkendes førtidspension, får det på grund af psykiske lidelser. I 2009 kom 8.700 nye personer til blandt andet som følge af stress, depression, angst og skizofreni. Størstedelen af samtlige personer, der er på førtidspension, har været på sygedagpenge i 80 uger, inden de fik tilkendt førtidspensionen.
Folk skal naturligvis have de ydelser, som de har behov for. Imidlertid er både arbejdsmedicinere og psykiatere enige om, at mange psykisk sårbare relativt nemt kan støttes i at vende tilbage til en faglig identitet i et job - måske i en anden funktion - eller i en uddannelse. Og velfærdssamfundet har brug for dem. Også de personer, der måske ikke lige stortrives i karrierens overhalingsbane med en arbejdsuge på 45 timer+. Mindre kan også sagtens gøre det, hvis vi indretter arbejdsmarkedet endnu mere rummeligt og fleksibelt end i dag.
Det er netop et af de punkter, som skal diskuteres på Psykiatritopmøde 2010 i dag, når brugere, pårørende, erhvervsvirksomheder, arbejdsmarkedets parter samt de politiske beslutningstagere på området møder op.
For vi har alle brug for mere viden om, hvad det egentlig indebærer at have en psykisk lidelse som angstanfald, depression eller lidelsen skizofreni. Og hvad kræver psykiske lidelser af omgivelserne? Derfor er der hårdt brug for, at arbejdsmarkedets parter, staten samt de frivillige organisationer går sammen om en bred oplysningskampagne, der kan udrydde myter og fordomme og erstatte dem med informationer og gode erfaringer. Heldigvis tager Danske Regioner nu første skridt med en afstigmatiseringskampagne. Gid flere må følge efter.
Kræver meget mod
Det altafgørende er nemlig, at der bliver sat hurtigt ind fra kollegernes, ledelsens, behandlernes, familiens eller studiekammeraternes side, når mørke skyer trækker ind over sindet hos én, som vi kender og holder af.
Det er ikke et svaghedstegn eller udtryk for en offertankegang at stå ved, at man ikke hver dag er i topform. Det er faktisk en stærk kriger, der tør stå ved sin egen sårbarhed og kender sine ressourcer i rygsækken - og det kræver rigtig meget mod og rank ryg at gøre det!
Odense, Herlev og Viborg har med succes kørt pilotprojekter finansieret af Arbejdsmarkedsstyrelsen, hvor sociale mentorer samarbejder med sagsbehandlere og andre relevante personer i den psykisk sårbares liv. Og den proces begynder allerede i hjemmet, hvor den sociale mentor kan hjælpe med at tage kontakt til offentlige myndigheder og i det hele taget hjælpe til med at få lidt overblik over situationen. Formålet er at sætte den psykisk sårbare i stand til at håndtere sin lidelse og bringe den enkelte tættere på et arbejde eller en uddannelse igen.
De gode erfaringer fra de tre kommuner bør brede sig som ringe i vandet over hele landet - også selv om kommunerne på den lange bane selv skal betale for halvdelen af udgifterne til de sociale mentorer. I forsøgsperioden har Arbejdsmarkedsstyrelsen finansieret ordningen.
Dansk erhvervsliv har været igennem en lang, hård rejse i de senere år, hvor fyringer og besparelser har sat sine dybe spor. Men jeg ved, at der stadigvæk banker et stort hjerte i mange medarbejdere og chefer. Trods alle hårde odds er der stadigvæk overskud i hverdagen til at være der for kollegerne eller medarbejderne, når der er brug for det. Netop den indstilling kan udrette underværker for psykisk sårbare, når de skal ind på arbejdsmarkedet igen i takt med, at der kommer gang i hjulene. Vi skal smide berøringsangsten over bord og spørge til, hvordan vi hver især har det. Erfaringer fra Svendborg Kommune, hvor man har uddannet omkring 65 mentorer ude i virksomhederne til at støtte op om psykisk sårbare, viser, at overskuddet er til stede hos virksomhederne.
Støder på fordomme
Naturligvis kan selv den bedste medmenneskelige indsats ikke stå alene. Samfundet må også træde til.
Hvis man er - eller har været - ramt af en alvorlig psykisk lidelse, kan det opleves som et psykosocialt handicap, når man kæmper sig tilbage igen. Derfor bør personer med psykosociale handicap sidestilles med andre folk, der har en nedsat funktionsevne - bare fysisk. Psykisk sårbare må og skal have samme ret til ikke at blive diskrimineret som andre med handicap, så de også kan få hjælp til at få tilpasset jobkrav eller studiekrav.
Alligevel støder psykisk sårbare hver dag på fordomme, uvidenhed og forskelsbehandling. Igen og igen. Og det kan gøre selv den stærkeste kriger rigtig træt og opgivende. Psykisk sårbare bliver betragtet - og behandlet - som andenrangs mennesker i det danske samfund. Det hænger sammen med, at fysiske sygdomme historisk set har været finere, set fra en medicinsk vinkel, end psykiske lidelser. Mange læger har gennem årtier opfattet psykiske lidelser som 'skøre påfund, genetiske fejl eller noget, som gik over igen, hvis man blot tvangsbandt folk længe nok fast til en sygeseng. Samme gammeldags tankegang smitter desværre af den dag i dag på hele måden, det psykiatriske område bliver behandlet på: Finansieringen af det psykiatriske område er et vildnis, fordi det sker gennem en masse små cigarkasser i stedet for via finansloven. Tiden er inde til at gøre op med dette historiske snæversyn og myter, som er uværdige over for vores medmennesker. Det er tid til forandring. Tid til at gøre tingene smartere og bedre til gavn for det fælles velfærdssamfund. Vi lever i det 21. århundrede, hvor videnskaben og vi andre er blevet klogere på, hvad der er sandt og falsk. Lad dog systemerne følge med: Jobcentre, uddannelsessteder, arbejdspladser samt social- og behandlingspsykiatrien bør anerkende og skabe plads til, at en psykisk sårbar kan udfylde et job på arbejdsmarkedet. Det er en menneskeret at have et arbejde og yde en indsats for fællesskabet.
God forretning
Danske Regioner har regnet ud, at det vil koste 200 millioner kroner at fjerne aldersgrænsen på under 17 år og over 38 år for lægeordineret psykologhjælp til depressive. Til gengæld vil den samfundsmæssige gevinst være på 700 millioner kroner. Så for hver krone, vi giver ud, får fællesskabet 3,5 kroner igen. Jeg tror, at mange forretningsfolk vil give mig ret i, at det er en meget god byttehandel. Og den lægeordinerede psykologhjælp bør bredes ud til alle psykiske lidelser, for i dag bliver der også diskrimineret mellem diagnoser.
Så lad os spørge os selv og hinanden: Har vi råd til at lade være med at reagere hurtigere og komme de psykisk sårbare til undsætning, når vi samtidig kommer til at mangle hænder på arbejdsmarkedet?
Poul Nyrup Rasmussen er formand for Foreningen Det Sociale Netværk
Foreningen Det Sociale Netværk afholder i dag Psykiatritopmøde 2010 i samarbejde med de frivillige landsdækkende organisationer, som deltager i Det Sociale Netværk af 2009: SIND, BEDRE PSYKIATRI, Landsforeningen Af nuværende og tidligere Psykiatribrugere (LAP), Livslinien, PS Landsforening, Fontænehusene, LMS, Linien, ODA (OCD-foreningen, Depressions-Foreningen og Angstforeningen) og ADHD-foreningen

