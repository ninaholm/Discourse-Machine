Kniven for struben
LEDER


 En sørgelig dag for det kreative udtryk,« tweetede skuespilleren Steve Carell, mens instruktøren Joss Whedon skrev, at »jeg har nydt film, der har fornærmet mig dybt. Nøglen til humor er nøglen til debat, til tankefrihed: Forskellighed«.
Begge reagerede de på, at filmselskabet Sony har besluttet sig for ikke at lade komedien The Interview få premiere. Sony er blevet hacket af en gruppe, der kalder sig The Guardians of Peace, og som ud over at lække arbejdspapirer, ansattes personlige oplysninger og e-mails har truet amerikanske biografgængere på livet.
»Husk den 11. september 2001,« lød det i en af gruppens mere urovækkende meddelelser. The Interview handler om to tv-journalister, der skal interviewe Nordkoreas diktator, Kim Jong-un, og af CIA får til opgave at slå ham ihjel. Nordkorea har tidligere i år brokket sig over filmen, der skulle have haft premiere 1. juledag, og Sony klippede efterfølgende lidt i den.
Men det var altså ikke nok for The Guardians of Peace, der ifølge de amerikanske myndigheder har hjemme i Nordkorea. Cyberkriminaliteteksperter er dog langtfra sikre på, at det er tilfældet. Kunne det være konkurrenter, der gerne vil have uskadeliggjort Sony, eller aktivister, der bare er trætte af Hollywood?
Uanset hvad, så er den kunstneriske frihed og ytringsfriheden truet, mener størstedelen af de repræsentanter for den amerikanske underholdningsindustri, som i de seneste dage har blandet sig i debatten. Og selvfølgelig har de ret; tilbagetrækningen af The Interview må ikke danne præcedens. Terrorister skal ikke have lov til at diktere, hvordan alle mulige brancher og virksomheder skal opføre sig.
Viljen til at danne fælles front udeblev dog i første omgang, erfarede skuespilleren og instruktøren George Clooney, da han rundsendte en støtteerklæring til fordel for Sony og ikke kunne få en eneste til at skrive under. Clooney var selv ganske klar i mælet, da han torsdag talte med Deadline.com: »Det er aldrig Jefferson, man beskytter med grundloven; det drejer sig som regel om at beskytte en fyr, der brænder et flag af eller gør noget dumt. Dette er en fjollet komedie. Men vi har et ansvar for at sige fra (over for hackerne, red.).«
Det er da rigtigt. Men man kan også argumentere for, at filmbranchen, ikke mindst den amerikanske med sin globale rækkevidde og dermed magt, har et ansvar for at opføre sig ordentligt. Er det nu også gennemtænkt, at Seth Rogen og Evan Goldberg, der sammen har skrevet og instrueret The Interview, slår en nulevende og navngiven statsleder ihjel i filmen? Og er den slags likvideringer forbeholdt ledere af Nordkorea?
Mændene bag tv-serien South Park, Trey Parker og Matt Stone, gjorde det samme for ti år siden i Team America: World Police. Men det var trods alt en dukkefilm. I The Interview er det en skuespiller, der spiller Kim Jong-un. Det er meget voldsomt, og man skal være naiv, hvis man tror, at Nordkorea vil sidde en sådan ’aggression’ overhørig.
Men sagen rejser også et andet vigtigt spørgsmål: Nemlig hvordan pressen skal agere i en ny virkelighed, hvor informationer kommer fra digitale indbrud, til tider begået af dem, vi ikke kan lide og i dette tilfælde sandsynligvis motiveret af større politiske mål.
Er det i offentlighedens interesse, at medierne skriver om de lækkede Sony-dokumenter, der afslører en beskidt Hollywood-virkelighed? Eller skal vi helt op på Snowden-niveau, før vi kan tillade os at benytte os af ulovligt fremskaffede oplysninger? Det må ret beset afhænge af de pågældende dokumenter.
En løsning på Sonys nuværende klemme kunne være at lægge The Interview ud på nettet og på den måde fjerne truslen mod biografgængerne. Spørgsmålet er dog, om streamingtjenester som Netflix eller iTunes tør det. Hvis ikke, kunne Sony jo benytte sig af hackernes egne metoder og bare lække filmen.
Ligegyldig hvad er Sony den store taber, både økonomisk og fordi de lækkede dokumenter og e-mails har skabt splid og uvenskab i det Hollywood, der om noget er symbolet på den amerikanske drøm og forestillingen om at kunne gøre hvad som helst. På den måde kan man sige, at hackerne allerede har vundet en sejr.

