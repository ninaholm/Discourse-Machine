Grækenland: ’Kun et nej kan redde euroen’
Ikke blot Grækenlands, men også EU’s fremtid er på spil, når grækerne søndag skal stemme om kreditorernes sparekrav


 Grækenlands folkeafstemning i morgen afgør ikke blot den græske regerings og den græske nations fremtid. Også euroens og EU’s skæbne kan være på spil. I skrivende stund har Grækenland forpasset en afbetaling til IMF, forhandlingerne er aflyst, og det europæiske establishment opfordrer grækerne til at stemme ’ja’ til de foreslåede økonomiske reformer. Skal »euroen reddes« må grækerne »nødvendigvis« acceptere kreditorernes vilkår til »reformer«.
Lederne af dagens Europa er overfladiske, horisontforsnævrede mennesker, der kun har tanke for deres nationale eller institutionelle anseelse. Hverken moralsk eller intellektuelt er de klædt på til at håndtere et problem, der angår hele kontinentet. Det gælder hverken Tysklands Angela Merkel, Frankrigs François Hollande eller IMF’s Christine Lagarde – eller i det hele taget Nordeuropas ledere, der ikke selv har oplevet smerte ved den økonomiske krise endsige forstår mekanismerne bag.
For nordeuropæerne må institutionernes teknokrater sætte vilkårene, og udfaldet må på forhånd være givet: Grækenland skal i ét og alt rette ind. Forhandlinger kan have én målsætning: flere indrømmelser fra græsk side.
En politisk leder
Grækerne insisterede til det sidste på deres ret til at bestemme, hvilken form den påtvungne nøjsomhedspolitik skulle tage, nemlig ved i første række at pålægge de rigeste grækere en højere skat og beskatte græske virksomheders overskud højere. Ved et sådant skridt ville Grækenlands fattigste pensionister blive beskyttet mod flere fatale nedskæringer, og de grundlæggende lønmodtagerrettigheder stå uantastet.
Men også dette afviste kreditorerne. De insisterede på også at diktere nøjsomhedens præcise form. Dermed gjorde de klart, at de ikke var til sinds at behandle Grækenland som ethvert andet land. Kreditorerne fremsatte et ultimatum, de vidste, Tsipras (den græske premierminister, Alexis Tsipras, red.) ikke kunne acceptere. Tsipras’ politiske liv stod herefter på spil, uanset hvad. Han besluttede at tage chancen med sin folkeafstemning.
Den vrede, lamslåede reaktion fra de europæiske ledere er muligvis ægte nok. Her oplevede de noget, de ikke havde kendt til i Europa i mange år: en politisk leder. Alexis Tsipras har kun været på den internationale scene i et par måneder. Han er kæk og karismatisk. For beskyttede figurer som Europas nuværende ledere var det lettest ikke at tage ham alvorligt – ikke at indse, at han, ganske som finansminister Yanis Varoufakis, mente, hvad han sagde. Stillet over for Tsipras’ beslutning om folkeafstemning lod Merkel, Hollande – ja, selv Italiens Matteo Renzi – grækerne vide, at de reelt stemmer om fortsat medlemskab af euroen. Europa-Kommissionens formand, Jean-Claude Juncker, gik videre og sagde, at afstemningen drejer sig om fortsat medlemskab af EU. Det var en organiseret trussel: overgiv jer, eller det bliver værst for jer selv.
Men hverken euroen eller EU er temaer for afstemningen på søndag. Folkeafstemningen drejer sig om, hvorvidt Grækenland skal gå med på kreditorernes vilkår. Truslen om at ekskludere er bluff, for der findes ikke juridiske mekanismer til at ekskludere et land fra euroområdet eller fra EU. Afstemningen risikerer dog at bringe den græske regering til fald. De europæiske ledere ved det og gør, hvad de kan for at fremkalde Tsipras’ fald.
Frygtens valgresultat
Hvad vinder Tsipras ved et græsk nej? Ud over politisk overlevelse vinder han dette: Han kan én gang for alle bevise, at han ikke kan gå ind på de krævede betingelser. Herefter går aben tilbage til kreditorerne: Hvis de virkelig ønsker at smadre et europæisk land, vil denne forbrydelse være åbenlys for alle.
Stemmer grækerne nej, må de imødese en usikker økonomisk fremtid. De græske banker vil forblive lukkede i en periode, indskud vil gå tabt, kreditorer vil gøre alvor af deres trusler. Usikkerheden forstærkes uundgåeligt af, at regeringen ikke både har kunnet føre kampagne for at blive i euroen og samtidig forklare, hvordan det vil håndtere traumerne efter tvungen eksklusion. Stemmer grækerne ja, bliver usikkerheden politisk. Den græske regering må gå af, og Syriza vil måske spaltes ud i fraktioner. Men et troværdigt regeringsalternativ findes ikke, og det er svært at tro, at en regering dannet på grundlag af accept af overgivelse og forværret depression kan få lang levetid.
Risikoen er også, at Grækenlands officielle opposition efter et ja, en overgivelse og en forværret depression ikke længere vil være det proeuropæiske venstre, der tegner nutidens regering i Grækenland. Den venstrefløj vil Europa have ødelagt. Den nye opposition og morgendagens kommende regering vil enten være en venstre- eller højrefløj, der er imod både euroen og Unionen. Den regering kan bestå af Gyldent Daggry, det erklæret neonazistiske parti.
Denne lære fra Grækenland vil ikke gå hen over hovedet på anti-EU-oppositionskræfter andre steder i Europa, som f.eks. hos Front National i Frankrig.
Ironien er, at Europas bedste håb ligger i, at grækerne stemmer nej i morgen, og at dette nej bliver fulgt op af fornyede forhandlinger og en bedre aftale. Et ja vil være et frygtens valgresultat, der går imod værdighed og uafhængighed. Frygt kan være en magtfuld kraft, men værdighed og uafhængighed har det med at finde andre veje til at manifestere sig.
James Galbraith er amerikansk økonom © Prospect og InformationOversat af Niels Ivar Larsen

