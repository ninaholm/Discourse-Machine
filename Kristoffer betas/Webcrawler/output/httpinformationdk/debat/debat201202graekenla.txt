Grækenland ødelægges af ’respektable fanatikere’
EU – som vigter sig af solidaritet som sit bærende princip – har valgt at kaste Grækenland ud i elendighed og politisk kaos


 Det græske demokrati er ved at blive ødelagt. Ikke af marcherende soldater med vanvittige slagord på læberne om det tyske herrefolks, det internationale proletariats eller den globale jihads uundgåelige sejr, men af moderate mænd og kvinder, der tror sig immune over for ideologisk vanvid.
Uanset hvordan man end vender og drejer det, kan Grækenland ikke vinde. EU’s ’redningsplan’ har intet at gøre med ’at redde’. Med hjælp fra finner og hollændere presser tyskerne Grækenland ud i en dødsspiral. EU kræver, at Grækenland nedlægger 150.000 offentlige arbejdspladser på tre år. De græske politikere skal uden brok acceptere en nedskæring på 22 procent af mindstelønnen og talrige yderligere reduktioner i velfærdsstaten.
Grækenland er i permanent recession. Økonomien skrumpede med syv procent i de sidste tre måneder af 2011. Titusinder af familievirksomheder er gået konkurs. Nu tilbyder Europa så at genoplive Grækenland ved at forarme det; at helbrede det ved at skade det. Som Tacitus sagde om de romerske legioners daværende forsøg på at indføre en europæisk union:
»De skaber en ørken og kalder det fred.«
Ikke længere tosser
Om det græske samfund kan stå for presset er et åbent spørgsmål. Venstre- og højreekstremister kan notere eksplosiv fremgang i meningsmålingerne, mens den græske offentlighed nu ser de centristiske politikere som forrædere, der udviser eftergivenhed over for et fjendtligt EU. Tidligere kunne Grækenlands politiske nicheaktører kun appellere til sindsforvirrede.
Da jeg sidst spurgte Liana Kanelli, talskvinde for det græske kommunistiske parti, om hendes lands krise, fór hun i flint over, hvordan NATO’s intervention i 1999 for at stoppe serbiske nationalisters nedslagtning af Kosovos muslimer var et imperialistisk komplot, der skulle sikre kapitalismens ekspansion i Balkan. Intet, jeg sagde, kunne bringe hende ud af hendes fantasiverden.
Men grækerne opfatter ikke længere Kanelli og hendes slags som farlige tåber. De er nemlig modstandere af EU. Venstrefløjstosser og racister fra højre giver nu mere mening for grækerne end mainstream-politikere. Parallellerne til 1930’erne ligger lige for.
Enhver fornuftig økonomisk kommentator indser, at den græske økonomi ikke kan tåle mere, og at seneste ’redningspakke’ kun vil skubbe det dybere ud i sumpen. EU’s betingelser er ikke i nærheden af at matche den altruisme, som USA udviste over for de besejrede tyskere efter 1945. Amerika søgte netop ikke at elendiggøre vesttyskerne. Amerika garanterede deres sikkerhed og ydede lån efter den Marshallplan, som blev spiren til det vesttyske Wirtschafs-wunder.
Grækenland har ikke invaderet nogen og ikke begået forbrydelser mod menneskeheden. Men EU, som praler solidaritet som sit grundlæggende princip, tvinger det ud i armod og kaos.
Monumental fejl
Forlader Grækenland euroen, vil det komme til hundredtusindvis af retssager, når parter bliver uenige om, hvorvidt kontrakter skal honoreres i gammel eller ny valuta. Hyperinflation vil sætte ind. Det europæiske banksystem vil bryde sammen. Som den britiske udenrigsminister, William Hague, udtrykker det:
»Euroen er en brændende bygning uden udgange.«
Valutaunionen er en indlysende katastrofe. Men at indrømme det vil være for stort et ansigtstab at bære for de europæiske eliter. De rigere nordeuropæiske lande har haft enorme fordele af at kunne eksportere deres varer til de sydeuropæiske lande uden at skulle frygte for disse landes devaluering af deres nationalmønt.
Men i stedet for at sige: ’Vi er rige, fordi de er fattige’, efterligner Angela Merkel og hendes bondske kolleger den selvglade, snæversynede og egoistiske Bild-læser, der mener, at alle disse udlændinges problemer ville løse sig selv, hvis de bare kunne blive lidt mere som han selv.
Tyskland fastholder, at den græske krise er et resultat af korruptionen i det græske offentlige liv. Græsk politik er uden tvivl korrupt, men korruptionens første ofre er de fattige grækere, der ikke har råd til at bestikke embedsmænd, så de kan skjule deres opsparing for skattevæsnet.
Græsk korruption kan ikke forklare, hvorfor Portugal også er i krise, ligesom den italiensk korruption ikke kan forklare, hvorfor Irland og Spanien er i krise. Alle fem lande lider, fordi euroen var en monumental fejltagelse. I stedet for at rette op på dette angriber de europæiske ledere velfærdsordninger, arbejdstagerrettigheder og offentlige tjenester – det bedste af alt det som det europæiske centrum-venstre kæmpede for efter 1945. For at redde euroen må alt dette væk.
Som fattigdommen vokser sig dybere, og protester svulmer op, vil EU’s image ændre sig – og ikke til det bedre. Det blev engang set som et fristed, der tilbød europæerne en flugt fra fortidens rædsler. EU, skrev den indsigtsfulde britiske diplomat Robert Cooper i 2002, udgør fortroppen af ’postmoderne verden’. I stedet for at invadere hinanden overlod europæerne det til Bruxelles’ forhandlere at løse alle konflikter og regulere alting »helt ned til øl og pølser«.
EU var muligvis småligt og irriterende. Det var muligvis ikke videre demokratisk. Men dets konfliktforebyggende kvaliteter skabte et behageligt, velstående og fredeligt kontinent.
Europa ser ikke så behageligt, velstående og fredeligt ud i dag. Når historikerne skal skrive om den postmoderne utopis undergang, vil de bemærke, at den ikke skyldtes invaderende hære, ivrige efter at plyndre Europas rigdom, eller totalitære ideologer, opsat på at installere et diktatur, men politikere og bureaukrater, der så ud til at være den borgerlige respektabilitets solide støttepiller, men viste sig som fanatikere af værste slags.
 
© The Observer og Information
Oversat af Niels Ivar Larsen

