Kom nu ned fra elfenbenstårnet, R



 Den radikale beskæftigelsesborgmester i København, Anna Mee Allerslev, opholder sig ofte i sin egen verden. Det viser sig, når hun i Information 4. oktober skælder undertegnede ud for ikke at klappe begejstret i hænderne over Anna Mee Allerslevs forslag om at bryde op i kvotesystemet og tildele København 250 flygtninge om året.
Jeg har allerede udtalt, at selv om forslaget lyder sympatisk, så er der grund til at tænke sig grundigt om, inden man ændrer på kvoterne. For det første, fordi kvoterne sikrer, at kommuner, der ikke tager socialt og integrationsmæssigt ansvar, tvinges til det.
For København er ikke kun den overskudsby, som borgmester Allerslev snakker om og identificerer sig med. København er også præget af en stigende ulighed og stigende fattigdom. Ifølge kommunens seneste fattigdomsundersøgelse lever 70.000 københavnere under fattigdomsgrænsen i løbet af et år. Det er ikke udtryk for overskud at ville modvirke ulighed og fattigdom. Det er en nødvendighed hvis byen skal hænge sammen. Og selv om budgetforliget for 2013 peger i den rigtige retning, så er der lang vej endnu. Den anden grund til at tænke sig grundigt om er, at der netop i København er et enormt pres på boligmarkedet. Kommunens boligsociale anvisning, hvor man kun kan få en bolig, hvis man har et eller flere sociale problemer, har en venteliste i 2012 på mellem 600 og 700 mennesker, og ventetiden svinger mellem et halvt og et helt år.
Ikke særligt solidarisk
At tilføre 250 ekstra til den venteliste, uden at have tænkt nogen tanker herom, vil betyde at enten flygtninge, eller mennesker med psykiske lidelser, misbrugsproblemer m.m. kommer til at vente endnu længere. Det er ikke at tage hånd om de svage. Borgmester Allerslev har ikke fremført nogen tanker om, hvordan dette helt reelle problem skal løses, når hun nu vil sikre, at de nordlige kommuners forpligtelser formindskes drastisk. Allerslevs forslag er ikke særlig gennemtænkt. Ej heller er det særlig solidarisk.
Jeg og Enhedslisten vil gerne helt af med kvoterne. Det får så også borgmesteren til at skælde ud. Men der er ingen modsætning. Så længe der er et kvotesystem, bør det sikre, at de kommuner, der ikke trækker et tungt læs, får det største ansvar, mens de kommuner – herunder København, der knokler med store sociale og integrationsmæssige udfordringer – skal trække et mindre læs. Når kvotesystemet en dag ophæves, så skal der naturligvis følge statslige midler med til at løse de udfordringer, som også integration af flygtninge giver. Det skal man vist være radikal for ikke at forstå.
 
Mikkel Warming, socialborgmester i København (EL)

