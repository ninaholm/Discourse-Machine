Hvad siger Løkke?
LEDER


 Det er den gamle diskussion, der har fået et nyt sted at bo. Hidtil har debatten om udlændingedebatten skabt størst splid og splittelse i Socialdemokraterne, der i årevis har levet med en opdeling mellem såkaldte strammere og slappere.
Om Venstre står foran en lignende splittelse er for tidligt at sige, men partiets samdrægtighed i udlændingedebatten er brudt, og det har partiets næstformand sørget for med en kronik, hvor han skriver, hvad de fleste burde kunne skrive under på: At debatten om udlændinge i alt for høj grad er præget af ’sortsyn’ og ’fokus på negative historier’.
Udsagnet bliver alene kontroversielt, fordi det udtrykker en slet skjult kritik af partiets politiske ordfører Inger Støjberg, der de seneste måneder synes at have indledt en kappestrid med Dansk Folkeparti om at udtale sig mest uforsonligt, negativt og sortsynet om udlændinge.
Men det interessante er sådan set ikke de aktuelle udsagn fra Kristian Jensen og Inger Støjberg. Det interessante er, at Kristian Jensens kritik ikke alene får en række Venstre-folk til at smide fløjlshandsken og åbent kritisere Inger Støjbergs linje i udlændingedebatten.
Kritikken spreder sig ydermere til andre ellers solide borgerlige støtter som Dansk Arbejdsgiverforening. Til Berlingske fredag udtalte DA-formand Jørn Neergaard Larsen:
»Tonen i udlændingedebatten bliver fulgt i de lande, vi samarbejder med, og den kommer os til skade.« Den slags erhvervsargumenter plejer at blive taget alvorligt i Venstre, og derfor er det vanskeligt at se, hvordan den debat kan lukkes ned igen.
Som Søren Pind træffende har formuleret på Twitter, så går Venstres udlændingepolitik på to ben: »Det ene hedder Inger, det andet Kristian.«
Hvilket ben Lars Løkke Rasmussen står på, har vi endnu til gode at høre. Venstres formand har hidtil givet fuld opbakning den politiske ordfører, han selv har ført frem. Men hvis han gør det i denne sag, vil han undsige partiets næstformand. Vi ser frem til et svar, Løkke!

