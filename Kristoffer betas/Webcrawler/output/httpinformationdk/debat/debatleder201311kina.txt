Kinas censurskygge vokser
LEDER


 
	 

	Hvis de skulle undgå at blive smidt ud af Nazi-Tyskland og dermed miste evnen til at rapportere fra fjendens side af fronten, så var amerikanske medier og deres journalister nødt til at udøve selvcensur. Det er den samme problemstilling, vestlige medier står over for i nutidens Kina. Det mener Matthew Winkler tilsyneladende.

	 

	Han er chefredaktør for det amerikanske nyhedsbureau Bloomberg, og han skulle have ytret sammenligningen over for sine Kinakorrespondenter, da han i slutningen af sidste måned besluttede at sylte en potentielt sprængfarlig artikel. Han turde ikke trykke den af frygt for, at Kinas regering så ville smide nyhedsbureauet ud af landet. Det fortæller anonyme kilder fra Bloomberg til både The New York Times og Financial Times.

	Den begravede artikel skulle angiveligt have påvist økonomiske forbindelser mellem Kinas rigeste mand og familiemedlemmer til nogle af de allerøverste ledere i Kinas kommunistparti.

	At højtstående kinesiske politikere og deres familier har lukreret økonomisk på deres politiske magt, er netop et af de politisk mest ømtålelige emner i Kina, hvor befolkningen er stærkt utilfreds over nepotisme og korruption i statsapparatet. Det ville utvivlsomt have ført til stor vrede i Beijing, hvis artiklen var blevet bragt. Men det blev den ikke. Chefredaktør Winkler trak i håndbremsen.

	Hvis versionen af forløbet holder vand, er det selvfølgelig stærkt kritisabelt, at Bloomberg på den måde udøver selvcensur – hvad enten det er af frygt for Kina eller – værre endnu – for at tækkes regeringen i landet, hvor Bloomberg, der får sin hovedindtægt fra salg af finansdata, har betydelige økonomiske interesser. Det skader mediets journalistiske integritet og kan være ødelæggende for dets interesser uden for Kinas grænser – men dem om det, fristes man til at sige.

	Mere alvorligt er det, at Bloomberg med sin handling sender et yderst uheldigt signal til regeringen i Beijing om, at dens skræmmetaktik virker. For det kinesiske styre slår stadig mere aggressivt ned på udenlandske medier, som rapporterer kritisk om landet – og ikke mindst om kommunistpartiet. Det sker blandt andet ved at udøve pres direkte på de udsendte journalister. De forhindres i at dække uroligheder forskellige steder i landet; adskillige er blevet fysisk overfaldet af civilklædte på myndighedernes lønningsliste; politiet og Udenrigsministeriet har truet flere journalister og deres familier; og stadig oftere advares journalister om, at de vil miste deres pressekort – og dermed muligheden for at forblive i landet – hvis de skriver kritisk om Kina.

	Sidste år blev en amerikansk journalist, der arbejdede for Al-Jazeera, smidt ud, og her i weekenden blev en Reuters-journalist, Paul Mooney, nægtet et nyt visum til Kina, hvor han har arbejdet i hen ved to årtier og specielt fokuseret på menneskerettighedsområdet.

	Presset fra Kina kan dog også have store økonomiske konsekvenser for medierne. Det har specielt Bloomberg og The New York Times mærket, efter de sidste år bragte historier om, at familierne til den nuværende præsident, Xi Jinping, og daværende premierminister, Wen Jiabao, havde raget enorme formuer til sig. Deres hjemmesider blev blokeret i Kina – i The New York Times’ tilfælde også dens nyligt lancerede kinesiske version.

	Det fik avisens aktier til at styrt-dykke, da den var nødt til at gen-forhandle reklamekontrakter med kunder, der pludselig ikke havde udsigt til udbredt eksponering på det kinesiske marked. Bloomberg blev også ramt på pengepungen. Kinesiske embedsfolk gav bl.a. kinesiske virksomheder ordre på ikke at tegne abonnement på de såkaldte Bloomberg-terminaler, der med en pris på over 20.000 dollar om året giver adgang til finansdata. Det er Bloombergs største indtægtskilde.

	Den kinesiske regering arbejder hårdt på at forbedre sit internationale image, men gør det ved at true sig til en bedre dækning.

	Det er ikke sådan, en selvsikker stormagt opfører sig, og taktikken er selvfølgelig dybt fejlagtig og dømt til at mislykkedes – med mindre altså udenlandske medier lader sig kue af Beijings opførsel.

