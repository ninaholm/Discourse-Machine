Opråb fra nogle af de største whistleblowere: Blæs i fløjten, spioner
Der er brug for, at mange flere medarbejdere i hemmelige tjenester følger Edward Snowdens eksempel. Vore samfund har kurs mod noget, der som minimum minder om forstadier til tyranni
Demonstration til støtte for Manning og Snowden i Stockholm. Kronikørerne mener, at eftertiden vil takke disse modige ’sladrehanke’.


 
	Siden den 11. september 2001 – om ikke før – har regeringer og efterretningstjenester i Vesten lagt hårdt arbejde i at udvide anvendelsesområdet for deres magtbeføjelser. Konsekvenserne har været en snigende og eskalerende udhuling af privatlivets ukrænkelighed, borgerrettigheder og offentlighedens muligheder for at udøve demokratisk kontrol. Det, man førhen affejede som paranoide, orwellske feberfantasier, har efter Edward Snowdens afsløringer vist sig ikke engang at være hele historien.

	Det bemærkelsesværdige er, at vi i årevis blev advaret om, at en række krænkelser finder sted: Hele befolkninger er underkastet omfattende overvågning, internettet militariseres, privatlivets fred er i dag en illusion.

	Alt dette sker angiveligt af hensyn til ’den nationale sikkerhed’ – et mantra som magthavere i større eller mindre grad påberåber sig for at stoppe diskussionen og sikre, at regeringerne ikke kan drages til ansvar.

	Alt bliver gjort i det skjulte. Ved hjælp af hemmelige love og hemmelige fortolkninger af de hemmelige love ved hemmelige domstole uden noget effektivt parlamentarisk overopsyn eller kontrol overhovedet.

	Big Brother elsker dig

	Medierne har kun dækket disse spørgsmål ganske sparsomt. Tilbageholdenheden rådede, selv da stadig flere modige, principfaste whistleblowers trådte frem.

	Den uset grove forfølgelse af sandhedens budbringere, som blev sat i værk under præsident George W. Bush og kritisk skærpet under Barack Obama, er som oftest blevet ignoreret.

	Samtidig har et rekordstort antal velmenende mennesker oplevet alvorlige sigtelser ene og alene, fordi de ønskede, at deres medborgere skulle have klar besked om, hvad der foregår. Det er en af vor tids bitre ironier, at mens den tidligere CIA-medarbejder John Kiriakou røg i fængsel for at have sladret om USA’s torturpraksis, er bødlerne og deres bagmænd gået fri.

	Tilsvarende blev WikiLeaks-kilden Chelsea (tidligere Bradley) Manning blandt andre alvorlige forbrydelser tiltalt for at have ’bistået fjenden’ (læs: offentligheden). Manning blev idømt en fængselsstraf på 35 år, hvorimod de mennesker, der planlagde den ulovlige og katastrofale krig mod Irak fra 2003, stadig bliver behandlet med udsøgt respekt.

	Adskillige tidligere NSA-medarbejdere har i det seneste årti stået frem med afsløringer af massiv svindel, systematiske lovovertrædelser og magtmisbrug i denne tjeneste – heriblandt Thomas Drake, William Binney og Kirk Wiebe.

	Svaret har hver eneste gang været 100 procents forfølgelse, mens intet strafferetsligt ansvar er gjort gældende, hverken inden for NSA eller i forhold til den amerikanske regering. I Danmark blev efterretningsanalytiker hos Forsvarets Efterretningstjeneste (FE) Frank Grevil, der i 2004 afslørede det mangelfulde beslutningsgrundlag for Danmarks deltagelse i Irak-krigen, tildelt en fængselsstraf – ikke en medalje.

	At lække oplysninger, der sætter stærke magtkoncentrationer i et belastende lys, har store omkostninger for whistlebloweren, men trods den skuffende gennemslagskraft i vestlige mainstreammedier, er whistleblowing stadig den sidste udvej, hvis sandheden skal frem. Det kan ofte være den eneste vej til at sikre en afbalanceret debat og opretholde respekten for demokratiet – en skrøbelig konstruktion, som Winston Churchill betegnede som »den værste styreform, der findes, bortset fra alle de andre«.

	Forandringens vinde blæser

	Siden sommeren 2013 er offentligheden imidlertid blevet vidne til et skift i debatten om disse spørgsmål.

	Årsagen er, at en modig mand, Edward Snowden, ikke blot har afsløret en endeløs strøm af magtmisbrug fra den amerikanske regerings side, men også har sørget for at levere en lavine af dokumentation til troværdige journalister. Ekkoet af hans handlinger kan stadig høres verden over, og snart – inden længe – vil også Danmark erfare, hvad Snowdens dokumenter kan fortælle om dette lille eventyrland.

	For ikke så længe siden erklærede Thomas Ahrenkiel, chef for FE, at han kunne garantere for, at USA ikke gennemfører elektronisk overvågning i Danmark. Meget muligt, men en eller anden står altså så for at overvåge Danmark elektronisk på vegne af USA, og hvem kan det være? Det skulle vel ikke tilfældigvis være den organisation, som Thomas Ahrenkiel står i spidsen for?

	Brug for hvinende fløjter

	For hver eneste Daniel Ellsberg, Thomas Andrew Drake, William Edward Binney, Frank Grevil, Katharina Gun eller Chelsea Manning har sikkerhedstjenesterne tusinder af medarbejdere, som passer deres daglige arbejde med at udspionere alle og fodre offentligheden og parlamentet med tilberedt eller endda opfundet information. Derved ødelægger de alt det, vi som samfund bilder os ind at anse for vigtigt.

	Nogle af dem føler måske, at det giver god mening, det de gør, men mange andre hører konstant deres indre Jesper Fårekylling igennem stemmerne fra deres ledere og skurkagtige politikere – og stemmerne fra de folk, hvis intime kommunikation de aflytter. Gemt væk i diverse regeringskontorer, efterretningstjenester, politistyrker og væbnede styrker findes der flere og flere mennesker, som er meget oprørte over, hvad vores samfund er ved at udvikle sig til: Noget, der som minimum minder om forstadier til tyranni.

	En af dem, er dig. Du tænker:

	At underminere demokrati og udhule borgerrettigheder indgår ikke eksplicit i din jobbeskrivelse.

	At du er vokset op i et demokratisk samfund, og sådan vil du gerne have, at det fortsætter

	Du har lært, at man skal respektere normale menneskers ret til privatliv.

	Du ville faktisk ikke bryde dig om at få et system af institutionaliseret strategisk overvågning, der ville gøre det frygtede Stasi grøn af misundelse, ville du?

	Okay, men hvad kommer det mig ved? Hvad kan en enkelt person gøre? tænker du måske.

	Nuvel, Edward Snowden har lige vist dig, hvad en enkelt person kan gøre.

	Som whistleblower er han enestående, både på grund af alvoren i de forbrydelser og det magtmisbrug, han har afsløret for offentligheden og den enorme mængde af beviser, han har fremlagt for os indtil nu – og der er mere på vej. Men Snowden burde ikke være nødt til at stå alene. Hans afsløringer bør ikke være de eneste.

	Du kan være en del af løsningen: Giv troværdige journalister – enten fra gamle medier (som denne avis) eller fra nye medier (som WikiLeaks) dokumenter, som beviser, at ulovlige, umoralske eller uhensigtsmæssige aktiviteter foregår dér, hvor du arbejder.

	Mange sammen gør stærk. Du vil ikke blive den første – og ej heller den sidste – der følger sin samvittighed ved at give os indblik i de ting, der bliver gjort i vores eget navn. Sandheden vil komme frem – den kan ikke holdes tilbage. Uhæderlige politikere vil blive draget til ansvar. Det ligger i dine hænder at komme til at stå på den rigtige side af historien og fremskynde denne proces.

	 

Peter Kofod er dansk musiker, tidligere menneskeskjold i Irak.

Thomas Andrew Drake er amerikansk whistleblower, tidligere ledende medarbejder i NSA.

Daniel Ellsberg er amerikansk whistleblower, tidligere amerikansk militæranalytiker.

Katharina Gun er britisk whistleblower, tidligere ansat i den britiske efterretningstjeneste.Ray Mcgovern (tidligere CIA-analytiker).Jesselyn Raddack, whistleblower, tidligere ansat i USA’s justitsministerium.

	 

Oversættelse Niels Ivar Larsen

	 

