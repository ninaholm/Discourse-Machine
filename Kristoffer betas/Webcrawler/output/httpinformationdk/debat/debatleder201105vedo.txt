Ved Osama bin Ladens død
Det er en skam, at Osama bin Laden og hans sympatisører ikke fik chancen for at opleve, hvad retfærdighed på basis af lov og ret går ud på, fremfor at dø en martyrs død, som de altid har ønsket


 USA har kun haft to chancer for at komme Osama bin Laden til livs efter terrorangrebet på USA i september 2001. Første gang var i december samme år i hulekomplekset Tora Bora i Afghanistans Hvide Bjerge, som oprindeligt var blevet bygget af CIA i 1980'erne for at huse de afghanske arabere anført af bin Laden under deres væbnede kamp mod den sovjetiske besættelsesstyrke i landet.
Grundlæggeren af al-Qaeda undslap ad en sti ind i det vestlige Pakistan, hvor han må have gjort ophold i de uregerlige stammeområder i en tid, inden han tidligst i 2005 flyttede til det barrikaderede bygningskompleks i den nordlige udkant af regeringsbyen Islamabad. Det var så her, at Osama bin Laden endelig blev dræbt mandag morgen lokal tid af amerikanske jægersoldater i en operation anført af CIA-agenter. I alt 22 al-Qaeda-folk og slægtninge skal være omkommet, såret eller blevet taget til fange.
Det spektakulære nålestiksangreb på pakistansk territorium har som det er typisk for den slags hemmelige militære operationer bragt flere spørgsmål på bane, end det har besvaret.
Det er tvivlsomt, om offentligheden i en nær fremtid får pålidelige oplysninger om, hvorvidt Pakistan deltog i aktionen, om nogen i den pakistanske efterretningstjeneste, ISI, kendte til bin Ladens tilholdssted og beskyttede ham, om bin Laden blev myrdet eller døde med en ladt Kalashnikov-riffel i hånden.
Selv oplysningernes ægthed vil blive betvivlet af konspirationsteoretikere, som altid har forfægtet, at USA selv iscenesatte flyangrebet på Tvillingetårnene i New York og Pentagon i Washington. I pakistanske medier er bin Laden i årenes løb blevet erklæret død mange gange. Og dette er blot det seneste tilfælde. Et foto af bin Ladens ansigt ville hjælpe, men det kan der næppe blive tale om: Osama bin Laden blev skudt i hovedet. Beslutningen om at smide liget i havet fremfor at begrave ham vil blive diskuteret i uendelighed.
Vi vil næppefå at vide, om USA's præsident, Barack Obama, gav ordre til at myrde chefen for al-Qaeda eller om han ønskede at forsøge at fange ham levende, skønt forskellen mellem de to har betydelige konsekvenser for det videre forløb.
Er det politisk kløgtigt og i samklang med en retsstats principper at eliminere sine fjender uden rettergang, som CIA's pilotløse droner gør næsten hver dag i Pakistans nordvestlige territorier? Næppe. Hvis amerikansk militær og CIA kan flyve rundt og slå ned på erklærede terrorister, hvor går så linjen mellem terrorister og politiske fjender, f.eks. statsoverhoveder for såkaldte slyngelstater?
Man kan frygte, at grænsen mellem krig og bekæmpelse af terrorisme bliver sløret af præsident Obamas voksende anvendelse af målrettede attentater på formodede terrorister; ikke fordi det er uden historisk fortilfælde eller illegitimt at gå efter statschefer og generaler i en krig, men fordi 'krigen mod terror' er en bemærkelsesværdig amorf størrelse, som under præsident George W. Bush blev udspændt til at omfatte Irak, Nordkorea og Iran.
Herfra er der ikke langt til en anarkistisk international orden, en hobbesiansk verden uden trafikregler.
Så hellere søge at tage terrormistænkte til fange og stille dem for en militær domstol. Det er derfor en skam, at Osama bin Laden og hans sympatisører ikke fik chancen for at opleve, hvad retfærdighed på basis af lov og ret går ud på, fremfor at dø en martyrs død, som de altid har ønsket.
Et andet åbent spørgsmål er naturligvis, hvad der nu vil ske. Går al-Qaeda i opløsning uden sin karismatiske grundlægger? Svaret er: Højst sandsynligt. Terrornetværket er allerede blevet overhalet indenom af historien; symbolets død bliver formentligt dødsstødet. Verden vil se flere terrorattentater med al-Qaedas signatur, men som tiden går, vil de aftage i antal og betydning. I den arabiske og muslimske verden er man forlængst gået over til en anden dagsorden, nemlig folkelige demonstrationer mod de diktatoriske regimer, som al-Qaeda forgæves bekæmpede med terrormidler for at oprette et pan-arabisk kalifat.
Bin Ladens dødkan meget vel blive det afsluttende kapitel i en 25-år lang saga om en genial og karismatisk saudiaraber, der var overbevist om, at han som profetens Muhammeds efterfølger var udvalgt til at bringe USA, den fremmede besætter af hellig islamisk jord, i knæ.
Om det sker, afhænger i høj grad af Barack Obamas tolkning af hans død. På en måde har præsidentens beslutninger allerede givet et varsel om bin Ladens forsvinden fra scenen: USA er støt og roligt på vej ud af Irak og Afghanistan, afhængigheden af olie og dermed den militære tilstedeværelse i Den Persiske Golf skal neddrosles. Man skal ikke forvente noget drastisk kursskifte fra Det Hvide Hus. Obama er en præsident, der aldrig handler impulsivt. Ikke desto mindre kan bin Ladens død øge chancen for politisk forsoning i Afghanistan og en hurtigere tilbagetrækning af USA's og NATO's styrker. Det er svært at forestille sig, at Vesten kan fortsætte en krig, der kræver så mange ofre uden en beviselig sammenhæng mellem det nationalt orienteret Taleban og det internationale terrornetværk al-Qaeda.

