Genfødt strid
LEDER


 Tro det eller ej: Nu genopstår folkekirkens strid om genopstandelsen. Næstsidste genfødsel sattes i værk af sognepræst Per Ramsdal fra det københavnske Sydhavn Sogn. Han erklærede juledag 2014 til Morgenavisen Jyllands-Posten: »Jeg kan ikke tro på, at Jesus fysisk stod op af graven.« Den bekendelse gav anledning til stor opstandelse. Københavns biskop beordrede Ramsdal ind i et ni en halv måneders ’mentorforløb’ med professor emeritus i teologi, Theodor Jørgensen. Selv har Ramsdal på Facebook oplyst: »Forløbet sluttede med, at jeg skulle aflevere en 10-siders opgave om ’Himlens Lyksaligheder’.« Dermed var Ramsdal frelst.
Nu er striden nygenfødt. Sognepræst Annette Berg fra Vig har i et tv-program åbnet for reinkarnation: »Jeg mener ikke, at det er en tanke, som er fuldstændigt ude i hampen for mig. Hvad ved vi om noget som helst?«
Ny opstandelse. Annette Berg blev indkaldt til tjenstlig samtale med Roskildes biskop. De to udsendte bagefter en fælles pressemeddelelse, hvor Berg beklagede, at hun havde udtrykt sig »uklart og misforståeligt i nogles øjne«. Biskoppen satte Berg under ’skærpet tilsyn’.
Som et lyn fra himlen kom en ny pressemeddelelse, som Annette Berg personligt udsendte tirsdag. Her erklærer hun, at hun »vil lade en dør stå på klem« for reinkarnation, selv om hun ikke forkynder den i sin kirke.
Det har fået folkekirkefromme folk til at kræve Berg dømt fra sin præstekrave. Biskoppen har indkaldt hende til ny tjenstlig samtale. Den kan være første skridt i en afskedigelsessag mod hende.
Hvad skal man tro? Ifølge folkekirkens trosbekendelse tror man på »kødets opstandelse og det evige liv«. Altså, at mennesket efter døden genopstår i sit fysiske legeme. Er man til reinkarnation, tror man på, at mennesket kan genfødes i et andet levende legeme. Skal dette spørgsmål splitte den folkekirke, hvor 78,4 procent af alle danskere stadig er medlem? Professor i etik og religionsfilosofi ved Aarhus Universitet, Svend Andersen, har i Kristeligt Dagblad medgivet: »Det er ret vanskeligt at forstå, hvad der egentlig menes med ’kødets opstandelse’.«
Forståeligt nok. Og det har sognepræsterne Per Ramsdal og Annette Berg ærligt vedgået. Deres tvivl og søgen efter den rette forståelse deler de – utvivlsomt – med en stor del af deres kolleger og folkekirkens øvrige medlemmer. Folkekirkes styrke er dens rummelighed. Ved at bruge den kødelige genopstandelse som grundlag for afskedigelsessager gør folkekirken sig selv mindre.

