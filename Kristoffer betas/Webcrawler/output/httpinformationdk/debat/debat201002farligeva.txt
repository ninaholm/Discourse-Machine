Det farlige værditomrum
Demokrati forudsætter en debat, som er båret af ideer og knyttet til grundlæggende forestillinger om menneske og samfund. Nu, ideen er på vej til at blive usynlig eller fraværende, undergraver det demokratiet
I vinteren 1961 indbød statsminister Viggo Kampmann 100 mennesker til et forhandlingsmøde på tværs af politiske tilhørsforhold. Og det satte sig spor i kulturlivet og i politik. Kan noget sådant gentages i 2010, spørger dagens kronikør.


 Med nazismens, fascismens og kommunismens sammenbrud opstod et tomrum i samfundstænkningen, som vi først nu indser berører demokratiets nerve, fordi det kommer efter klassernes sammenbrud. Bondesamfundet i Danmark varede i årtusinder, industrisamfundet i et par århundreder.
Nu er vi langt inde i videnssamfundet, men det har ikke traditionen at knytte sig til. Vore politiske partier har fundament i bondesamfundet og industrisamfundet, og den idéudvikling, som skete i 1800-tallet. Men nu fremstår partierne idétomme, og deres ledere tumler rådvilde af sted besat af en angst for et folk, de ikke kender, og som ikke kender sig selv.
Når ideerne svækkes, fyldes tomrummet ud med pengebegær som det bærende element i menneskers tilværelse. Finanskrisen er et produkt af dette.
Liberalismen, socialismen og konservatismen giver ikke længere vore politiske partier identitet, for vi har ikke længere bønder og arbejdere, som gav ideerne praktisk form. Sammenhængskraften er gået tabt.
Andelsbevægelsen var engang det bærende demokratiske element i landbruget og i arbejderbevægelsen. Det er slut, for markedsøkonomien har sejret. Fagbevægelsen er en skygge af sig selv uden en stabil arbejderbefolkning, og hvor går i nutiden skellet mellem liberalisme og socialisme?
Den politiske samtale var båret af ideen og knyttet sammen af historie og tradition. Højskolen var kittet, som holdt tingene sammen, og folkeoplysning skete i krydsfeltet mellem viden og idé.
Vi vil ikke se i øjnene, at demokratiet er i nød, for vi har fået spindoktorer, informationschefer og studieværter, som skaber døgnets historier og holder gryden i kog. Men de tænder ikke for den politiske lidenskab, for de er professionelle og brænder ikke for sagen. Deres ageren er deres fag, men det har ikke meget med demokrati at gøre.
For nu 50 år siden, i 1960, skrev Bjørn Poulsen sin bog Ideernes krise i åndsliv og politik. Den blev til i forlængelse af en konference, som blev holdt i samarbejde mellem Krogerup Højskole og det nye Louisiana-museum i Humlebæk. Emnet var valgt af Bjørn Poulsen i samarbejde med Ejvind Larsen på Information og forlagsmanden og forfatteren Ole Wivel.
Den centrale person på konferencen var den mest intellektuelle statsminister, vi har haft, Viggo Kampmann, som i et interview i Information havde vakt opmærksomhed med denne udtalelse: »Blot de kulturelt interesserede ville forlade deres kritiske stade og begynde at rådgive os på kærlig og forstående måde, ville meget være vundet«. Og han fortsatte: »De kan naturligvis trække sig tilbage men må være klar over, at regeret bliver der alligevel«.
Det gav genlyd.
Med til konferencen så man Julius Bomholt, Jørgen Jørgensen, K. Helveg Petersen, Villy Sørensen, Erik Knudsen, Thorkild Bjørnvig, Elsa Gress, Erik Aalbæk Jensen, Peter Seeberg, K.E. Løgstrup, K.B. Andersen og Ivar Nørgaard.
Ole Sarvig havde netop skrevet: »Vi er landet på en fremmed klode. Vi er arve-løse. Vi er sået af frø af ukendt art«.
Buldren af tomme tønder
Nu skriver vi 2010.
Verden er en anden, og på »den fremmede klode« har ideernes krise udviklet sig til ideernes død. Demokratiet havde før en modpol, over for hvilket det kunne profilere sig. Kommunismen var en sådan modpol, der udfordrede det demokratiske samfund.
Nu er der opstået et tomrum, og det er på vej til at blive udfyldt af en ny modpol; men det bliver til et had til Islam. Nu trues demokratiet på dets fundamentale værdier: På frisind og på retssyn. Dansk Folkeparti er i alliance med Tidehverv blevet den tydeligste idébevægelse, som overstråler de falmede ideer i de gamle partier.
På det kirkelige felt er der opstået et tomrum parallelt til det politiske, fordi de folkelige bevægelser, grundtvigianismen og Indre Mission, fremstår anæmiske, og derfor giver plads til intolerance og udstødning af folk med anden kultur- og religionsbaggrund end den, som tidehvervspartisterne Søren Krarup og Jesper Langballe formulerer som dansk luthersk kristendom.
Den protestantiske teologi har trukket sig ud af debatten om, hvordan et godt demokrati bør indrettes, og kirkens folk skræmmes af anklager om politisk prædiken og politisk handlen. I samme periode er historieløsheden og manglende viden om kristendommens indhold slået igennem.
Engang forkastede Tidehverv al idealistisk filosofi og alle idealistiske folkebevægelser, som er en del af vort kulturfundament; men i dag udfylder tidehvervspartisterne i Folketinget tomrummet ved at tale om systemskifte og formulere en dansk ideologi.
Men den er fremmed for dansk folkelighed, for frisind betyder: Jeg ved, hvor jeg står med min tro og politik, og dermed kan jeg sætte dig, der står et andet sted, i frihed.
Man har skubbet Grundt-vig ud over skrænten og dermed hans universalhistoriske tankesæt, som peger væk fra det nationalistiske, og hvor han i stedet fremhæver det, der hos de forskellige folkeslag er af universel betydning. Derfor taler han om folke-lighed.
I det tomrum, vi oplever, søges der forgæves efter værdier, og derfor er værdidebatten en buldren af tomme tønder. Ytringsfriheden bringes ind som en pseudo-religion på samme tid, som man vil statsdirigere folks beklædning.
Bjørn Poulsen udtrykte det i 1960: »Det ligger i selve demokratiets væsen, at det appellerer til personligheden, og hvor den ikke findes, tvinges statsmagten til at slå over i kontrol«.
Det er jo lige dér, vi er havnet. Statskontrol afløser menneskelig frihed og ansvarlighed hos dem, der pynter sig med liberalisme i partinavnet, mens intolerancen breder sig som en snigende sygdom af angst fra parti til parti, fra bevægelse til  bevægelse.
Angsten for det fremmede er dybest set en følge af, at ideen ikke eksisterer med sin kompromisløse lidenskab for frihed og ansvarlighed.
Kan det gentages i 2010?
Vi bilder os ind, at vi er et oplyst folk, men det er nu en livsløgn, der truer demokratiet. Vi er et overinformeret samfund, som imponeres af internettets vældige vidensrum. Men netop internettet udfordrer demokratiet, fordi sammenhængsfornemmelsen foruden idé forudsætter prioritering, udvælgelse og fælles viden.
Højskolen skal genskabes. En folkelig højskole, en ny højskole. Inspirationen kan hentes i Berlin i det første Liberal Arts College i Europa. Det er et ganske lille privat universitet grundlagt for ti år siden af en række europæiske intellektuelle, som har et ideal om det, vi kan kalde almen dannelse.
Det er her, vi ser forsøget med en bred uddannelse, som ikke rettes mod et særligt erhverv. Den fantastiske viden, som store forskningsresultater bringer med sig, gør det bydende nødvendigt med en generalist-uddannelse.
Den nye højskole ser jeg som et resultat af et samarbejde mellem universitet og højskole. Her kan eleverne bruge halvdelen af deres tid på almendannende fag som historie, litteratur, filosofi og demokrati, og resten af tiden fordybe sig i det, der fagligt optager dem mest. Her skal de store værdispørgsmål sættes i centrum: Frihed, frisind, tolerance, lighed, solidaritet. Og her skal de møde filosoffer, teologer, litteraturteoretikere, historikere, jurister, økonomer.
Fremtidens lærere, både i børneskole og ungdomsuddannelse, har brug for at tænke bredt på et kvalificeret grundlag, fordi verden bliver mere og mere fragmenteret. Og fremtidens journalister må være i besiddelse af indsigt, der giver dem historisk grundlag og forståelse for filosofi og tilværelsens irrationelle sider.
'Ideernes krise i åndsliv og politik' kaldte Bjørn Poulsen sit indlæg i debatten i 1960, og statsminister Viggo Kampmann fulgte op på det. I vinteren 1961 indbød han 100 mennesker til et forhandlingsmøde på tværs af politiske tilhørsforhold. Og det satte sig spor i kulturlivet og i politik.
Kan noget sådant gentages i 2010?

Asger Baunsbak-Jensen er præst og forfatter

