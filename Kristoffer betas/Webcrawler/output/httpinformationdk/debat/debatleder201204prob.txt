Problematiske tal
Det er konsulentfilmene, der gør udlandet opmærksom på dansk film, ikke 60/40-filmene, og selv om det da er interessant at få sat tal på dansk film, skal man passe på, hvad man bruger de tal til


 Det danske filmstøttesystem er stadig verdens bedste. Så godt er systemet, at man i både Norge og Sverige efterligner det. Det er selvfølgelig ikke ensbetydende med, at det ikke indimellem skal ses efter i sømmene.
Så det har brancheorganisationen Danske Biografer (DB) gjort i en undersøgelse af forholdet mellem filmstøtte og billetsalg gennem de seneste 10 år. DB, en meget ivrig – nogle ville sige aggressiv – deltager i debatten om dansk films fremtid, har før angrebet filmbranchen for at lave for mange film, der ingen billetter sælger, og samtidig kræve, at de film får plads i biograferne.
Baggrunden for den nye undersøgelse er en udtalelse fra 2010, hvor den daværende formand for Det Danske Filminstituts bestyrelse sagde, at filmstøttens succes skal måles i antal solgte billetter, hvad enten det drejer sig om 60/40-film eller konsulentfilm. Og konklusionen er klar: For mange film produceret under især konsulentordningen har fået en alt for høj gennemsnitlig støtte pr. solgt billet. DB går endda så langt som til at navngive bl.a. de mindst succesfulde instruktører og de mest gavmilde konsulenter i et løbende kommentarspor til undersøgelsen, der mest af alt ligner et negativt ladet partsindlæg i en allerede ophedet, polariseret debat.
DB, ved formand Kim Pedersen, kommer slet ikke ind på forskellen mellem 60/40-ordningen, der er en kommerciel ordning, hvor støttede film skal sælge mange billetter, og konsulentordningen, der støtter kunstneriske film, som ikke nødvendigvis – uagtet hvad en bestyrelsesformand måtte mene – skal tjene penge, men udfordre publikum og udvikle filmsproget.
Det er konsulentfilmene, der gør udlandet opmærksom på dansk film, ikke 60/40-filmene, og selv om det da er interessant at få sat tal på dansk film, skal man passe på, hvad man bruger de tal til. CMC

