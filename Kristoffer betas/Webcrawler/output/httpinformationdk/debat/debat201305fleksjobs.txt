Fleksjob er ikke socialhjælp



 
	Aner man en tendens? I Politiken? På Facebook? På DR2? Blandt journalister, politikere og meningsdannere. En tendens, der skærer alle over en kam?

	Hvis du ikke kan arbejde på 100 procent normale vilkår, er du en ’social sag’. Ført an af konservative i København, der lancerer et hårdt angreb mod kommunens ansatte på særlige vilkår som fleksjob, seniorjob og akutjob.

	De mener simpelthen, at man »burde skrotte alle disse ordninger«. Man argumenterer ligefrem med, at »det ikke skal fungere som en slags socialhjælp, ellers bliver det offentlige et ineffektivt sted, hvor dygtige mennesker ikke har lyst til at arbejde«. På KL’s hjemmeside er debatten nogenlunde den samme.

	Her mener flere topfolk, at »kommuner er ved at drukne i socialt ansvar«, fordi 6,5 procent af de ansatte i kommunerne er ansat i fleksjob, løntilskud eller seniorjob. Time out. Hvad er meningen? Hvordan kan man sætte lighedstegn mellem nedsat funktionsevne og inkompetence? Hvor er politikernes indsigt? Hvor er den kritiske journalist?

	Før debatten løber helt af sporet, vil jeg gerne slå følgende fast: Fleksjob er ikke socialhjælp. Det er en måde at sikre, at alle kan bidrage på arbejdsmarkedet med de ressourcer, de har.

	Ingen dømmes ude

	Fleksjobbere bliver ansat på grund af deres kvalifikationer ligesom alle andre, ikke andet. Kompensationen består i nedsat arbejdstid, tilpasning af arbejdet og fravær som følge af den nedsatte funktionsevne.

	Det offentlige skal naturligvis gå foran og inkludere mennesker med forskellige forudsætninger og ressourcer. Hvordan skal vi ellers kunne forlange, at private virksomheder vil? Sygdom kan ramme os alle. Og ingen skal dømmes ude af arbejdsmarkedet på grund af nedsat funktion.

	Eller stigmatiseres af politikere, der fejlagtigt har den opfattelse, at nedsat funktionsevne også betyder nedsat effektivitet eller manglende evner i jobbet.

Lene Witte, direktør i Gigtforeningen

