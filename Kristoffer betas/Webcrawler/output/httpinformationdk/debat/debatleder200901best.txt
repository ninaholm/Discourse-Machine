Bestilt forskning



 DA LANDETS UNIVERSITETER for nogle år siden blev presset til at fusionere, lå det i kortene, at de såkaldte sektorforskningsinstitutioner, som tidligere hørte under ministerierne, skulle være en del af fusionerne. Og sådan blev det. Eksempelvis hører Danmarks Miljøundersøgelser og Danmarks Jordbrugsforskning i dag under Aarhus Universitet (AU), mens Danmarks Fødevareforskning og Danmarks Fiskeriundersøgelser er fusioneret med Danmarks Tekniske Universitet (DTU). 
Det blev af den altid positive videnskabsminister Helge Sander præsenteret som et fremskridt for forskningen. Med sektorforskningen som en del af universiteterne ville institutionerne få samme forskningsfrihed som universiteterne, lød argumentet. Sådan er det ikke gået. Sektorforskningsinstitutionerne har traditionelt levet af den betaling, som aftagerne - ofte ministerier - giver for at få udarbejdet en bestemt rapport. Med fusionerne glemte man at sikre, at institutionerne blev økonomisk uafhængige af ministerierne. Når et ministerium bestiller og betaler for et stykke forskning, som skal bruges i forbindelse med et konkret lovforslag, så er det logisk, at man ikke gentagne gange kan ende med en konklusion, som viser det stik modsatte af, hvad ministeriet havde håbet. Som Dansk Folkepartis forskningspolitiske ordfører sagde ved Videnskabernes Selskabs årsmøde i sidste uge: "Dens brød man æder, dens vise man kvæder." 
SEKTORFORSKNINGSINSTITUTIONERNE har altid kvædet ministeriernes - og de øvrige aftageres vise. Der findes undtagelser, men groft sagt, så er der tradition for, at man ender med et resultat, som ikke overrasker aftageren. Sådan har det altid været, det er der ikke noget forkasteligt i, for i det mindste kan ministrene med disse rapporter basere deres beslutninger på et videnskabeligt grundlag. Og andre forskere kan frit kan se rapporterne igennem og kritisere dem. Det er i sig selv et problem, at det efter fusionerne ofte er forskere fra samme institution, der nu skal kritisere en kollega. Det er næppe noget, som passer ind i universiteternes branding-strategier, hvis forskerne offentligt modsiger hinanden. Det er det lille problem ved fusionerne.
DET STØRSTE PROBLEM er dog, at det nu er landets universiteter, der lægger navn til rapporterne fra sektorforskningsinstitutionerne - og det er en væsentlig ændring. Nu kan en fødevareminister, der gerne vil øge fødevareproduktionen sige, at rapporter fra landets universiteter viser, at der ikke er væsentlige problemer ved at fiske flere muslinger i Limfjorden og ved at ophæve braklægningen af en lang række marker - for nu at tage to konkrete og omdiskuterede rapporter, som gamle sektorforskningsinstitutioner har udarbejdet på henholdsvis DTU og AU. Som dekan ved Aarhus Universitet, Svend Hylleberg, skrev i gårsdagens Information:
"Man er godt i gang med at lave universiteterne om til sektorforskningsinstitutioner - ikke omvendt."

