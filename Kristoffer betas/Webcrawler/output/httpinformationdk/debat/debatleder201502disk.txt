Diskrimination
LEDER


SF vil have flere flygtninge og indvandrere i job. Og der er vel at mærke tale om job, som østeuropæere i dag bestrider.Som beskrevet i Information foreslår partiet i et nyt integrationsudspil, at staten skal kortlægge, hvilke brancher østeuropæere arbejder, i for så at skabe partnerskaber med virksomheder inden for disse brancher om at ansætte nydanskere i stedet. Til gengæld skal staten opkvalificere nydanskerne til at arbejde i de pågældende brancher.Ambitionen om at gøre en ekstra indsats for at opkvalificere flygtninge og indvandrere til rigtige job er i sig selv mere fornuftig, end hvad man ellers hører fra Christiansborg for tiden. Helle Thorning-Schmidt lancerede i sin nytårstale et koncept, der går ud på, at flygtninge og indvandrere skal rydde op på strande og reparere sandkasser og gynger i daginstitutioner til gengæld for deres kontanthjælp. Og Venstre vil genindføre en form for starthjælp, der skal presse ledige nydanskere i job ved at give dem så lave kontantydelser, at de reelt kommer til at leve i fattigdom. Begge tiltag er blevet kritiseret af eksperter for at være ineffektive eller ligefrem kontraproduktive i forhold til at skabe reel beskæftigelse.Når SF alligevel går galt i byen, er det fordi, partiet har fået den besynderlige ide, at flygtninge og indvandrere skal i job på bekostning af østarbejdere. For et pro-europæisk parti er et sådant princip om at bekæmpe arbejdskraftens frie bevægelighed mildest talt uheldigt. Det er som om, SF forsøger at istemme den melodi, som vi også har hørt fra Enhedslisten, om, at østeuropæere i Danmark udgør et problem, som man bedst løser ved at modarbejde dem snarere end at forsøge at forbedre deres vilkår. For de to partier er østeuropæerne ligesom ikke helt omfattet af den internationale solidaritet, som man ellers besynger på venstrefløjen.Det bør imidlertid aldrig blive statens opgave systematisk at modarbejde bestemte grupper på arbejdsmarkedet. Den slags har man et ord for. Det er diskrimination.
