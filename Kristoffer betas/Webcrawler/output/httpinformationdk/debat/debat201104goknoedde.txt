Et gok i nødden til seere
Beslutningen om at gøre TV2/Danmark til en betalingskanal er nødvendig for TV 2.  Men den styrker de kommercielle signaldistributører, og dermed fastholder og udbygger de deres magt over vores tv-forbrug


 Om godt otte måneder bliver det endnu dyrere at se tv, og illusionen, om at der findes 'gratis' fjernsyn, forsvinder helt. Der er som bekendt ikke mange gratis glæder i tilværelsen og slet ikke i underholdningsindustrien.
Fra den 1. januar 2012 bliver TV 2/Danmark en betalingskanal ligesom virksomhedens andre kanaler, Charlie, Zulu, Film og News. Og i de senere år har det stået klart, at den store, brede og 'gratis' TV 2-kanal er et underskudsforetagende, som finansieres af betalingskanalerne. Det har ejeren  staten  taget konsekvensen af. Der skal flere penge i kassen til nationens populæreste tv-kanal. Derfor skal vi betale til den. Argumenterne for denne beslutning er forholdsvis enkle. Hvorfor skal TV2/Danmark være gratis, når alle andre ikke er det? Og her er DR ingen undtagelse. De opkræver licens. TV2 er i forvejen ikke ligestillet med de andre kommercielle kanaler som TV3, 3+, Kanal 4,5,6 m.fl. De sender nemlig fra Storbritannien, hvor reklamereglerne er langt mere liberale end de danske.
Betalingsvilligheden
Problemet  eller udfordringen  for TV 2 er den, at danskernes betalingsvillighed er knapt så stor, som den har været. De fleste af os betaler nu nogenlunde det samme i kabelafgifter, som vi betaler i licens. Luksusdyr som mig betaler meget mere, fordi jeg har den store pakke med det luksuriøse digitale udtræk.
Når vi brokker os over licensens størrelse, glemmer vi ofte, at vi betaler det samme eller mere for at have friheden til at vælge mellem snesevis af kanaler. Når man dertil lægger den danske gennemsnitsfamilies andre udgifter til elektronisk underholdning og kommunikation (mobiltelefoner, bredbåndsforbindelser, computere), så det samlede familiebudget på dette område er steget mangefold de seneste 10 år  og vi lægger knapt mærke til, at for hver ny kanal stiger prisen. Det gør den selvfølgelig også, når TV2's hovedkanal bliver betalingskanal. Mindst 15 kroner om måneden. Et forsigtigt skøn er omkring 250 millioner kroner om året i ekstraindtægt til TV 2  cirka det samme, som hovedkanalens underskud..
TV 2 bliver altså nogenlunde ligestillet med sine privatejede konkurrenter og skulle derved blive endnu mere klar til privatisering end tidligere. Det er der i princippet ikke noget galt i. Men det bliver interessant at se, hvordan TV 2 herefter vil kunne markedsføre sig som hele Danmarks fjernsyn, når den i fremtiden kun kan ses af de, der vil/kan betale.
Magt til distributørerne
Det argument er selvfølgelig også kompliceret, fordi den egentlige magtfaktor i dansk tv nu får endnu mere magt. Og magten ligger hos distributørerne, hvoraf det suverænt største er YouSee, som er et moderne dæknavn for TDC-kabel. Denne virksomhed kontrollerer 1,2 millioner danske hjems tv-forbrug. Distributørerne er en lille, stærk flok: Boxer, Viasat, Stofa og Canal Digital. De bestemmer, hvilke kanaler, der skal placeres i hvilke tv-pakker. Og selv om det teknologisk er muligt at lave et system, hvor forbrugeren kan bruge  og betale  for sit forbrug af individuelle tv-kanaler, så har man valgt at fortsætte med et diktatorisk pakkesystem, der betyder, at hvis man ønsker at se CNN, TV 2 News og Discovery Channel, skal man samtidigt betale for et hav af andre kanaler. Det er den slags, der er forbudt ude i det almindelige handelsliv: Hvis du køber en Panasonic fladskærm, skal du samtidig købe en Sony blueray-afspiller, en kaffemaskine og B&O højttalere!
TV 2's frihed stækkes
TV 2 forlader det frie liv i æteren og bliver en del af et distributionssystem, der nok giver dem større indtægter, men også vil stække TV 2's frihed. Det er distributørerne, der bestemmer hvilken pakke, TV 2/Danmark kommer i. Pakkevalget kan få betydelig indflydelse på, hvor mange penge TV 2 kommer til at tjene. Og prisen bliver større end de 10-12 kroner plus moms, som TV 2 skal have, fordi distributørerne naturligvis opkræver et gebyr for at distribuere signalet. Det er en anelse risikabelt for TV2, men helt uden risiko for distributørerne. Det er det, TV2-direktør Merete Eldrup beskrev i Jyllands-Posten onsdag som 'et gok i nødden'. Hun mener selvfølgelig et gok i nødden til TV2, der nu totalt skal operere som andre kommercielle kanaler og ikke som tidligere sammen med DR1 være landets mest udbredte kanal. Nu kommer distributørerne til at få stor indflydelse på, hvor udbredt den bliver.  Primært er beslutningen om at gøre TV 2 til en betalingskanal et gok i nødden på forbrugerne, hvis frie valg indskrænkes. Det er ikke TV 2's skyld. Skylden ligger primært i en kommerciel distributionsstruktur, der giver større og større magt til de store drenge som TDC (YouSee), der i årevis har været landets mest indflydelsesrige tv-selskab og som med betalingsbeslutningen får endnu større indflydelse og får endnu flere indtægter.

