Dagpengeforkortelse er ren ideologi
Pædagoger er ikke dovne, som Claus Hjort Frederiksen hentyder til. Beskæftigelsesministerens nye tiltag inden for dagpengeområdet mangler sund fornuft og rationelle handlinger


 Når en beskæftigelsesminister vil løbe fra et tidligere løfte om ikke at forkorte dagpengeperioden, skal han have rigtig gode argumenter. Det har Claus Hjort Frederiksen ikke. I hvert fald ikke, hvis man går ud fra, at han kører sit tungeste skyts i stilling i Information 29. oktober i artiklen "10.600 dagpengemodtagere matcher ledige job". Ministeren bruger her pædagogerne som eksempel på en faggruppe, der ikke rigtigt har forstået, at de skal søge job, mens de er på dagpenge. Et notat viser ifølge ministeren, at knap 500 pædagoger har været på dagpenge i mere end to år, til trods for at der er 1.404 ledige pædagogstillinger i den region, hvor de bor. Men det tal giver et så misvisende billede af den reelle situation for pædagogfaget, at man kun kan gisne om ministerens motiver. Sandheden er, at laver man et nedslag i oktober 2008, så er der kun 134 pædagoger, som modtager dagpenge på mere end andet år.
Ufrivilligt på deltid
Det betyder ikke, at de 134 har ligget på sofaen og set amerikanske tv-serier i to år. Ca. halvdelen af dem har en løbende tilknytning til arbejdsmarkedet i form af faste eller løse vikariater og har dermed en vigtig funktion på det pædagogiske arbejdsmarked. 48 procent af alle pædagoger arbejder i øvrigt mere eller mindre ufrivilligt på deltid på grund af de kommunale nedskæringer, så mange af de 134 kan være i faste stillinger kombineret med supplerende dagpenge. Modtager man dagpenge, hvad der svarer til bare én dag om ugen, tæller det nemlig som en hel dagpengeuge, så i realiteten kan tallet dække over pædagoger med fast stilling 28 timer om ugen i en SFO. Ydermere opgøres dagpengemodtagerne på den måde, at dagpengeperioden tikker videre, der hvor man slap den. Får man et halvt års vikariat efter et år på dagpenge, hopper man tilbage på andet dagpengeår efter vikariatet. Når alt kommer til alt, står vi derfor med et utroligt lille antal pædagoger ud af de 60.000 medlemmer, som reelt er fuldtidsarbejdsløse. De fleste af dem bor på Bornholm eller et sted i Nordjylland, og det er så dem, ministeren mener, skal søge job for eksempel på Sjælland eller et andet sted i den meget store nordjyske region. 
Tyndt grundlag
Det, ministeren er i gang med, er med andre ord på et uhyre tyndt grundlag at fjerne sikkerhedsnettet under mennesker, som af den ene eller anden grund - for eksempel fordi de med ægtefælle og børn har været så optimistiske at slå sig ned på Bornholm eller i Skagen - ikke kan få et job på fuld tid hele tiden. Ministeren er tilsyneladende villig til at ofre både flexicuritymodel og proportionssans på det alter, der hedder: Ingen - ikke en eneste - skal have lov at ligge på den lade side. At ministeren samtidig får stækket A-kasserne, er formentlig kun en kærkommen sidegevinst. 
Ministerens optræden kan synes dybt uretfærdig, når man som BUPL-A har rigtig gode resultater med at få folk i arbejde, og når pædagogfaget har en rekordlav arbejdsløshed på én procent. Her må vi minde os selv om, at det bare er politik og ideologi - ikke sund fornuft og rationelle handlinger. 
Lis Pedersen, er formand for BUPL-A 

