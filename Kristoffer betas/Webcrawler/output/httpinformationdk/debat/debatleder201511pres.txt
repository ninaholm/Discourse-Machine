Den pressede kansler
LEDER


 Der er blevet ensomt omkring kansler Angela Merkel, fordi den vedholdende flygtningestrøm har bragt hende på skarp konfrontationskurs med især de bayerske konservative hos CSU. Men også egne vælgere er ramt af stigende nervøsitet, og de opsuges af det flygtningeskeptiske parti AfD, der ellers var i krise, men nu er skudt langt op over spærregrænsen.
Vil Merkel overleve sin egen beslutning om at åbne landet for de flygtende? Sådan lyder spekulationerne i selv det nøgterne Die Zeit. Gør hun ikke, vil det være fatalt for Tysklands evne til at klare denne enorme udfordring.
Med de dagligt næsten 10.000 ankommende flygtninge til især Bayern, lyder kravet fra CSU-delstaten, at grænserne skal lukkes, om nødvendigt med hegn. Fordi hvor skal flygtningene være, spørger de? De lokale tyske myndigheder presses da også til at skaffe flere hundredetusinde boliger og skolepladser til op mod 200.000 børn og sprogkurser til den ene million mennesker, der øjensynligt vil ankomme i år.
CSU-leder Seehofer har ønsket, at Merkel skal lægge et loft på antallet af flygtninge, men kansleren tror mest på fælles EU-løsninger og afviser, at en pludselig tysk opbremsning løser problemerne. For at forhindre en regeringskrise i Berlin har Merkel nu bøjet sig for CSU ved at tilslutte sig kravet om fremover at etablere transitzoner ved grænserne, der reelt bliver lukkede asylmodtagecentre, hvor lynafgørelser skal skille de humanitære fra de økonomiske flygtninge.
Det vil bryde meget klart med den hidtidige politik og også give problemer i forhold til konventionerne, da centrene reelt vil fungere som fængsler, klager regeringspartner SPD, der udelukkende ønsker at registrere flygtningene ved grænsen og derfra sende dem videre og som hidtil behandle asylsagerne individuelt.
Man kan kun håbe, at SPD vil kunne modsætte sig CSU-signalpolitikken og holde fokus på at være problemløsende. For selv om transitzoner skal virke afskrækkende, vil flygtningene alligevel forsøge at krydse grænserne. Det vil give menneskesmuglere kronede dage og sætte uskyldige menneskeliv på spil. Imens fortsætter regeringskrisen i Berlin, hvor den samlede tyngde af CDU og SPD bør holde Tyskland på løsningssporet frem for at låse flygtninge inde i lejre eller drive dem ud i endnu større desperation.

