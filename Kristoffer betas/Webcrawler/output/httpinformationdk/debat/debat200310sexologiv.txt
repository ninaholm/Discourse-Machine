Sexologi som vrøvl
Sexologer studerer ikke sex, men derimod indsamlede data om sex, og man interviewer lidet troværdige folk  og når man så har forholdt sig teoretisk til sexlivet, kan man oprette en klinik eller en brevkasse, og leve fedt af at fylde klienterne med alt det vrøvl, man har brugt årevis på at opsnuse


 Kronik
For at blive sexolog kræves kun to ting, men det er til gengæld ufravigelige krav: personen på tale skal være udstyret med uopslidelig nyfigenhed på andres sexliv  og skal kunne efterplapre alle sexologiske bogværker, som på trods af deres utroværdige statistik regnes for fundamentalistiske tekster om menneskers seksuelle natur og adfærd. Det er helt ligegyldigt, hvordan Virkeligheden ser ud  og den kender man ikke, al den stund sexologen ikke har noget feltarbejde ud over det private at prale af.
Man studerer med andre ord ikke sex, man studerer indsamlede data om sex, og man interviewer lidet troværdige folk  og når man så har forholdt sig teoretisk til sexlivet, kan man oprette en klinik eller en brevkasse, og leve fedt af at fylde klienterne med alt det vrøvl, man har brugt årevis på at opsnuse.
Man kan f.eks. erindre sig den berømte Hite-rapport, som baserede sig på ca. 2.000 kvinders svar på spørgeskemaer, og at disse to tusinde personer var de ganske få, der svarede. Der blev nemlig udsendt ca. 2oo.ooo spørgeskemaer til amerikanske kvinder, og ingen i hele Verden kan regne ud i hvilken grad  om overhovedet  de 2.ooo svar er repræsentative for de mange ikke-svarende. De få, der svarede skulle være gennemsnitlige kvinder med gennemsnitligt sexliv, og f.eks. dertil hørende gennemsnitligt fravær af orgasme under samleje  men mon ikke de orgastisk talentfulde damer undlod at svare? Lad mig minde om, at statistik er værdiløs, hvis det som her handler om, hvem der tilfældigvis vælger at svare ud af en stor adspurgt gruppe.
Hvad med statistik om onani? Sexologer kan anbefale, at kvinder, der har svært ved at få orgasme ved samlejet, udforsker sig selv med onani. Så knepper de med bedre resultat... Man kunne med større ret påstå det modsatte, nemlig at piger, der onanerer og udforsker deres o-gasme på denne måde, forringer deres muligheder for at få udløsning under samlejet. Der er absolut ingen transfer-værdi fra onani til samleje, det er nemlig, hvad modne og frimodige kvinder har fortalt mig. Og tvært- imod kunne man tilføje, at kvinden, der onanerer (ofte) indskrænker den orgastiske trigger til et anatomisk område på størrelse med en lille ært  nemlig den højt besungne og vildt overvurderede klitoris. Det anbefales i øvrigt ofte af sexologer, at man ved onani kan »finde ud af hvilken berøring man kan lide«. Det er noget sludder, for man bliver ikke liderlig af at røre ved sig selv, men rører ved sig selv, fordi man er liderlig.
Statistikken skulle sige, at kvinder onanerer mere i
dag end for en del år siden. De er blevet mere liderlige? Eller hvad med mere indskrænkede
 eller mindre glade for at bolle,
eller nu tør de fortælle om det? Det kan også være, at de adspurg-te damer vælger at sige, som de gør, fordi de ikke kan sige 1) Jeg onanerer aldrig. (Jeg er en kold fisk) eller 2) Jeg onanerer ofte
(Jeg er en frustreret tøs.) Kort sagt, mit bud er, at enhver adspurgt i de seksuelle afdelinger vrider hjernen for at sige dét, som regnes for normalt. Læs: Hyppigst forekommende.
Hvad med myten om, at penis ikke stimulerer klitoris! En sejlivet myte fra de dage, da samlejet blev betragtet som et kønspolitisk fænomen: man brugte ganske enkelt samlejets anatomi i kønskampens strategier, hvilket naturligvis kun gjaldt for kampklædte kvinder, der ville afvæbne modstanderen, manden. Enhver mand eller kvinde, der har sit personlige feltarbejde i orden véd, at en kvinde kan få udløsning på utallige måder, og at direkte stimulans af klitoris og
nabolag ikke fører til at himlen åbner sig, hvis man ikke er psykisk ophidset nok  dette understreger den engelske forfatter Germaine Greer i sin bog Den kvindelige Eunuk. Endvidere kan det erfares i felten, at når hele kroppen og psyken er i alarmberedskab, så kan penis i skeden godt udløse kvindens orgasme.
(Nu omtaler samme Greer desværre også mandens lem som »den angiveligt klitorisfjerne penis«  et lille æv-bæv fra gamle barrikader  og hvordan man gennemsnitlig boller i England er ikke godt at vide, men akavet må det være, siden engelske klitorisser ikke bliver stimuleret af engelske penisser.)
Så er der klicheerne om mandligt og kvindeligt særpræg. Når der eksempelvis sludres på tv i Gomorgen Danmark af en køn sexologisk pige, så appelleres der til kvinder, for det er her pengene er! Kvinder vil have opskrifter. Førnævnte sexolog fortæller os, at kvinden er som havet, dyb og emotionel og af og til stille, af og til i oprør  og manden er som skibet  han var ikke en stor krabbe eller en skat på bunden  skibet der målrettet fór over vandet, med en bestemt retning, et bestemt ærinde. Det er gået forbi sexologens næse, at maskulinitet er truet på snart sagt alle kanter, og at det vrimler med mænd, som er gået i stå og ikke aner hvilken retning de skal tage, simpelt hen fordi de ikke har sat sig mål  eller endog har fravalgt anerkendte mandlige mål. Er det gået terapeuternes næse forbi, at Historien og Myterne vrimler med klassiske eksempler på, at en afgørende del af mandligheden er evnen til at fabulere, drømme og svømme hen  og at i tilgift og som logisk konsekvens vrimler det med stræbsomme kvinder, som véd præcis hvad deres mål er  og den direkte vej dertil? Hvorfor fastholder denne sexolog  og med hende en del mandlige terapeuter  kønsspecifikke adfærdsformer, som den virkelige virkelighed og civilisationens udvikling for længst har gjort til skamme? Der er penge i lortet  gør os trygge!
Forfatteren og kvindeforskeren Barbara Sichtermann har f.eks. harceleret over et hårdnakket kvindepolitisk standpunkt, nemlig at der skulle findes en specifik kvindelig seksualitet. Sichtermann kaldte et essay »Fantomet den kvindelige seksualitet«  og hun beskrev rent faktisk samlejet som en dans af enshed. Jeg kunne tilføje, at mænds og kvinders seksualitet kun er forskellig udfra kulturelt betingede veje ad hvilke de kommer frem til favntaget  og i øvrigt at følelsesmæssig modenhed hos mand og kvinde medfører ensartethed i oplevelserne. En sexolog rådgiver ud fra en arv af usande myter og statistik-fortolkninger, indtil det hele antager faste former, og uretmæssigt bliver til lovmæssigheder. Dette fænomen er et akademisk problem af gigantisk størrelse, det er nemlig ikke isoleret til sexologien, for det er som bekendt en forudsætning for at bestå i det akademiske  en forudsætning for specialets gennemførelse  at der overvejende citeres og sammentænkers alt dét, som den akademiske verden har forudbestemt til at være pensum. Pensum lig med sandt. Praktisk erfaring og feltarbejde siver ud ad uddannelserne, mens vi skjuler vores berøringsangst ved computeren.
Mennesker der opsøger sexolog har lav status i situationen, og dette forstærker klientens autoritetstro umådeligt.
Kniber det med lyst og potens, foreskriv da straks det fornuftige 70er-forbud, samlejeforbudet, og foreskriv blid, intim og sensuel massage mellem parterne  og vupti, alle bliver snart kneppelystne igen. Rådet er idiotisk, fordi det oftest netop er lysten til at være blid, intim og sensuel sammen, der er forduftet. Denne evne henter man  om muligt  i helt andre egne. »Det virker altid strålende,« anbefaler sexologen, og hvilken klient kommer tilbage, måske flere gange, og fortæller, at det ikke virker? Man vil jo nødig stå tilbage... Nej, nu går det fremad.
Teorien er bekræftet, men klienten lyver.
Den klassiske dysfunktion for tidlig sædafgang  for nogle kvinder vil det dog altid være for tidligt  får gerne en tilhørende klassisk terapi med stop og klem-metoden, hvor sågar den bollende dame kan klemme hårdt om penis hoved, når faren nærmer sig... men at erstatte et lystsignal med et ulystsignal er en yderst fattig metode.
Jeg har netop færdigskrevet et større bogværk med titlen Lystens og Ulystens Historie  en guide, og her er der flere hundrede emner om alt det under og bagved, inden i og ved siden af dét, som præger vores lyst og ulyst. Min bog er et svar på tidens og modens måde at isolere seksualitet fra ånd og drøm, livsstil og opdragelse og tusinde andre ting. Kommercialiseringen af Eros! Jeg har  som denne kronik skitserer  også gjort op med myter og idiotiske statistikker, herunder især ved nutidens sexologi. De poppede udgaver fortæller i al fald mig, at den hysteriske nyfigenhed på andres sexliv synes at være proportional med kulturforfaldet.
*Eske Holm er koreograf, danser og forfatter

