Tilgivet af tiden
LEDER


Ikke alene vandt Narendra Modi og hans parti, Bharatiya Janata Party (BJP), det indiske parlamentsvalg. De fik endda et utvetydigt mandat af de indiske vælgere, mens Kongrespartiet og Gandhi-dynastiets seneste bud på en leder, Rahul Ghandi, fik det dårligste valg siden Indiens uafhængighed. BJP har nu flertal i parlamentet og skal ikke, som ellers syntes at være et grundvilkår i moderne indisk politik, stykke en regering sammen som et parlamentarisk kludetæppe af småpartier med særinteresser.Man kan altså, hvis man blot ser på tallene, konkludere, at Indien nu har fået en ledelse med mulighed for at rykke effektivt på landets mange og tunge problemer. Og umiddelbart også en leder, der har vilje og vision. Narendra Modi har som leder af delstaten Gujarat vendt en dårlig økonomi til noget, der ofte bliver betegnet som et regulært økonomisk mirakel. Det er det mirakel, han har lovet at folde ud over hele Indien. Og det er sandsynligvis også primært det løfte, der har lokket vælgerne til.Men her slutter skåltalen så også. For uanset at Narendra Modi denne gang er gået til valg på en relativt ukontroversiel vækstdagsorden, er hans politiske fortid over alt andet karakteriseret af en aggressiv og xenofobisk identitetspolitik.Før vækstraterne begyndte at stige, var Gujarat under Modi kendt for noget helt andet, nemlig som ’hindutva-laboratorium’, en mønsterstat for den højreradikale hindunationalistiske bevægelse. Så mens den netop afgåede premierminister Manmohan Singh i slutningen af 1990’erne sad som finansminister i Delhi og gennemførte de reformer, der ledte til Indiens økonomiske genrejsning, var buddet fra Modi en institutionaliseret hindu-stolthed. Og hvor Indien ifølge Kongrespartiet stadig var den sekulære, multikulturelle stat, som Mahatma Gandhi og Jawaharlal Nehru havde drømt om, hed sloganet for Modis bevægelse ’hindu! hindi! Hindustan!’. Religionen skulle være hinduisme, sproget, der skulle lyde, var hindi, og landet skulle være hjem for hinduer.Modis eksperiment kulminerede d. 27 februar 2002. Et tog med hujende hinduaktivister kørte igennem et muslimsk kvarter på vej hjem fra den nordindiske by Ayodhya, hvor de havde fejret nedrivningen af en moské, der lå på det sted, de mente var den hinduistiske sagnkonge Rams fødested. Toget blev angrebet og sat i brand. Det satte gang i tre dages massakrer på muslimer rundt om i Gujarat. Ikke alene blev de hærgende horder ikke stoppet. De fik også aktiv hjælp fra bl.a. politiet, der delte lister ud med muslimske hjem og butikker. Og delstatsminister Narendra Modi undlod ikke blot offentligt at bruge alle mulige kanaler for at beordre urolighederne stoppet. Han har i praksis efterfølgende gjort sit for at sikre, at stort set ingen af de op mod 2.000 drab førte til domfældelse. Modi lukkede øjnene for konsekvenserne af den hadtale, som han og partiet havde praktiseret. Om ikke ansvarlig i strafferetlig forstand er Indiens nye premierminister i både politisk og moralsk forstand medansvarlig for de værste religiøst motiverede myrderier i det uafhængige Indiens historie.Nu er han rykket til Delhi. Og han har gjort det med en stor del af vælgernes velsignelse – dog udgør de omkring 165.480.309 vælgere, der satte kryds ved BJP, stadig kun 14 pct. af den samlede indiske befolkning. Men Modi har vundet. Ikke fordi historien har frikendt ham. Hans rolle i Gujarat-massakrerne er aldrig blevet officielt undersøgt, og der er intet nyt, der skulle frikende ham for ansvar. Men tiden har tilsyneladende tilgivet. Spørgsmålet er nu, hvad fremtiden vil byde.Som avisen The Hindu skriver i sin leder under overskriften »Bevar ideen Indien«, er der stadig en meget stor mistillid, naturligvis størst hos landets muslimer, til Modis løfte om, at han blot er der for at forbedre levevilkårene for alle uanset etnicitet og religion. Og stor skepsis blandt hans kritikere i forhold til fortællingen om hinduekstremisten, der voksede sig til at blive en bredt favnende pragmatiker. Som The Hindu skriver: »Modi (må) forsikre os om, at ideen om Indien som et pluralistisk og inkluderende landskab, hvor alle borgere er lige for loven, bevares konsekvent og med stor gennemsigtighed i hans tid på posten.«
