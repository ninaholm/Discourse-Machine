Forsvar for det private
LEDER


 Det private er en fundamental menneskelig grundværdi. Retten til privatliv, retten til at have hemmeligheder og værne om en kerne, som alle andre ikke har adgang til og kan aflure, er noget, der gør os til mennesker. Det gør det muligt overhovedet at indgå i relationer med andre, ligesom det er en forudsætning for en efterfølgende gavmildhed.
Men det private er truet i denne tid. Både udefra med den helt overdrevne omfattende overvågning af helt almindelige borgere, som blandt andet Edward Snowden har afsløret, og indefra med den voksende tendens til eksponering og selvudlevering på de sociale medier.
Nogle vil sige, at forsvaret af det private er småborgerligt. Vil sige, at jo mere åbne og transparente vi er, desto bedre er det for samfundet og den enkelte. Lukkethed hører gamle dage til, så lad os bare få luftet ud og så lidt tilhylning som muligt. Ligesom med kvindebevægelsen, hvor kvinder pludselig sad og snakkede sammen om det, der før havde været dybt privat, og derved opdagede, at de alligevel ikke var så alene, eller andre tilfælde, hvor fortællinger har været med til at flytte og udvide grænserne for det normale.
Andre siger, at overvågning og selvudlevering slet ikke er noget problem og giver tryghed, når bare det sker i frie demokratiske samfund. Sådan formulerede den norske forfatter Tomas Espedal det for nylig bevidst lidt naivt i et interview. Kun i totalitære stater er overvågning et problem, mener han og andre, som grundlæggende ikke ser noget problem i USA’s store overvågningsprogrammer.
Tomas Espedal er en af de fire kunstnere, der i de forgangne uger i en serie her i avisen har talt om hemmeligheder i forhold til deres private liv og kunstneriske arbejde og talt om grænser mellem det private og det offentlige. Espedal er den eneste, der ikke mener, at det private har nogen værdi i sig selv for det enkelte menneske eller for samfundet som helhed. De tre øvrige kunstnere, Sidsel Becker, Julie Nord og Iben Mondrup er alle af den overbevisning, at det private er en fundamental værdi. Er det tilfældigt, at afsløringen af de store overvågningsprogrammer af helt almindelige borgere går hånd i hånd med folks egen tendens til udlevering? De sociale medier har gjort det muligt at dele alt med alle, og så er det svært ikke at falde for fristelsen. Men noget tyder på, at vi også er ved at miste den kritiske sans i forhold til vores offentlige eller halvoffentlige liv. Vi blotlægger vores inderste og viser rask væk billeder af vores børn på de sociale medier og skriver deres historie for dem, længe før de selv har ord for det. Det kan virke sødt og kærligt, men er det ikke også en krænkelse af deres ret til at have et eget liv? Mange siger, at det er uskyldigt og sker i bedste mening, men det kan ikke dække over, at vi nægter de børn et privatliv.
I det hele taget synes den kritiske sans begrænset og tilliden til systemernes iboende godhed uendelig. Ingen tvivl om, at der er brug for offentlige rum til at debattere og udveksle erfaringer, steder at ytre sig, hvis man er undertrykt, føler sig misforstået eller set skævt til. Men det har taget overhånd. Ligesom man ikke kan forsvare USA’s overvågning med, at det er et demokrati, og at de forsvarer den frie verdens fortsatte frihed, når dette frihedsforsvar også rummer sin egen totalitære tendens og skaber en gennemsigtighed, som truer helt fundamentale frihedsrettigheder, så fører åbenhjertigheden på de sociale medier paradoksalt nok også til en frivillig pålagt totalitær tilstand af konstant overvågning af sig selv og hinanden.
Kritik af at stater urimeligt overvåger borgere bør derfor gå hånd i hånd med større selvjustits på det personlige plan. Måske skal vi ligefrem udvikle et mere uformelt sæt af regler for vores adfærd på sociale medier? For at sikre det private rum og for at sikre, at vi ikke krænker andres.
Respekt for det private er alt det, der gør os til civiliserede mennesker og borgere. Der er ingen tvivl om, at folk, der har dybe erfaringer med totalitære stater, ikke deler eller krænger lige så meget ud som folk i frie samfund. De kender værdien af et intakt liv uden for offentlighedens permanente søgelys. De kender værdien af at værne om et sprog og en krop, som ikke skal tilhøre nogen stat eller ideologi.

