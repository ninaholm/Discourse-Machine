Der er intet videnskabeligt belæg for at kønsopdele folkeskolen
Det er en myte, at læring foregår forskelligt hos drenge og piger


 Information bragte den 22. maj en artikel om 'påvirkning', hvor Martin Lindstrøm, en af de for tiden 100 mest indflydelsesrige mennesker i verden, er interviewet. Det er en interessant artikel, men der er både elementer til min undren og min irritation. I interviewet bliver bl.a. beskrevet, hvordan vi alle er Pavlovs køtere og ikke rationelt inspireret for omkring 85 pct. af vores gøren og laden. 
Der er forsket en del i menneskets rationelle handlinger og forestillinger inden for både filosofi, psykologi, pædagogik og andre videnskaber, og der er ingen tvivl om, at vi som mennesker foretager os mange handlinger, som er styrede af automatiske processer. Uden al denne automatisering ville vi faktisk slet ikke kunne klare os så godt som vi kan. Det der undrer mig er, at en af de vigtigste spørgsmål i denne forskning slet ikke bliver nævnt. Det drejer sig om, hvordan vi gennem tankeprocesser bliver klar over vores automatiserede fejltagelser før det får alvorlige konsekvenser. 
Processen hænger sammen med vores øvrige læringsprocesser. Og her kommer vi så til min irritation. I artiklen skrives, at "hjerneforskning viser, at drenge og piger indlærer forskelligt og forstår verden forskelligt".
Fortolkning og myte
Men nej, det gør hjerneforskningen ikke. Hjerneforskningen viser, at der er forskelle på hjerner, men at forskellene indbyrdes hos kønnene er større end mellem kønnene. Desuden er det svært at vide og dermed udtale sig om, hvilke læringskonsekvenser disse forskelle har. Man kan derimod gennemsnitlig vise, at der er forskel i modningsprocesser i drenge og pigers hjerner, men gennemsnit siger intet om, hvordan den enkelte hjerne er, ligesom gennemsnittet af to personers højde på henholdsvis en og to meter, som er halvanden, ikke siger noget om de to personer. At forskellen skulle betyde, at læring foregår forskelligt hos drenge og piger er en fortolkning og en myte, som hvis den bliver gentaget ofte nok kan blive til en slags folkeviden, som ingen længere sætter spørgsmålstegn ved. 
Helt slemt bliver det da også, når der videre står, at "hvis vi skulle skabe den optimale folkeskole ud fra et indlæringssynspunkt, skulle vi altså opdele drenge og piger".
Forkert konklusion
Et forkert udgangspunkt giver en dårlig konklusion. Læring foregår på mange forskellige måder, og det er lærerens udfordring at variere sin undervisning ud fra sin viden om, hvordan forskellige undervisningstiltag virker. At det skulle gavne nogen at lave en kønsopdelt skole er uden videnskabelig belæg. 
Forskere inden for neuroscience og læring ved, hvor svært det er at fortolke de data, vi får fra hjerneskanninger sammen med det komplekse fænomen at lære noget, og hvor varsom man derfor skal være med at konkludere for hurtigt på data. Der er et stort behov for at denne forskning får mulighed og lov til at udvikle sig, men mens der forskes, er det irriterende at læse fortolkninger beskrevet som "hjerneforskningen viser", når det nu ikke er tilfældet.
Lisser Rye Ejersbo er cand.pæd. adjunkt ved DPU, Aarhus Universitet 

