Overfladisk kritik af konsulenter



 Landsforeningen for Socialpædagoger (LfS) retter den 8. september en stærkt overfladisk kritik af dét, de over en bred kam kalder for ’eksterne konsulenter’. Indlægget er ikke alene udtryk for et dybt forældet og forstokket syn på den offentlige sektor; desværre har LfS heller ikke har gjort sig den umage at gå i dybden med fakta og tal.
Ud af statens budget til eksterne konsulenter på 3,7 milliarder kroner, som LfS refererer til, går over 75 procent til drift og vedligeholdelse af eksempelvis vores vejnet, miljøovervågning og it. Her er altså ikke tale om, som det beskrives, en »umyndiggørelse af den offentlige sektors egne medarbejdere«, men om en tilførsel af yderst specialiseret viden på områder, som på ingen måde hører under statslige styrelsers kerneopgaver.
Medarbejderne i den offentlige sektor er ansat til at levere offentlige kerneydelser som sygdomsbehandling, plejeopgaver, undervisning og forvaltning af regler. Derfor må eksempelvis medarbejderne i miljøministeriet være dybt kompetente i at udarbejde og forvalte komplekse regler på miljøområdet. Det kræver medarbejdernes fulde fokus. Derfor kan man ikke forvente, at de samme medarbejdere er kommunikationseksperter i borgeroplysningskampagner, har indsigt i udvikling af it-systemer eller medarbejdernes videreuddannelse. Og derfor er det både naturligt og begavet, at den offentlige sektor benytter sig af rådgivere med dyrebar viden, indsigt og knowhow, der tilfører den offentlige sektor specialiseret viden.
Uvurderlig viden
Et lysende eksempel på, at specialiserede konsulenter skaber værdi, er inddragelsen af ingeniører i planlægningen og projekteringen af broer. Det har ikke alene været tilført en uvurderlig viden til den offentlige sektor – men har samtidig ført til en verdenskendt dansk ingeniørbranche, som årligt tjener over en milliard hjem til Danmark.
Hvis staten begynder at spare på videnrådgivning, risikerer vi, at udviklingen går den gale vej, og at dygtige offentlige ansatte anvendes til opgaver uden for både deres egne og statens kompetencer. Resultatet vil være en offentlig sektor – som i forsøget på at favne bredt – mister både kvalitet og effektivitet.
 
Henriette Søltoft, branche-direktør i DI Videnrådgiverne

