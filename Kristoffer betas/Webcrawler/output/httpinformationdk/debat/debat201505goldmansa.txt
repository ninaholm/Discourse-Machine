Goldman Sachs’ og DONG’s ansatte kendte hinanden godt
En analyse af netværkene omkring DONG-forhandlingerne viser, at der var flere tætte forbindelser mellem DONG og Goldman Sachs. Tidligere studie- og arbejdskolleger sad på hver sin side af forhandlingsbordet, og DONG’s direktør kendte ansatte i Goldman Sachs fra bestyrelsesarbejde


 Salget af statsejede DONG-aktier til Goldman Sachs var for mange danskere et salg til en fremmed, amerikansk investeringsbank. Analyserer man imidlertid de netværk, som de forhandlende personer fra DONG, Goldman Sachs og de danske pensionskasser indgik i, mens forhandlingerne stod på, var Goldman Sachs ikke så fremmed endda. Faktisk var der flere personlige forbindelser mellem topledelsen i DONG og ansatte i Goldman Sachs.
Værdien af personlige relationer i en forhandlingssituation er svær at sætte tal på – særligt når forhandlingerne foregår bag lukkede døre. Men når der er tale om et statsligt aktiesalg for et tocifret milliardbeløb, må det være rimeligt nok, at offentligheden kender til dem.
Tætte relationer
En kortlægning af netværkene omkring forhandlingerne viser først og fremmest, at DONG’s direktør Henrik Poulsen havde personlige relationer til ansatte i Goldman Sachs. Poulsen sidder nemlig i bestyrelsen for rengøringsfirmaet ISS sammen med managing director i Goldman Sachs Andrew E. Wolff og senior adviser i Goldman Sachs Charles Lamb Allen. Det gjorde han også i 2013, hvor forhandlingerne om DONG-aktierne stod på.
At Poulsen arbejdede sammen med to Goldman Sachs-ansatte i ISS’s bestyrelse, behøver naturligvis ikke betyde, at han af den grund skulle være venligere stemt over for at sælge DONG-aktierne til Goldman Sachs. Men fra et netværksperspektiv stod Goldman Sachs i en mere fordelagtig position end de danske pensionskasser, som ikke havde en tilsvarende direkte forbindelse til DONG’s chef.
Og det var ikke kun topdirektøren for DONG, der have personlige forbindelser til Goldman Sachs. Det havde også senior director og senere vicepræsident i DONG Morten Weicher, der i 2013 var manden med det finansielle overblik og ansvaret for fusioner og opkøb. Weicher har nemlig tidligere arbejdet i Goldman Sachs – i øvrigt sammen med en anden dansker, Michael Speecht Bruun, der senere blev executive director og repræsenterede Goldman Sachs i aktieforhandlingerne.
De to tidligere kolleger, der i 2013 forhandlede aktiesalg på hver sin side af bordet, har også læst økonomi sammen på Københavns Universitet og afleverede speciale samme år med samme vejleder.
Den personlige relation har dog »ingen betydning haft overhovedet«, understregede DONG’s tidligere kommunikationschef over for Jyllands-Posten.
Vi kan som udenforstående iagttagere af forhandlingerne ikke vide, om de tidligere studie- og arbejdsrelationer har haft betydning i professionelt regi. Dog peger en hel del sociologisk forskning på, at sociale relationer har betydning – også i professionelt regi.
ATP’s direktør uden netværk
Pensionsselskabet ATP endte som bekendt med at blive en del af den endelige salgsaftale og investerede for 2,2 milliarder kroner i DONG. Af DR’s aktindsigter og dokumentar om salget fremgår det imidlertid, at ATP var potentiel hovedkøber indtil forhandlingernes sidste øjeblik.
Ser man på netværkene omkring forhandlingerne, indtager ATP en meget perifer position. Det skyldes især, at ATP fik ny direktør midt i forhandlingsprocessen. Carsten Stendevad kom til ATP fra en karriere i New York i marts 2013. På dette tidspunkt sad han hverken i bestyrelsen for nogen større danske virksomheder eller i en VL-gruppe (netværk for virksomhedsgrupper, red.) Han var således et forholdsvis ubeskrevet blad i dansk erhvervsliv.
Om ATP’s perifere placering i netværkene omkring DONG-forhandlingerne havde betydning for, hvor mange aktier de fik lov at købe, er uvist. Ligesom vi heller ikke kan vide, om de personlige forbindelser mellem DONG og Goldman Sachs var medvirkende til, at Goldman Sachs endte med at blive hovedkøber. Men at ATP ikke havde gode netværkskort på hånden, er der ingen tvivl om.
I den for nylig udkomne bog om aktiesalget Det bedste bud af Anders-Peter Mathiasen kan man læse, at det især var de ledende medarbejdere i DONG, der kørte forhandlingerne, mens Finansministeriet spillede en mindre rolle. At der var flere personlige relationer mellem forhandlerne fra DONG og Goldman Sachs er derfor en ikke helt uvæsentlig oplysning, som fortjener at være kendt af offentligheden. Vi finder aldrig ud af, hvilken rolle de personlige relationer spillede under DONG-forhandlingerne. Men det kan næppe have været en ulempe for investeringsbanken, at DONG-ledelsen havde personlige relationer til flere af bankens ansatte.
Sarah Steinitz og Torben Vinter er kandidatstuderende ved sociologi på Københavns Universitet

