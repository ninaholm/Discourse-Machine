Museal kønspolitik
LEDER


 Det er med enhver debat, som det er med opvasken. Hvis ingen tager den, får tingene lov at stå. Debatten om kønsulighed på danske kunstmuseer er et godt eksempel. Gentagne undersøgelser har vist, at danske kunstmuseer konsekvent køber og udstiller langt flere værker af mandlige kunstnere end af kvindelige. Sådan var det i 1999, sådan var det i 2005, og i går kunne professor Hans Dam Christensen fra Københavns Universitet her i avisen fremlægge tal, der dokumenterer, at udviklingen ikke har rykket sig en tomme de seneste knap 10 år. »Ligestillingen står i stampe på kunstmuseerne,« som han selv formulerede det. Men hvad er årsagen?
Man kunne tro, det handlede om, at museerne er domineret af mænd i høje stillinger, som favoriserer deres eget køn. Men det er ikke tilfældet. Faktisk er flere kvinder end mænd ansat i lederstillinger på landets kunstmuseer. Man kunne også tro, det handlede om, at der er færre udøvende kvindelige kunstnere, og at det mandlige udvalg derfor er større – men det er heller ikke tilfældet. Faktisk er der flere kvindelige kunstnere end mandlige. Så hvor ligger forklaringen så?
Svaret skal formentlig findes i afdelingen for usynlige strukturer; i den automattænkning, der tillægger det mandlige højere værdi, og som ofte handler mere om kultur og tradition end om vilje og hensigt. Vi kan ikke forvente, at vores kunstmuseer er hævet over forhold, som resten af samfundet er indlejret i. Men vi kan forvente af vores kulturbærende institutioner, at de i det mindste forholder sig reflekteret og kritisk til deres egne dispositioner, og ikke som nu blot hævder, at de til enhver tid går efter værker med den højeste »kunstneriske kvalitet«. Hvis det virkelig var tilfældet – hvis museerne virkelig gjorde, som de tror, at de gør – ville fordelingen se helt anderledes ud. For det er ikke dygtige, kvindelige kunstnere, der mangler. Det er en anden, mere reflekteret praksis på museerne, der er behov for. Og mens vi venter på den, kan vi andre ikke gøre andet end at smøge ærmerne op og tage debatten på museernes vegne. Den tager jo ikke sig selv.

