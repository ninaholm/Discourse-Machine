Massakren i Houla
Boderne i Damaskus-soukh’en – eller bazaren – lukkede i går og i forgårs. Det er første gang, det sker siden 1982. For 30 år siden blev skodderne låst i protest mod den nuværende præsidents far og forgænger Hafez al-Assads massakre på 10... 


 Boderne i Damaskus-soukh’en – eller bazaren – lukkede i går og i forgårs. Det er første gang, det sker siden 1982. For 30 år siden blev skodderne låst i protest mod den nuværende præsidents far og forgænger Hafez al-Assads massakre på 10.000 civile i Hama. De kom i krydsild under Baath-diktaturets nedkæmpelse af officerer fra Det Muslimske Broderskab. De havde ikke holdt lukket længe, før regimet ’overtalte’ dem til at genåbne. Og siden har soukh’en ikke strejket.
Ikke før i går og i forgårs, hvor de fleste bazarboder lukkede i protest mod massakren i Houla-området, hvor 108 civile, de fleste kvinder og børn, fredag blev dræbt med knive, håndvåben og artilleri.
I bazaren tror de ikke på regimets forsikring om, at det ikke har lod og del i henrettelser af medborgere helt ned til spædbarnsalderen. De strejker med risiko for repressalier fra et regime, der nok er ’moderniseret’ med samtaler i FN’s og Den Arabiske Ligas saloner om Kofi Annans freds-luftkasteller, men på jorden genbruger Hafez al-Assads pansernæve fra 1982.
Bazarstrejken i Damaskus er et vendepunkt i Syrien, og symptomatisk for den stigende lede ved den indtil for halvandet år siden så civiliserede diktator, hvis tjekkede førstedame, gerne lod sig hylde som stilikon i Vouge.
Men bliver den også vendepunkt for den internationale protest mod det morderiske regimes etniske udrensning i Homs-Houla-regionen, der skal sikre den regerende alawit-sekts kontrol over et territorie fra Damaskus til kysten, når Syrien snart opløses i enklaver i en sekterisk borgerkrig? Det tror vi ikke.
Vestlig militær indgriben for at ’beskytte civile’ har kun fundet sted i Irak i 2003 og i Libyen i 2011. De to lande har olie i rigelige mængder, og det er vitalt for den vestlige økonomi. Det har Syrien ikke. Ej heller Yemen. Der er intet afkast at hente ved en redningsaktion for uskyldige civile.

