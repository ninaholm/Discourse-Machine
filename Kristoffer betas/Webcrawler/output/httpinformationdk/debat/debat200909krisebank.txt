Krise? Ikke i min bank
Forleden var det præcis ét år siden, at den verdensomspændende økonomiske krise brød ud i lys lue, da den amerikanske investeringsbank Lehman Brothers krakkede. Men netop bankerne lever fedt af den massive statsstøtte, krisen har udløst


 Forleden var det præcis ét år siden, at den verdensomspændende økonomiske krise brød ud i lys lue, da den amerikanske investeringsbank Lehman Brothers krakkede. Men netop bankerne lever fedt af den massive statsstøtte, krisen har udløst.
For at undgå totalt kaos i verdensøkonomien og vanvittige arbejdsløshedstal a la Depressionen i 30'erne har politikerne i det meste af (den vestlige) verden nemlig med rund hånd tildelt banksektoren hjælpepakker i hoved og røv  - for nu at sige det lige ud. Og det var også nødvendigt. For det havde jo skabt kaos, hvis banker i hobetal var kollapset og havde efterladt helt almindelige uskyldige mennesker i vildrede og desperation over forsvundne opsparinger og hvad ved jeg.
Dårlig smag i munden
Men det er nu alligevel lidt svært at acceptere, at banksektoren klarer sig så fint igennem krisen, som den gør. Nordea præsenterede for eksempel for nylig et rekordflot halvårsregnskab. Det er jo for søren, når alt kommer til alt, den uansvarlige finanssektor, der gamblede med verdensøkonomien og skaffede os denne her krise på halsen i første omgang!
Alligevel leverer nogle banker store overskud under krisen, og bankdirektørerne fortsætter lønfesten. Stort set alle danske banker gav således deres direktør en lønforhøjelse sidste år på trods af den massive finanskrises udbrud. Det viser en opgørelse af Nyhedsbrev for Bestyrelser. Jeg får dårlig smag i munden.
Staten holder altså hånden under bankerne for at undgå de ubehagelige konsekvenser af eventuelle konkurser, og det betyder så, at bankerne fortsætter den uansvarlige kurs og lever fedt på den krise, der ellers rammer masser af almindelige mennesker hårdt. Men hvad gør vi så? Svaret må være, at bankerne skal spytte noget mere i fælleskassen for at kompensere for den hjælp, samfundet giver dem.
Sådanne løsninger findes heldigvis. I udspillet Fair Forandring foreslår Socialdemokraterne og SF en række tiltag, der tvinger bankerne til at punge ud som tak for den store støtte, de i krisetid har modtaget fra samfundets side: En forhøjet lønsumsafgift på den finansielle sektor, en ny aktieomsætningsafgift på 0,25 procent og en generel forhøjelse af selskabsskatten fra 25 til 28 procent.
Det er ikke fair, at bankerne tager kæmpe risici for derefter at blive reddet af staten. Men når vi nu ikke vil lade de underskudsgivende banker gå bankerot, fordi det vil have konsekvenser for masser af almindelige mennesker og skabe panisk krisestemning, må vi lade bankerne betale for den store risiko, de påfører samfundet.
Og det har S-SF viljen til - i modsætning til den borgerlige regering!

