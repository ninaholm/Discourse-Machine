Den demokratiske gøgeunge



 
	Demokrati er mere end frie, hemmelige valg. Det er også fri presse og åbenhed om magthavernes gøren og laden. I Danmark har vi en lang tradition for åbenhed. Det har givet mange magthavere grå hår, når journalister efter aktindsigt kan dokumentere magtmisbrug, ulovligheder eller usandheder fra politikerne. Det er lige præcis derfor, at vi har brug for åbenheden. Magten kontrollerer ikke sig selv. Forslaget til en ny offentlighedslov indeholder desværre mindre åbenhed.

	Vi frygter, at indskrænkningerne af åbenheden i ministerier vil umuliggøre afdækningen af magtmisbrugssager og sager, der kan stille ministre i dårligt lys. Tænk bare på Tamilsagen eller Claus Hjorts (V) dagpengesag. Der er tale om elastik i metermål, hvor det bliver op til sælger, ministeren og dennes loyale embedsfolk, at afgøre, hvilke informationer offentligheden har krav på, og hvilke det er mest bekvemt at holde for sig selv. Den nye offentlighedslov er en kompleks juridisk tekst. Det blev tydeliggjort da ordførerne for ja-partierne i Deadline beroligede befolkningen med, at også efter den nye offentlighedslov ville journalister kunne have fået aktindsigt i Mette Frederiksens (S) dagpengesag. Senere måtte justitsministeren i et samråd i Retsudvalget undsige dén udlægning med et krystalklart nej. Når ikke engang ordførerne kan overskue konsekvenserne af den nye lov, er der grundlag for at stoppe op og kigge på lovforslaget igen.

	Vælg åbenheden

	Den nye offentlighedslov piller ved fundamentet for konstruktionen af vores demokrati, og vi frygter konsekvenserne. Vi har ikke brug for mere fordækthed. Vi har brug for åbenhed og kontrol med magten, uanset hvem der har den. Lukkethed kortslutter ikke bare den politiske proces og kontrollen med magthaverne, den ender med at underminere borgernes tillid til demokratiet og magthaverne, hvorfor vi opfordrer alle Folketingets partier til at droppe partidisciplinen i denne sag og lade de enkelte folketingsmedlemmer stemme efter deres egen overbevisning. Vi mener, at eftertiden vil dømme denne indskrænkning i demokratiet hårdt. Vi har tillid til, at vores folkevalgte på Tinge vil Danmark og demokratiet det bedste. Derfor opfordrer vi til at lytte til den samlede journaliststand, lyt til alle dem, der lever af at forholde sig kritisk til magten. Vælg åbenheden og drop indskrænkningerne i offentlighedsloven. De er en gøgeunge i det danske demokrati.

	 

Katrine Lester, 2. viceborgmester (S), Jens-Christian Navarro Poulsen, kommuneformand (R), Karsten Skawbo-Jensen, socialudvalgsformand (K), alle på Frederiksberg

