Falsk tryghed
LEDER


 Forsvarsminister Nicolai Wammen (S) taler om tryghed på en urovækkende måde.
De seneste dage har ministeren gentagne gange forsikret om, at Danmark fører en effektiv kontrol med efterretningstjenesterne. Han siger det som reaktion på denne avis’ afdækning af, hvordan Forsvarets Efterretningstjeneste (FE) tilsyneladende har givet den amerikanske efterretningstjeneste NSA uhindret adgang til den kolossale mængde af tele- og internettrafik, der via såkaldte fiberkabler kanaliseres igennem Danmark.
Selve afsløringen vil Nicolai Wammen ikke forholde sig til, men alligevel ser han sig altså i stand til at fastslå, at kontrollen med efterretningstjenesterne ikke alene er kompetent. Kontrollen varetages af et helt nyt tilsyn ved navn Tilsyn med Efterretningstjenesterne med en landsdommer i spidsen. Danmark har altså – som ministeren formulerede det i Berlingske – »en ordning, som jeg er tryg ved«.
Det lyder betryggende, men det er dybt foruroligende. For realiteten er snarere, at politikerne har sat det nye tilsyn på en opgave, det umuligt kan løse. Af gode grunde kan det danske tilsyn kun kontrollere personoplysninger, de får indsigt i, og det er netop problemet. NSA har efter alt at dømme adgang til såkaldt rådata, der er uforarbejdet digital information. Først efter en nærmere bearbejdning materialiserer rådataen sig som reelle oplysninger om eksempelvis personer. Og da det danske tilsyn alene skal beskæftige sig med at kontrollere efterretningstjenesternes behandling af personoplysninger, falder rådata uden for tilsynets kompetenceområde.
Så i realiteten har Danmark ikke en kinamands chance for at kontrollere de personlige oplysninger, FE giver NSA adgang til. Det vurderede en række jurister i går i Information, og det efterlader Nicolai Wammen og regeringen med et forklaringsproblem:
Enten har politikerne med åbne øjne nedsat et kontroltilsyn, der reelt er ude af stand til at føre kontrol. Eller også kan man frygte, at forsvarsministeren ikke har indsigt i FE’s reelle samarbejde med NSA.
Det første er mere sandsynligt end det sidste, og hvis det er tilfældet, så kan vi konstatere, at Nicolai Wammen i disse dage sælger danskerne falsk tryghed i litermål.
Efter de første to dages debat står det ydermere klart, at såvel forsvarsministeren som størstedelen af Folketinget ønsker at afslutte debatten, hvor den burde starte: Med den kendsgerning at FE’s samarbejdet med NSA efter alt at dømme sker inden for lovens rammer. Det relevante politiske spørgsmål er nemlig ikke bare, om det er lovligt, men også hvorfor det eventuelt er lovligt.
Positivt er det, at SF og Enhedslisten kræver ministerens svar i form af undersøgelser og samråd. Beskæmmende er det derimod, at Folketingets øvrige partier finder debatten om lækage af deres egne cpr-numre mere relevant end masseovervågning af telefonsamtaler og e-mail.
Forsvarsministeren har også forsøgt at lukke debatten ved at trække terrortruslen frem.
»Hvis man skal beskytte os mod angreb fra terrorister og andre, så nytter det ikke, at man kan læse i aviserne, hvem vi samarbejder med,« siger Nicolai Wammen.
Selvfølgelig samarbejder den danske efterretningstjeneste med andre landes efterretningstjenester. Selvfølgelig må Danmark have et særligt samarbejde med USA som nær allieret. Selvfølgelig må efterretningstjenester i konkrete operationer arbejde skjult for offentlighedens indsigt. Det siger sig selv.
Men det udelukker ikke en åben demokratisk diskussion om rammerne for efterretningstjenesterne. Og desto mere burde det sige sig selv, at jo flere beføjelser, vi giver en efterretningstjeneste, desto mere effektiv skal den demokratiske kontrol være.
Vores grundlæggende demokratiske principper står på spil. Hvis Folketinget ikke effektivt sikrer kontrol med dem, der har adkomst til at kontrollere alle os andre, forskydes den demokratiske magt til instanser uden demokratisk legitimitet. Og det er vel ikke det samfund, vi ønsker os?
De fleste accepterer, at vi i en vis grad må give køb på frihed for at bevare frihed. Men vi accepterer ikke at blive holdt i hverken uvidenhed eller falsk tryghed.

