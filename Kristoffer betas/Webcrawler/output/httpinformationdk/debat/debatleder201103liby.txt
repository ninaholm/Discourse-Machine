Libyens fælder
Målet i Libyen kan ikke være blot at fjerne Gaddafi – selv om danske politikere får det til at lyde sådan. Med weekendens massive luftangreb er koalitionen kommet til at eje Libyen


MISSILERNE OG BOMBERNE mod Libyen ser ud til at have bragt landets luftrum under den internationale koalitions kontrol. At massive slag mod Libyens beskedne luftmilitære evner ville medføre dette resultat, er forventeligt. Det bemærkelsesværdige er, at det er sket på under to døgn.Åbningsspillet endte i koalitionens favør. Nu kommer mellemspillet. Slutspillet aner vi endnu ikke omridset af.Forhåbningen for de lande, der har stillet sig bag koalitionen og under FN-resolution nr. 1973, er, at de samlede libyske forsvarsstyrker kollapser i chok og mismod og efterlader Gaddafi &amp; sønner uden voldsværn. Således blottede vil Gaddafi'erne kun kunne knytte håb til en flugt til eksil hos en endnu venligtsindet despotkollega – tænkeligt Venezuelas Hugo Chavez.ØNSKESCENARIET om Gaddafi-familiens hastige flugt rummer også farlige udsigter. For hvem er i givet fald Gaddafi'ernes afløsere? Der kan være flere – uforenelige kræfter – der gør modstridende krav på magten. Hvad skal koalitionsstyrkerne så stille op? Hvor langt kan de med herredømmet over luften og med en rodet borgerkrig nede på jorden beskytte den libyske befolkning? Kun dét går FN-mandatet ud på. Og kan koalitionen fra luften påvirke borgerkrigens udfald i en retning, som koalitionens tunge kræfter  – USA, Frankrig og Storbritannien – finder ønskelig? Noget henad et moderat sekulært mangepartisystem med respekt for flertalsafgørelser og mindretalsrettigheder. Hvad der nærmest lyder som et ørkenens luftsyn – som hvis pludselig Thorvald Stauning, Bertel Dahlgaard, John Christmas-Møller og Erik Eriksen kom vandrende ud af ørkensandet iført beduindragter.BESVÆRLIGT SOM ønskescenariet kan blive, hvis det ender i splid, er det langt fra sikkert, at dette scenarie er det realistiske.Hvis det lykkes Gaddafi at holde sammen på sin magtkerne og dens landmilitære kraft, kan han blive svær at fjerne ved anvendelsen af fly. Som FN-resolutionen er udformet, udelukker den et forsøg på at besætte Libyens landjord. Det har Rusland og Kina fået skrevet ind som håndfæstning for et vestligt initiativ, som Rusland og Kina helst ser mindst muligt vellykket. Og landinvasion har USA's præsident Obama udtrykkeligt udelukket for amerikanske troppers vedkommende.Gaddafis muligheder for at ydmyge den internationale koalition ligger i en kombination af to faktorer: Den ene er, at han lader sine tropper trænge ind i tætte byområder – også dem, der hidtil har været på oprørernes hænder. Her bliver han meget svær at få ram på fra luften – uden utålelige civile tab, som han triumferende og også gerne iscenesat med lig fra sine egne troppers hærgen vil fremvise som bevis for koalitionens dyriskhed.DE CIVILE OFRE for koalitionen kan Gaddafi satse på i kombination med hans anden forhåbning: Tiden.Landene bag koalitionen er ikke forberedt på en langvarig og blodig krigsførelse. Slet ikke de arabiske medvirkende. Jordan, Marokko, Qatar og de Forenede Arabiske Emirater deltog i lørdagens forberedende krigsråd i Paris. Deres fortsatte tilslutning kan være afgørende for, at koalitionens slag mod Libyen ikke udløser arabiske folkerevolter, der medfører nye runder af destablisering.Men det er sigende, at de jordanske medier dækker weekendens begivenheder med overskrifter som »Vesten går til angreb på Libyen«.Hvem der også er med i koalitionen, synes officielt glemt i Jordan. Og kan hurtigt blive totalt fortrængt og benægtet, hvis koalitionen kører fast. Hvorpå den hastigt vil miste sin legitimitet.DISSE RISICI er ikke nogle, der er åbenbaret efter de første kamphandlinger. De var til at forudse, inden FN-resolutionen blev presset igennem.Libyen-interventionen minder om forgængerne i Irak og Afghanistan derved, at man kan spørge: Hvad er krigsmålet? Hvad er succeskriteriet? Hvornår kan de fremmede angribere konstatere, at de sejrrigt kan drage hjem?I Irak var krigsmålet at afvæbne Saddam Hussein for hans masseødelæggelsesvåben. Det var let, da de ikke fandtes. Men andre problemer dukkede op. Tilsvarende i Afghanistan: Målet var at uskadeliggøre Osama bin Laden og al-Qaeda. De rykkede over til Pakistan, og USA blev fanget i nye vanskeligheder.Målet i Libyen kan ikke være blot at fjerne Gaddafi – selv om danske politikere får det til at lyde sådan. Som USA's udenrigsminister Colin Powell advarede præsident George W. Bush om Irak: »Hvis du slår det i stykker, ejer du det.«Med weekendens massive luftangreb er koalitionen kommet til at eje Libyen. Nu har koalitionen også ansvaret for Libyens fredelige fremtid. Det kan vise sig et tungere ansvar, end nogen kan forestille sig i dag.
