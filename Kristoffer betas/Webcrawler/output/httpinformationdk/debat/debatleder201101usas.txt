USA's samarbejde sættes på prøve



 Ifølge den konventionelle visdom i Washington omkring dette nytår vil Republikanerne i 2011 benytte deres nyvundne flertal i Repræsentanternes Hus til at obstruere præsident Barack Obamas regeringsførelse i de næste to år. To af præsidentens landvindinger skulle være i partiets sigtekorn: Sundhedsreformen og loven om regulering af finanssektoren.
Når det kommer til stykket, vil frontalangrebet på disse to reformer imidlertid blot være spil for galleriet. De republikanske partiledere ved lige så godt som deres modparter hos Demokraterne og præsidenten i Det Hvide Hus, at det kræver drastisk handling fra forbundsstatens side at genvinde den fremdrift i den internationale økonomi, som USA har tabt siden finanskrisen i 2007-08.
På alle fronter synes supermagten at være på tilbagetog. Det gælder krigen i Afghanistan, lederskabet af G20-gruppen, amerikanske virksomheders konkurrenceevne i den vidensbaserede økonomi, uddannelsesniveauet, USA's tiltrækningskraft i forhold til højtuddannede immigranter, overgangen til en grøn økonomi, investeringer i transportnettet osv.
Hvis man skal identificere en rød tråd i de amerikanske diplomaters indberetninger til Udenrigsministeriet i Washington, afsløret af Wikileaks i december, må det være, hvor udfordrende det har været i de seneste år for USA's gesandter verden rundt at holde styr på imperiets vidt forgrenede interesser. Engang var det sådan, at allierede og lydstater lyttede og i vid udstrækning adlød. I dag går selv Japan og Tyskland - besat af USA i mange år efter Anden Verdenskrig og indtil for nylig anden- og tredjestørste økonomi i verden - deres egne veje og forsvarer indædt deres nationale interesser. Et eksempel: Lige fra starten af den alvorlige økonomiske recession i 2008 afviste regeringen i Berlin at følge USA's anvisning om at øge den indre efterspørgsel med en stor stimuluspakke. Det samme gjorde Japan. I stedet har begge lande med stort held prøvet at eksportere sig ud af krisen, hvilket bl.a. er sket på bekostning af underskudsøkonomier som USA, der har sat sig i yderligere gæld på obligationsmarkederne for at finansiere stimuluspakker og skattelettelser.
Det svarer ikke til vort billede af et USA i det 20. århundrede, som under Den Kolde Krig i vid udstrækning kunne diktere vestlig international økonomisk politik, og som fik størsteparten af verden til at følge det nyliberale globaliseringsideal kendt under betegnelsen 'Washington Consensus' i 1990'erne og 00'erne. Snarere virker USA i dag som et imperium på retræte.
Jul handler altid om familie og samliv, mens nytår er en anledning til at reflektere over det næste år - altså ens egen og verdens fremtid. Hvad angår det amerikanske imperiums fremtid - forfald eller overlevelse - er det vigtigt at holde sig for øje, at hverken det ene eller andet scenarie kan tages for givet.
Udfaldet afhænger ene og alene af de afgørelser, politikere og andre indflydelsesrige beslutningstagere tager. I den henseende kan 2011 blive et virkelig skelsættende år for USA. Tilhængere af Barack Obama havde håbet, at han på næsten mirakuløs vis ville kunne få USA på benene igen og således bevare landets ubestridelige internationale magtstilling. Det har vist sig at være en eklatant fejlbedømmelse. Selv med et partiflertal i Kongressens to kamre i ryggen - på papiret et ideelt udgangspunkt for gennemførelse af vidtrækkende reformtiltag - har de mange love vedtaget i præsident Obamas to første regeringsår ringe mulighed for at få en slagkraftig effekt.
Hvis f.eks. sundhedsreformen havde lempet den finansielle byrde, det er for amerikanske selskaber at betale ansattes sygesikringspræmier, ville deres konkurrenceevne være forbedret.
Men det kræver en landsdækkende sygesikringsordning, som er politisk uspiselig. Finansreformen er et udmærket skridt i den rigtige retning, men i sin essens en forebyggende foranstaltning: Børser og banker opererer stadig efter de samme principper.
Det kan lyde paradoksalt, men den største fejl, Obama og Demokraterne begik i 2009, var at vedtage en dårligt gennemtænkt stimuluspakke uden at inddrage Republikanerne i Kongressen, guvernører og delstatsparlamenter og kommuner i fordelingen og anvendelsen af bloktilskud til en værdi af 800 mia. dollar. Her havde USA en enestående mulighed for at investere i langsigtede projekter og derved styrke økonomiens fundament. I stedet er de fleste af pengene blevet spildt i et kaotisk planlagt spenderingsorgie, og USA har tilmed øget sin statsgæld betydeligt.
Læren af Obamas første to år er derfor, at kun gennem tværpolitisk samarbejde og bred folkelig opbakning til omstilling af landets samfundsøkonomi vil supermagten kunne genvinde terræn tabt siden 2008.
2011 er derfor året, hvor det politiske samarbejde bliver sat på prøve i USA. Hvis det mislykkes, ved resten af verden, at amerikanerne ganske enkelt ikke magter at bevare førerrollen og derfor ej heller fortjener at beholde den.

