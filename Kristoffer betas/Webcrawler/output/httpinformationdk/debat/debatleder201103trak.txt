Traktoroptrækkeri



 400 vrede landmønd trillede i går i deres traktorer over Sjælland med retning mod hovedstaden og Christiansborg Slotsplads. De kom for at lufte deres utilfredshed med Folketingets behandling af dansk landbrug: De vrede vil ikke finde sig i flere miljøkrav, sådan som de bl.a. er udmøntet i VK-regeringens plan 'Grøn vækst'.
Protesten er ufrivilligt komisk. Næppe nogen dansk regering har overøst landbruget med så mange begunstigelser som VK-regeringen siden 2001. Planen 'Grøn Vækst' er misvisende navngivet, for den handler meget lidt om grønt, og meget mere om frit slag for større driftsenheder.
Miljødelen af 'Grøn Vækst' er 25 år gamle miljøkrav, som landbruget aldrig har opfyldt, og som nu underdanigt er gjort væsentligt mindre.
Hysterisk selvmedlidenhed har hærget dansk landbrugs organisationer siden 1980'erne. Miljøkrav, der er nødvendige for at genoprette de naturlige balancer i det åbne land, bliver afvist som politisk forfølgelse. Alle nye fordele, f.eks. fritagelse for ejendomsskat, bliver indkasseret, som om det bare kunne mangle andet. At fritagelsen er givet, fordi den skulle modsvares af afgifter på gødnings- og giftstoffer, er lynsnart fortrængt.
Enhver begunstigelse af dansk landbrug er af ejerne blevet kapitaliseret til en kontant gevinst, der er blevet taget hjem ved belåning eller salg. Derved er landbruget sunket stadigt dybere i gæld - tynget til jorden af de rige gaver, som partiet Venstre har sendt til sin kernevælgergruppe.
Officielt har landbrugets organisationer ikke noget at gøre med traktordemonstrationen. Men de vil - som så ofte før - søge at udnytte enhver utilfredshed i erhvervet til at få politikerne til at udhælde en ny runde godgørenhed. At Venstre nok snart udluges som regeringparti, øger fornemmelsen af, at det er nu, der skal høstes. For en ny regering venter der den tunge opgave at få dansk landbrug bragt ind i det 21. århundrede. Det bliver ikke med Axelborgs gode vilje.

