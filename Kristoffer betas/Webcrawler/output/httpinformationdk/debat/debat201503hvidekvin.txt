Det hvide kvindelige stof



 Den 16. marts rummer Information den epokegørende artikel »Hvis du har et problem med ligestilling, så løs det«. Det viser sig, at centret Dark Cosmology på falderebet for dets grundforskningscenter-bevilling har fået en ny eksistensberettigelse. De har fået øje på et hidtil overset stof i
universet: Det hvide, kvindelige stof. Et stof, der blot skal fremkaldes så åbner universet sig for et mylder af talent.
Den nye Kopernikus er Centrets chef, Jens Hjorth. Men der er andre vigtige pionerer i hans kreds, blandt andet Hjorths tro væbner dr. Darach Watson og dennes partner, den legendariske forkæmper for eksklusive kvindeprogrammer, Anja C. Andersen.
Watsons og Hjorths opdagelse er nu blevet optaget i noget så fornemt som et læserbrev i Nature. Deres viden kender ingen grænser. Langt uden for deres eget gebet og inde i det samfundsvidenskabelige felt har de bevist, at kvinder bliver diskrimineret, når det kommer til støtte og ansættelser inden for forskning. Er det nemlig ikke sådan, skriver de to herrer, at mænd gennem de sidste 10 år har haft en højere succesrate end kvinder, når de har søgt forskningsmidler hos Det Frie Forskningsråd?
De har observeret to faktorer: Mænd samt megen støtte. Så etableres der en kausal forklaring; det skyldes nemlig blindhed og fordomme hos bedømmerne. Der bør derfor nivelleres, så alle grupper får det samme. Men Hjorth og Watson har end ikke gjort sig besværet med at inddrage Det Frie Forskningsråd-mændenes højere publikationsaktivitet.
Støtteprogrammer
Hjorth hævder, at den relativt høje andel af kvinder blandt de fastansatte forskere har gjort centret til en enorm succes i studiet af mørkt stof og mørk energi, men ifølge centrets egen hjemmeside er de kvindelige forskeres område ingenlunde mørkt stof.
Hjort bryster sig af, at han har kunnet spotte kvindelige talenter uden besvær, mens andre institutter fortsat bør få hjælp i form af forfremmelses- og støtteprogrammer eksklusivt for kvinder.
Kigger man nærmere efter, viser det sig dog, at kvinderne på hans center allerede har fået en hjælpende hånd, da to af de tre kvindelige forskere er Freja-Fellows, hvilket betyder, at de er ansat i Universitetets særlige program til fremme af kvindelige forskere. Keine Hexerei, nur Behändigkeit
Hans Bonde, professor, Københavns Universitet

