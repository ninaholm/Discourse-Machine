Inger Lis Ioannidis, 73: Jeg hører ikke så godt, men det har sine fordele
»Måske skulle jeg gøre, som Helga, min gamle besøgsven, ikke fik gjort: Flytte til København mens jeg er ung - omkring de 70«


 Da jeg var femten år, var en pige på atten år for mig døden nær. Da jeg var tyve år, omtalte min mormor en 40-årig kvinde som »en bette ung kone på fyrre«! Jeg var ved at falde ned af stolen. Da jeg selv blev fyrre, ønskede jeg mig en skovl i fødselsdagsgave til at grave mig ned. 
Som 50-årig blev jeg besøgsven hos en ældre dame på 95 år. Hun havde 5 børn, der alle boede på Sjælland, selv boede hun i Aalborg. En dag sagde hun til mig: »Hvis jeg var ung, sådan omkring de 70, ville jeg flytte til Sjælland.« Da hun sagde ung, troede jeg, hun ville sige omkring de 40, da ikke 70. Så jeg blev virkelig chokeret.
Nu er jeg så selv 73 år. Jeg føler mig ikke gammel. Jeg er rask, kan cykle og gå, som det passer mig. Jeg hører ikke så godt; men det har også sine fordele: Jeg kan altid sige, at jeg ikke har hørt, hvad der blev sagt:-) Jeg ville egentlig gerne arbejde som vikar på en skole, men de kan nok alligevel ikke bruge mig, selvom jeg er pensioneret lærer. 
Jeg savner skolen og samvær med kolleger. Især nu hvor min mand er død. Jeg savner noget at stå op til. Måske kunne jeg lave noget frivilligt arbejde, såsom at stå i en genbrugsbutik, eller lign. Men da alle mine børn( jeg har tre) bor i København, er jeg meget tit på besøg der, så det dur nok ikke rigtigt. Så måske skulle jeg gøre, som Helga, min gamle besøgsven, ikke fik gjort: Flytte til København mens jeg er ung, omkring de 70.
Hvordan oplever du den alder, du er nået til? Del dine helt personlige overvejelser, frustrationer og glæde ved din alder via linket her. Så publicerer vi de bedste her på journalen.

