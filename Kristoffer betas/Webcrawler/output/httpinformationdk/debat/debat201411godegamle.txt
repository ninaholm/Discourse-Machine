Den ’gode’ gamle uoverskuelighed
Murens fald varslede Den Kolde Krigs ophør og fredeligere tiders komme. 25 år efter må vi sande, at krigene er kommet for at blive, og at kapitalismen ikke var løsningen på alle problemer, snarere tværtimod
End så mange andre fremtidsscenarier er det nemmere at forestille sig, at flere indser, at klimaudviklingen må føre til et internationalt politisk sporskifte.


 Modige og glade folk i Berlin hakkede Muren i stykker og spejdede nysgerrigt over på den anden side. Frygtløse folkemasser gik på gaderne i Prag uden at vide, om det ville ende med massearrestationer eller frihed. Gamle forstokkede regimer faldt sammen på stribe, og euforien ville ingen ende tage. Fra gadens dansende masser og de velvilligt absorberende mediemaskiner bredte håbet sig og satte varige aftryk i de mentale styre- og fortolkningssystemer. »We don’t need no thought control.« Den kolde krig syntes afblæst overnight, og menneskeheden kunne nu forberede sig på at træde ind over tærsklen til det nye årtusinde som kosmopolitiske verdensborgere. »The end of history,« var nær, forlød det.
Den permanente nutid parkerer de historiske forvandlinger på et støvet museum. Tandemparret kapitalisme og demokrati ophøjes til at være samfundets normalmeter.
25 år, talrige (igangværende) krige, flere statsbankerotter og en langstrakt finanskrise senere, tilsat massearbejdsløshed, store flygtningestrømme og en anmassende global vækstdagsorden, der bidrager til at producere ustyrlige miljøkatastrofer, må vi sande, at euforien er blevet afløst af vedvarende tømmermænd, der ikke blot er ubehagelige, hvad den slags altid er, men også synes udvejsløse. I Putin-land har en lille magtfuld elite annekteret store dele af samfundets rigdomme og sat sig på staten, og i Kina viser det sig desværre, at høje økonomiske vækstrater og et totalitært politisk system sagtens kan konvergere.
Allerede i 1985 skrev den verdensberømte (vest)tyske sociolog og filosof Jürgen Habermas en lille stor bog: Die neue Unübersichtlichkeit, og samtidens label og titlen på et endnu ikke skrevet kollektivt værk med millioner (milliarder?) af potentielle forfattere kunne vel passende og kongenialt være: Den ’gode’ gamle uoverskuelighed. For hvor er det nu lige, vi skal kigge hen for at få øje på, der måtte bære en bedre og kvalitativt anderledes fremtid i sig? Quo vadis? Har man spurgt på latin i mindst 2.000 år, og Hvad bør der gøres?, skrev Lenin for over 100 år siden.
Alternativer til status quo
Det mest sandsynlige er, at tingenes skæve tilstand fortsætter, og at det kortåndede politiske system fortsætter med at stresse, effektivisere og ’reformere’ arbejdslivet, uddannelsesverdenen og hverdagen for os alle i økonomiens profane navn.
Men voves pelsen, sættes kikkerten for det fremtidsanende øje, og lader man tankerne flyde frit, så tegner der sig en række forskellige muligheder.
Den første fortælling er, at kapitalismen bryder sammen af sig selv og afløses af videnskommunismen. Inden for vidensøkonomien vil det nemlig i længden være umuligt at opretholde den private ejendomsret til det, der byder sig til på generøsitetens globale net. Profitlogikken dør, og vareformen skrælles af de ting og immaterielle ydelser, der vil blive udvekslet mellem os. Marx’ utopi fra Grundrisse der Kritik der Politischen Ökonomie(1857) får konkrete ben at gå på. Rigdommens mål er ikke at akkumulere (mer)værdi, men at have fri tid til at være menneske i.
Den anden opbyggelige fortælling handler om viljen til at gøre tingene ordentligt. Om studerende, der studerer for at studere – om tømrere, der nægter at bruge dårlige materialer og at bygge noget under niveau – om museumsfolk, der agerer uden at tænke ’kundeorienteret’ og oplevelsesøkonomisk. Ambitionerne om, at arbejdet må være styret af håndværksmæssig excellence for at være noget værd, breder sig. Brugsværdierne gør oprør mod bytteværdierne og nægter at underkaste sig deres kvalitetsindifferente kræfter. Nysproget sendes til kogevask, og kun med allerstørste forsigtighed og præcision bruges fortyggede ord som læring, kompetencer, innovation, kreativitet og værdi. Udfordringen er at få dem til at tale af egen erfarings uden en tvang til positivitet.
Den tredje fortælling tilsiger os, at ophobningen af økologiske ubalancer kommer til at piske os til radikalt at gøre op med vækstlogikken. Når vandstanden stiger to meter, og store dele af verden oversvømmes; når fiskene fra Middelhavet farer retningsforvirrede rundt i Øresund; når Helsingørmotorvejen ved Emdrup bliver til Søerne version 2.0, så må folk vågne op. ’Får’ vi et økofascistisk diktatur, eller kan ordet bæredygtighed realiseres på en måde, der vil vise sig at være sit eget navn bekendt? Under alle omstændigheder vil forståelsen af, at naturen er andet og mere end et råstof, brede sig. Den humane natur lader sig heller ikke reducere til human kapital.
I den fjerde fortælling har World Social Forum og Occupy-bevægelsen fået en gevaldig revival og er blevet verdensomspændende. Anarkistiske fribyer breder sig nordpå fra Spanien, og millioner af mennesker fra Afrika og de arabiske lande bosætter sig, hvor de vil. Landegrænserne ophører med at eksistere, og alle krige ebber ud. Våbenindustrien afvikles. F-16-flyene får afmonteret deres bomber og bliver integreret i legepladsarkitekturen som forvoksede og meget populære devices sammen med Leopard-kampvognene. Rådsorganiserede lokale demokratier opfinder nye internationale koordinationsformer. Politik bliver transformeret til noget andet og mere end at afgive sin stemme hvert fjerde år. Man præsenterer ægte politiske ideer for hinanden i offentligheden. Res publica genfødes samtidig med, at det viser sig, at repræsentationsdemokratiet og den lammende politiske konsensus omkonkurrencestaten og New Public Management ikke er historiens finale udtryksform.
Den femte fortælling udstyrer os alle med en 3D-printer, så vi selv kan lave det, vi har brug for. Printerne bliver efterhånden så fikse, så vi ikke længere får brug for at shoppe eller at arbejde for at få løn, vi kan købe varer for. Markedet bryder sammen. Til gengæld rejser nysgerrige folk rundt for at se, hvad de andre mennesker finder på at printe: trekantede huse af glas og genbrugstræ, ottekantede soldrevne biler og hyldeblomstduftende digtsamlinger …
Den sjette fortælling er posthumanistisk. Det genetisk forædlede menneske vokser sammen med de aflastende og livsforlængende teknologier, og vi kommer til at leve i 300-500 år. Døden er livets fjende; men ved hjælp af intelligente opfindelser kan den afskaffes, forlyder det optimistisk fra fronten af begejstrede antropofuturister.
Visionært eller uhyggeligt?
Fælles for disse seks fortællinger er, at de rendyrker trends i samtiden. Om de er realistiske, visionære og vederkvægende eller tværtimod ubehagelige, uønskede og uhyggelige, kan vurderes i enerum eller endnu bedre diskuteres sammen.
Spørgsmålene og reservationerne vælter uimodståeligt frem. 3D-printerne har ikke varme hænder. Mennesker lader sig ikke printe eller fremtrylle via et tryk på en knap, så hvem skal træde til, når vi har hjælp nødig? Og hvor skal råmaterialerne til alle herlighederne komme fra?
Umiddelbart er det lidt sværere at forestille sig, at verdenskommunismen kommer af sig selv, at døden lader sig eliminere, og at krigene og landegrænserne forsvinder, end at folk får udviklet så meget stamina, så de vil insistere på at gøre tingene ordentligt og kun bruger ord, der ikke er tomme flovser, og erkender, at alvoren i skævvridningerne af økosystemet må føre til et internationalt politisk sporskifte.
Ét er sikkert: Den uoverskuelige fremtid er allerede begyndt.
Steen Nepper Larsen er lektor ved Institut for Uddannelse og Pædagogik (DPU)

