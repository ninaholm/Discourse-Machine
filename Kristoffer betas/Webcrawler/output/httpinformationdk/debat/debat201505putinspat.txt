Putins patriotiske parade kan ikke skjule nederlaget
Rusland bliver aldrig en supermagt igen. Men for at genskabe en illusion om egen storhed bilder det sig ind at stå i en eksistenskamp i stil med Anden Verdenskrigs


 Paraden i Moskva til fejring af 70-års-dagen for afslutningen af ​​Anden Verdenskrig siges at blive den største Sejrens Dag-fest siden Sovjetunionens sammenbrud. Omkring 16.000 soldater, 200 panserkøretøjer og 150 fly og helikoptere vil i morgen, den 9. maj, passere hen over Den Røde Plads. Det bliver et sceneri, som hedengangne sovjetledere som Leonid Brezjnev og Nikita Khrusjtjov ville have følt sig hjemme i.
Ingen af Ruslands vestlige allierede fra Europa og Nordamerika i Anden Verdenskrig deltager. Det afspejler Vestens misbilligelse af Putins invasion af Ukraine og annektering af Krim. I stedet vil præsident Vladimir Putins æresgæster omfatte lederne af Kina, Indien og Nordkorea, hvilket blot understreger, hvor få venner Rusland har i dag.
Forsamlingens surrealistiske sammensætning afspejler i det hele taget Putin-regimets stadigt mere bizarre karakter. Rusland ligner endnu et afsnit i filmserien X-Men: Days of Future Past. På samme måde som superheltene i X-Men går i kompagniskab med deres yngre selv for at redde menneskehedens fremtid, længes man i Kreml tilbage til Ruslands sovjetiske fortid, som om man også i dag var kastet ud i en kamp for nationens overlevelse.
Illusorisk overlevelseskamp
For at skabe og opretholde den illusion sidestiller statspropagandaen Vesten med de tyske tropper, der invaderede Rusland i 1941 og portrætterer ukrainske ledere som »fascister« og »nynazister«. I sin tale efter annekteringen af Krim erklærede Putin, at Vesten afvisning af at ville »gå i dialog« ikke levner Rusland et valg.
»Vi foreslår hele tiden et samarbejde om alle centrale spørgsmål,« påstod han. »Vi ønsker at styrke vores tillid, så vores relationer kan blive ligeværdige, åbne og fair. Men modparten følger ikke op med gensidige skridt.«
En måned senere slog Putin igen på billedet af russerne som moralsk overlegne ofre for et grusomt og kompromisløst Vesten: »Vi er mindre pragmatiske end andre folkeslag, mindre beregnende,« hævdede han og tilføjede, at Ruslands »storhed« og »enorme størrelse« betyder, at »vi har et mere generøst hjerte«.
Det er ikke svært at se parallellerne mellem Putins tilgang og Joseph Stalin, som ved det tyske felttogs begyndelse erklærede, at »fjenden« vil »ødelægge« Ruslands »nationale kultur«, »fortyske« dets folk og »slavebinde det«. Forskellen er naturligvis, at mens den nazistiske Wehrmacht rent faktisk invaderede Sovjetunionen, ønsker Ukraine blot at kunne bestemme over sin fremtid.
Uden at forsvare Stalin må man anerkende det enorme sovjetiske bidrag til de allieredes sejr i Anden Verdenskrig: 26 millioner borgere måtte lade livet. Den militære sejrsparade på Den Røde Plads i 1945 – med 35.000 soldater, op til 1.900 stykker militært udstyr og et 1.400-mandsorkester – var velfortjent. Sovjetledelsen skyede ingen omkostninger, når det gjaldt om at iscenesætte et militært triumftog, der i årene siden blev et redskab til at samle den nationale enhed.
Efter Sovjetunionens sammenbrud – da Rusland ikke længere var en supermagt – blev de militære festspil lagt på is. Men så i 2005 – ved fejringen af 60-års-dagen for afslutningen af ​​Anden Verdenskrig – lod Putin igen en stor parade afholde. Dengang blev den overværet af vestlige ledere, der endnu mente, at Rusland kunne være en partner.
En kamp for relevans
Dette års højtideligheder er blottet for positive forventninger. Hvordan fejres afslutningen på en krig, når efterkommere af dem, der udkæmpede den (utvivlsomt i et håb om, at fremtidige generationer ville leve i fred) dræber hinanden i Østukraine?
Historikeren Robert Paxton mente, at man ud fra parader kunne lære meget om et land. Hans bog fra 1966 – Parades and Politics at Vichy – redegør for, hvordan Philippe Pétain som statschef for Vichy-Frankrig betjente sig af folkloristiske pragtopbud for at narre sine besejrede landsmænd til at tro, at Frankrig stadig betød noget i verden. Vichy-statens udgave af autoritær traditionalisme feterede familie og fædreland med Pétain i rollen som en slags militær fyrste, ophøjet på tribunen.
Parallellerne til Putins Rusland er oplagte. Putin ser sig selv som en ny zar. Hans KGB-baggrund dikterer en herskerstil, som har omfattet afskaffelse af frie og retfærdige valg, forfølgelse af modstandere og udbredelse af konservative værdier, som han – som Pétain før ham – sætter i kontrast til den korrumperende indflydelse fra et »umoralsk«, »dekadent« Vesten.
Putin kan kalde sin intervention i Ukraine for »kamp mod fascisme«, men den virkelige kamp er en kamp for relevans, han aldrig kan vinde. Ingen nok så storslået parade kan skjule sandheden: Ruslands dage som supermagt er fortid. Putins patriotisme er som Pétains en nederlagets patriotisme.
Nina L. Krustjeva forsker i russiske samfundsforhold ved World Policy Institute i New York.© Project Syndicate og InformationOversat af Niels Ivar Larsen

