Finansministeriets regnemodeller og ’Kejserens nye klæder’
Hvilke regnemodeller bruger finansministeriet? Selv hævder de, at de bruger ADAM, men det stemmer ikke med deres regnestykker, hvor job opstår ud af det blå – som i DREAM-modellen
’Finansminister Bjarne Corydon (S) har ofte hævdet, at det er ADAM, der benyttes i ministeriet. I så fald er det ikke den ADAM, som offentligheden har adgang til, men må være en særlig ’håndholdt’ version, der har mange træk til fælles med den generelle ligevægtsmodel DREAM,’ skriver dagens kronikør.


 Adskillige journalister og politiske ’forstå-sig-på’er’ var hurtige til at dømme Annette Vilhelmsen uegnet som partiformand, da hun stillede sig skeptisk an over for Finansministeriets regnemodeller. Når hun ikke på stående fod kunne redegøre for forskellene på hhv. ADAM og DREAM, blev det benyttet til at underkende hendes kvalifikationer til at bestride formandsposten. For mig at se, var hendes skepsis særdeles berettiget og kunne være givet den positive tolkning, at Vilhelmsen har gennemskuet, at det måske blot er et sæt af ’kejserens nye klæder’, der benyttes i Finansministeriet.
At de økonomiske modeller bruges og misbruges i den politiske kamp er blevet en del at den politiske hverdag – hvorvidt de kan forklare virkeligheden er straks mindre veldokumenteret. Det ville derfor have været klædeligt, om de mange ’for-stå-sig-på’er’ havde benyttet formandsvalget til selv at tage et kik på ’kejserens nye klæder’ i stedet for bare at trække Vilhelmsen og dermed i realiteten sig selv rundt i den af Finansministeriet opstillede manege.
Indbygget optimisme
Hvis det ikke var fordi den økonomiske krise er så alvorlig, som den er, ville det være underholdende at hæfte sig ved, at finansministeriet nu for 4. år i træk har udskudt starten på det økonomiske opsving (endnu ét år). Det er efterhånden blevet fast rutine, at der på denne tid af året ’går et gys’ igennem ministeriets økonomer. Deres modelbaserede optimisme er atter blevet gjort til skamme. De selvregulerende markedskræfter, der styrer modelberegningerne, har atter en gang vist sig at være en rigtig dårlig beskrivelse af den alt andet end selvregulerende virkelige økonomi. Finansministeriets model har den indbyggede optimisme, at konjunkturen altid vil vende til næste år. Ligevægtsøkonomer i og uden for finansministeriet er stålsatte i deres tro på, at konjunkturerne nok skal vende. De er så stålsatte, at konjunkturmodellen er blevet forhåndsprogrammeret til at skabe fuld beskæftigelse i løbet af 4-5 år.
Finansministeriet (og vismændene med dem) så derfor med stor betænkelighed på regeringens kickstart i 2012 på 17 mia. kr. fordelt over to år. Regeringen måtte således inden vedtagelsen højt og helligt love, at den ville reducere de offentlige investeringer de efterfølgende to år med et tilsvarende beløb, inden der blev givet grønt lys. Set over en fire års periode vil kickstarten således ingen effekt have. Og den vil derfor heller ikke forstyrre modellens indbyggede ligevægt. To små skridt frem og to små skridt tilbage, er som bekendt en march på stedet.
Hvor kommer jobbene fra?
Det kunne have været i perspektiv af denne åbenbart urealistiske forudsætning om hurtig tilpasning til fuld beskæftigelse, at Vilhelmsen stemte blankt til forslaget om regeringens skattereform – måske efterfulgt af det snusfornuftige spørgsmål, ’hvor skal jobbene komme fra?’
Her ville regeringen være blevet hende svar skyldig. Det er i hvert fald umuligt ud fra Finansministeriets offentliggjorte materiale, at få noget svar på det helt centrale spørgsmål, ’hvor skal jobbene komme fra?’ For her kommer de bare. I 2020-planen fra maj i år skriver Finansministeriet uden at ryste på hånden, at beskæftigelsen frem til 2020 vil stige med ikke mindre end 180.000 personer! Uden så meget som en antydning af, hvor de 180.000 job skal komme fra. Det fremstår som ren hokuspokus, eller måske snarere modelakrobatik. Præmissen som korthuset bygger på er, at et øget udbud af arbejdskraft står i et én til én forhold til øget beskæftigelse: efterlønsreform (40.000), automatisk genopretning af konjunkturer (80.000) og nye reformer (60.000), alt sammen nydeligt illustreret i figur 1.13 med overskriften ’Fremgang i beskæftigelsen fra 2011 til 2020’. Og se om ikke alle ’for-stå-sig-på’erne’ slog hænderne sammen og udbrød: ’mageløst’. I stedet for at stille spørgsmålet: ’Hvor kommer jobbene fra?’
ADAM er det ikke
Og spørgsmålstegnet bliver ikke mindre, når Finansministeriet efterfølgende hævder, at disse mageløse regnestykker er gennemført på modellen ADAM. Intet kan være mere forkert. Det er i hvert fald ikke på den ADAM-model, der igennem 40 år er udviklet i Danmarks Statistik, og hvor ændringer løbende bliver dokumenteret i en form, som offentligheden har adgang til, senest marts 2012. I den model er der ikke nogen automatisk genopretning af konjunkturerne på 4-5 år. Tværtimod tager det ikke mindre end 18 år, altså frem til 2030. Indtil da vil der ifølge denne solidt empirisk understøttede model for dansk økonomi være konjunkturarbejdsløshed. Det kunne være interessant at få at vide med hvilken begrundelse, Finansministeriet har valgt at reducere tilpasningstiden til blot 4-5 år? Endnu større bliver spørgsmålstegnet, når Finansministeriet skal begrunde effekten på arbejdsudbuddet af efterløns- og dagpengeforringelser og skattesænkning. Disse udbudseffekter må man lede forgæves efter i ADAM-publikationen fra marts 2012. Det er effekter, som man har ’fundet’ i Finansministeriet med god hjælp fra DREAM-modellen. I den officielle ADAM-model er det derimod ændringer i demografien og af konjunkturforløbet, som påvirker udbuddet af arbejdskraft. Det vil sige, at der i den aktuelle situation med høj arbejdsløshed, ifølge ADAM, foregår en reduktion af arbejdsudbuddet i takt med, at de falder ud af dagpengesystemet. Jo længere den aktuelt høje arbejdsløshed får lov at fortsætte, desto mere vil arbejdsudbuddet skrumpe. Hvorvidt struktur- og skattereformerne overhovedet kan modvirke denne effekt er som nævnt omdiskuteret. Men at efterlønsreformen vil øge arbejdsudbuddet og dermed arbejdsløsheden de første mange år, er ADAM derimod ikke i tvivl om. Det er bestemt af demografien.
Hvorvidt finansministeriets ’model’ er en tilpasset udgave af ADAM eller en klon af DREAM, har det ikke været muligt for mig af afklare.
Vildledning
Når Annette Vilhelmsen ikke på stående fod kunne redegøre for Finansministeriets regnemodeller, kunne det således skyldes det simple faktum, at Finansministeriets brug af regnemodeller er alt andet end veldokumenteret. Finansministeren har ofte hævdet, at det er ADAM, der benyttes i ministeriet. I så fald er det ikke den ADAM, som offentligheden har adgang til, men må være en særlig ’håndholdt’ version, der har mange træk til fælles med den generelle ligevægtsmodel DREAM. Her antages det som nævnt, at konjunkturen er genoprettet i løbet af få år, og at der kan findes beskæftigelse til yderligere 100.000 personer. Det minder mere om drøm end virkelighed.
Jeg savner i al fald en fagøkonomisk veldokumenteret fremstilling af, hvordan det foregår i Finansministeriet. Uden en sådan dokumentation må det nærmest karakteriseres som vildledning af Folketingets skatteudvalg, da den nu forhenværende skatteminister i juni gav følgende svar: »I regeringens udspil til skattereform er det skønnet, at reformen samlet set vil øge arbejdsudbuddet og dermed beskæftigelsen med 14.600 personer.« Det er det lille ord ’dermed’, som gør udsagnet vildledende. Havde han derimod sagt og »dermed arbejdsløsheden betragteligt«, ville han have været i bedre overensstemmelse med ADAM. Den øgede arbejdsløshed er den mekanisme, der i ADAM-modellen via en mindsket lønstigning ad åre vil øge eksporten og dermed beskæftigelsen. Det kunne skatteministeren med fordel have nævnt i sit svar. Kronikken skal derfor afsluttes med en stærk opfordring til Finansministeriet om at dokumentere modelgrundlaget for de beregninger, der lægges frem i en form, så den bliver tilgængelig for ministre, partiledere, ’forstå-sig-på’ere’ og navnlig for almindelige borgere. Som det hidtil er foregået, giver den manglende dokumentation af Finansministeriets modeller desværre mange mindelser om ’kejserens nye klæder’: Alle taler om dem, men ingen har set dem.
Jesper Jespersen er professor i økonomi på RUC
Litteratur: ADAM – en model af dansk økonomi, Danmarks Statistik. Den kan hentes gratis på www.dst.dk/publ/Adam2012

