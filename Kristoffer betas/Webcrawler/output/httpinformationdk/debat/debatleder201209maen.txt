Mænd vil have øremærket barsel



 »Inden for det eksisterende års barselsorlov skal der øremærkes 12 uger til mænd. Der er stadig frit valg, men vi mener, det er nødvendigt at øremærke barsel til mænd, så det bliver en rettighed også for mændene,« sagde den radikale Lone Dybkjær på vegne af en samlet opposition sidste år inden valget.
Forslaget om øremærket barsel overlevede de lange dage i tårnet, og kom med i det nye regeringsgrundlag. Siden har offentligheden ikke hørt meget om den halvanden linje, der endte på side 65.
Hvis den øremærkede barsel anses for at være kontroversiel i regeringskontorerne, må man til gengæld føle sig opmuntret over den seneste opgørelse over antallet af kommunalt ansatte mænd på barsel. Ifølge Kommunernes Landsforenings blad Momentum, er andelen af fædre, der tager barselsorlov stigende: Fra 10,9 procent af den samlede orlov i 2007 til 18,8 procent i 2011. Arbejdspladskulturen i den kommunale sektor har altid været mere familievenlig end i den private sektor.
Men hovedårsagen til stigningen er netop øremærket barsel med løn til fædre. Det fastslår eksperter med henvisning til de seks uger, der kom med i de offentlige overenskomster i 2008.
Alt tyder derfor på, at danske fædre – lige som de islandske, der i nordisk sammenhæng har førertrøjen pga. af tre måneders øremærket barsel – er glade for at tage orlov med deres børn. Men de skal have barslen som en rettighed, før det virkelig rykker. Og der er ingen tvivl om, at flere mænd på barsel vil være afgørende for mere ligestilling mellem kønnene, når det gælder lige løn og lige muligheder på arbejdspladsen.
Regeringen har ikke mange mærkesager på ligestillingsområdet, og de få, de har, er røget langt ned på to do-listen. Men jo længere tid der går, jo mere står indtrykket tilbage af en regering, der er bange for sit eget forslag. Som så ofte før skabes forandringer nedefra, men tænk engang, hvis SRSF kunne være lige så progressive som de danske fædre.

