I kønskamp er angreb det bedste forsvar
Homoseksuelle, transkønnede og kvinder bør holde op med at forsvare og undskylde sig selv og i stedet angribe det sæt af normer, værdier og forventninger, der gør det muligt at undertrykke dem
 
	At heteroseksuelle mænd har ondt i røven over homoseksuelle mænds analsex, er ikke nyt. For nogle år siden kostede en række bevæbnede overfald på bøsser i København flere af ofrene et par dage på hospitalet


 
	På de sociale medier cirkulerer BBC-dokumentaren Out There med den homoseksuelle skuespiller og aktivist Stephen Fry. Programmet handler om homofobi og viser Frys møde med nogle af »verdens største homofober«. I Uganda ser vi Fry i live radiodebat med pastor Solomon Male, som har startet en ’oplysningskampagne’, der advarer om, at analsex kan få tissemanden til at rådne og falde af. De hidser sig begge op, indtil Fry lukker munden på pastoren med sit overraskende trumfargument: Bøsser har slet ikke analsex.

	Det overraskede mig, fordi jeg ved af erfaring, at det ikke passer. Og fordi det var et argument, som også blev brugt i 1940’erne af den homofile bevægelse, der lige siden er blevet skældt ud for at være for defensiv og selvundertrykkende. Umiddelbart kunne man mene, at Fry vinder debatten, fordi han får det sidste ord. Men han får det kun ved at underlægge sig Males normer, og det er ikke en rigtig sejr.

	Blasfemisk ikke at dyrke analsex

	At heteroseksuelle mænd har ondt i røven over homoseksuelle mænds analsex, er ikke nyt. For nogle år siden kostede en række bevæbnede overfald på bøsser i København flere af ofrene et par dage på hospitalet. Vi var en stor gruppe, der efterfølgende organiserede selvforsvarskurser, patruljeringer, demonstrationer og skrev en løbeseddel, som vi delte ud i København. Jeg tog min del af spytklatter og trusler fra folk, der »fandeme ikke gad læse den«.

	En eftermiddag var jeg med to venner inde i en af Islands Brygges kiosker og spørge, om vi måtte lægge nogle løbesedler. Kioskmanden læste sedlen, kiggede alvorligt på os og sagde, at det var noget forbandet svineri at overfalde folk. Man skal have lov at være sig selv.

	»Jeg er jeres ven, og I må lægge jeres breve lige midt på disken.« Vi takkede og sludrede lidt. Da vi vendte os om for at gå, tilføjede han tøvende: »Meeeen det er jo ikke sådan, Gud skabte os ...«

	Jeg kiggede på mine venner, vi sukkede, gik ind i butikken og lukkede døren bag os, så vi var alene.

	»Er du religiøs?« spurgte vi.

	»Ja,« svarede han.

	»Tror du, Gud har skabt dig?«

	»Ja,« svarede han igen.

	»Tror du, Gud har skabt din krop og dine kropsdele med bestemte formål?«

	Han grinede.

	»Ja,« sagde han så og lavede en ring med venstre tommel- og pegefinger, som han stak højre pegefinger ind i.

	Så fortalte vi ham om røv- hullets anatomi. Nerveenderne, det mandlige g-punkt, prostataen, de anale orgasmer. Langsomt blev det klart for ham, at røven faktisk er skabt til sex. Han måtte indrømme, at det er en hån imod Guds skaberværk, når man ikke bruger kroppen, som Gud har skabt den til at blive brugt. At det nærmest er blasfemi, når mænd aldrig er passive ved analsex.

	Kampen om retten til kroppen

	I den ugandiske radiostation og i kiosken på Bryggen satte heteroseksuelle mænd en dagsorden om, at homoseksualitet og analsex er dårligt. Det er ikke et ukendt mønster, at de, der lever inden for normen, laver reglerne for både sig selv og andre.

	Det bunder i den misforståelse, at de normale tror, at de har en ret – måske endda en pligt – til at bestemme over de unormale(s) kroppe.

	Nogle mænd tror, de har ret til kvinders kroppe. Sexologisk Klinik tror, at de ved, hvem de transkønnede er, og hvad de har brug for, bedre end de transkønnede selv. Heteroseksuelle tror, at homoer vil have kommentarer, når de holder hånd. Og de kedelige tror, at de flamboyante vil have at vide, at de er for gamle til at klæde sig sådan.

	De tager sig retten til at bestemme over andres kroppe. Hvilket tøj, der skal være eller ikke være på kroppen; hvilken slags sex kroppen skal have eller ikke have; hvilke indgreb, der skal gøres eller ikke gøres; hvem der skal røre ved kroppen, hvor, hvornår og hvordan.

	Og det er ingen hemmelighed, at især heteroseksuelle mænd er rigtig dårlige til at respek- tere, at retten til en krop udelukkende tilhører den, der bor i kroppen.

	Lav spillereglerne om

	Spørgsmålet er så, hvordan vi forholder os, når andre vil bestemme over vores kroppe. Føler vi en pligt til at forsvare os selv, eller vil vi hellere angribe dem, der angriber os?

	Når vi er optaget af at ’aflive myter’ og vise, at ’vi er lige så normale som alle andre’, bliver vi inden for et sæt af normer, værdier og forventninger, som andre har sat op for os: Det, jeg kalder den heteroseksuelle verdensorden. Her kan vi forsøge at forhandle os frem til en bedre position. Skridt for skridt at vinde terræn i diskussionen og samfundet.

	Men vi kan aldrig bevæge os ud af det værdisæt, hvor kvinder er lidt mindre værd end mænd, homoseksuelle er ulækre, transkønnede er mærkelige, og indvandrere er noget, vi skal være bange for. Vi kan bede om nåde og kæmpe med hinanden om prisen som mest værdifulde kvinde, mindst ulækre homo, mest normale trans og mest ufarlige indvandrer. Men så længe vi lader de andre lave reglerne og holde dommerfløjten, kan vi højst håbe på at undgå det røde kort. Vinde kan vi først, når spillereglerne laves om.

	Ude på Bryggen lavede vi spillereglerne om og styrede diskussionen langt ud af den heteroseksuelle verdensorden. Helt ud blandt stjernerne. Vi fjernede fokus fra os selv og vendte det mod kioskmanden. I stedet for at forsvare vores position, angreb vi hans, og sådan slap vi for at forklare, at ’vi skam er okay’, fordi vi alle sammen var optagede af at høre på kioskmandens stammende uvidenhed om den menneskelige anatomi.

	Den mest udbredte kønssygdom

	Vi hører så tit, at vi skal ud i folkeskolerne og oplyse de unge, og selvfølgelig er oplysning et vigtigt redskab i kampen mod fordomme. Men når folk spytter og slår på ikkeheteroseksuelle og kvinder, råber efter os på gaden, kommenterer vores tøj, kroppe og seksuelle praksisser, er det ikke, fordi de ikke ved bedre. Det er netop, fordi de ved, at det sårer os. Og vi skylder dem hverken en undskyldning eller en forklaring. Folk, der gør den slags, er æsler. De er trækdyr foran den heteroseksuelle verdensordens vogn, og når vi argumenterer som Stephen Fry og siger: »Det kommer ikke nogen ved, hvad der sker i mit soveværelse«, eller »det må man tage med, når man skiller sig ud«, spænder vi os selv for den vogn, der kører os over. Vi gør os selv til æsler, der leder efter det sted i spandet, hvor trækket er mindst, og pisken rammer sjældnest. Vi prøver at falde ind i mængden og håber, at kusken ikke ser, at vi halter i det heteronormative trav. Og så overlader vi pisken til dem, hvis manker er så vilde, og hvis skuldre så brede, at trækket ikke kan passe. Jeg siger dig, at hvis den vogn skal forbi mit gadekær, så må de ciskønnede heteromænd selv trække den. Jeg kigger på vognen, studerer dens hængsler, finder dens svage og stærke punkter, men jeg nægter at trække. Jeg insisterer på, at den, der bedst ved, hvem jeg er, og hvad der er godt for mig, er mig selv. Ikke staten, kirken, Sexologisk Klinik, skolen, familien eller familieministeren.

	Vi skal holde op med at forsvare homoseksualitet og transkønnethed og begynde at angribe homofobi og transfobi. Lad os holde op med at spørge, hvorfor folk bliver transkønnede, og hvem der skal have hvilke diagnoser og i stedet spørge, hvorfor det binære kønssystem er den mest udbredte kønssygdom i vores samfund. Lad os holde op med spørge, hvad kvinder kan gøre for at undgå at blive voldtaget, og med Queer Jihads ord fortælle mænd, at hvis de ikke kan forstå et nej, så kan de få en saks i pikken. Der er ingen grund til at forsvare sig og sige undskyld, når man ikke gør noget galt. Det er den heteroseksuelle verdensorden, der er galt på den. Så lad os angribe den i stedet for at forsvare os selv.

Mads Ananda Lodahl er foredragsholder, forfatter og sexolog

