Bag facaden



 De er dyre, de er langsomme og de fører ikke til noget som helst. Tidens undersøgelseskommissioner er i virkeligheden populistiske politikeres forsøg på at afgøre politiske uenigheder med juridiske argumenter, lyder kritikken.
Vanskeligt kan det bestemt være at bevare overblik over, hvem der har sagt hvad i den strøm af vidner, der føres ind og ud af kommissionernes afhøringsskranker. I denne uge er vidner blevet afhørt i både skattesags- og statsløsekommissionen. Den første handler om Thorning-Schmidt-familiens skattesag, den anden om Birthe Rønn Hornbechs omgang med statsløsekonventionerne.
Selv om kommissionernes arbejde langtfra er afsluttet, har de foreløbige afhøringer været et rullende dementi af kritikken.
Vi har således fået enestående indsigt i, hvordan dette land ledes. Vi har fået et indblik i, hvordan forhenværende skatteminister Troels Lund Poulsen (V) pressede på for at få gjort en politisk modstander til skattefusker. Vi har fået et indblik i, hvordan embedsmænd i Skatteministeriet og SKAT København bag stive overlæber og polerede facader skændtes, så det bragede om skattesagen.
Vi har fået et indblik i, hvordan embedsmænd forgæves forsøgte at redde Birthe Rønn Hornbech ud af sagen om de statsløse unge, der blev nægtet statsborgerskab imod konventionerne.
Hvad undersøgelseskommissionerne ender med at konkludere, kan vise sig at være mindre afgørende end det indblik, vi løbende får i udøvelsen af den politiske magt.
Rundt om i Europa vakler befolkningers opbakning til de demokratiske institutioner på grund af elendig statsledelse, politisk korruption eller begge dele. De danske undersøgelseskommissioner højner ikke nødvendigvis tilliden til de politiske institutioner, men de bidrager til at sikre befolkningens tillid til, at der føres effektiv kontrol med selvsamme institutioner.

