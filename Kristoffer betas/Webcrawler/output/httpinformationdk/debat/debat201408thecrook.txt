The Crook
Fire årtier efter præsidentens fald


 Fredag den 8. august 1974 meddelte USA’s 37. præsident, Richard Milhouse Nixon, i en tale til nationen, at han næste dag kl. 12 – som den første præsident i unionens historie – trådte tilbage og overlod vicepræsident Ford sit høje embede.
Tricky Dick Nixon med det anløbne dystre væsen var omsider nået til vejs ende – magtesløs, afklædt, blottet for respekt og autoritet. Den største skandale i USA’s politiske historie, en forfatningskrise uden sidestykke, kulminerede efter hovedpersonens ihærdige forsøg på at kortslutte det amerikanske retssystem. Alle skeptiske kommentarer om Nixons karakter og om den flok af tvivlsomme eksistenser, han omgav sig med, viste sig berettigede. Nixon var a crook, hvilket han med samme udtryk havde afvist, da han i en tidligere tv-tale fralagde sig ansvaret for Watergate og alle efterfølgende ugerninger. Nu stod det lysende klart, at præsidenten ikke alene var medvidende, men forbrydelsernes bagmand. Folkene omkring ham var hverken værre eller bedre, flere det første, få det andet.
Den fornedrede præsident
I dag for 40 år siden, da Nixon tog afsked med staben i Det Hvide Hus, talte han for sidste gang som præsident. Den tydeligt hærgede mand berettede grådkvalt om sin mor, en gudinde ingen skrev bøger om. Tåkrummende afdækkede han atter drivkraften bag karrieren: de gigantiske komplekser, fordommene, hadet til de intellektuelle, til østkystens liberale, pressen, medierne og dem, der skrev bøger – i modsætning til Mr. and Mrs. Ordinary, dem, som Sarah Palin siden kaldte sixpack’erne og hockey moms, the silent majority, det sande folk, som han svigtede så fundamentalt.
USA har brug for gode håndværkere, sagde Nixon, mens staben stod og trådte sig selv over tæerne, og resten af USA blot ønskede, at den fornedrede og fornedrende præsident ville forsvinde ud af historien. USA har brug for dygtige blikkenslagere, vedblev Nixon; tilhørerne skævede, om deres ører var faldet af og lå på gulvet. Blikkenslagere, plumbers blev de folk jo kaldt, der tog sig af det beskidte og bl.a. brød ind i Demokraternes hovedkvarter i Watergate-bygningen i Washington. De slog derved en ladeport ind til Nixons og Republikanernes fordærvede moral.
Omsider var det slut. Men på helikopterens trappe vendte den faldne præsident sig med jakken oppe i nakken og slyngede begge arme op til den velkendte V-hilsen.
En grotesk gestus.
Siden da blev den aktivistiske populisme sat yderligere i system. Nixons metoder var trods alt gammeldags og primitive: indbrud, blå briller og aflytning og håndlangere, der med fordrejet stemme bestilte pizzaer i titusindvis til modstandernes dagligstuemøder eller slap hvide mus løs blandt tilhørerne.
Senere republikanske kandidater, Demokraterne i mere beskedent omfang, har anvendt groft manipulerende professionel markedsstyring i et omfang, der konsekvent forvrider den politiske proces og forfalsker den virkelighed, politikerne på vælgernes vegne burde forholde sig til.
Det falske problem
USA er altid flere hanefjed foran med den slag metoder efter devisen: Opstil et falsk problem, en fordrejet holdning, et konstrueret spørgsmål og påstå, at modstanderens fordækte mål er selve urimelighedens virkeliggørelse. Udvælg et minimalt fænomen, noget ingen bryder sig om, og pust det op til bibelske dimensioner som overhængende trussel mod nationen.
Den berygtede republikanske spindoktor, mørkets fyrste Karl Rove har mere end andre praktiseret det politiske griseri til fuldkommenhed og fik bl.a. ført et livsfarligt hul i jorden som George W. Bush frem i forreste geled. Tidligere i år antydede Rove, at Hillary Clinton er hjerneskadet efter en ulykke. Den slags giftigheder, højrerepublikanske medier viderebringer skruppelløst.
De politiske systemer lider alvorligt under sådanne og lignende foragtelige metoder. Ikke kun fordi de er umoralske. Også derved at betydelige politiske temaer fortrænges og unddrages debat, demokratiets forudsætning.
Man kan jo mene, hvad man vil om den siddende danske regerings økonomiske politik. Det er der god grund til, men virke gør den tilsyneladende. Ikke for dem, det går ud over måske, men i større perspektiv. Hvad det så er godt for.
Den debat er væsentlig, men den debat er ikke lige noget for Venstre, der ville have fulgt næsten samme kurs.
Stemmefiskeri
I klart stemmefiskeri lancerer ordfører Støjberg alternativt en falsk problemstilling om landets muslimer på præmisser ude af proportioner med den virkelighed, hun burde forholde sig til. Støjberg appellerer til dumt, primitivt instinkt frem for at bidrage til ærlig oplysning om dybest set ikke særligt omfattende eller belastende problemer i et overvejende integrationsdueligt og -villigt dansk mindretal.
Opstil blot det falske problem: Hvis det forholder sig sådan, er det for galt, det kan danskerne ikke være tjent med, vi må stramme op, vore modstandere er ligeglade med, at det forholder sig, som vi jo siger, og derfor forholder det sig sådan.
Denne skruppelløshed i den politiske kultur, tilsyneladende inspireret af en tvivlsom republikansk tradition, er ikke noget at prale af. Glædeligt at nogen i Venstre reagerer. Utvivlsomt i fortvivlelse og frustration over en leder, hvis driftsmæssige skrøbelighed og moralske autoritets fravær danner vakkelvornt bolværk mod udskejelser.
Hvad USA i sin tid oplevede, var anstændighedens fordærv af deres fremmeste politiske institution. Statsministeriet, omend i mindre målestok, er Danmarks tilsvarende. Men kravet til en eventuel kommende førstemands moralske muskelmasse i forhold til egne og andre bliver ikke mindre påtrængende.
I anledning af dagen da Tricky Dick Crook fløj fra magtens tinde i afgrunden.

