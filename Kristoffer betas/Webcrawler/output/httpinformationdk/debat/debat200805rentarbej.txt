Rent arbejde?

ISS har måske et problem. ISS har nemlig købt et israelsk rengøringsfirma, og hvis selskabet arbejder i de israelske bosættelser i Øst-Jerusalem og den øvrige Vestbred, er det ikke klog, for bosættelser er en klar krænkelse af menneskerettighederne, skriver dagens læser.

Det er vigtigt at virksomheder arbejder på en sådan måde, at de støtter udvikling af bæredygtighed, menneskerettigheder og andre globale målsætninger. For at skabe en ramme for et sådant nødvendigt engagement har FN opstillet den såkaldte 'Global Compact', et sæt principper som virksomheder bør følge.Mange virksomheder, også i Danmark, har taget ideen til sig, enten af idealisme eller ud fra en kynisk vurdering af, at et godt image er godt for aktionærerne. Men det gør jo ikke noget, om katten er rød eller sort, blot den kan fange mus, som salig Mao formulerede sig.Det er derimod aldeles ikke godt, hvis virksomheder tilslutter sig nogle principper og derefter ikke aktivt forholder sig til dem. Det har jeg en stærk mistanke om er tilfældet med det internationale rengøringsselskab ISS, der har hovedsæde i Danmark.ISS har officielt tilsluttet sig Global Compact, herunder princip nr. 2, som siger: "Virksomheden skal sikre, at den ikke medvirker til krænkelser af menneskerettighederne".Jeg har tidligere på året noteret mig, at ISS har købt et israelsk rengøringsfirma. Det er der ikke i sig selv noget galt i henhold til Global Compact, men hvis selskabet arbejder i de israelske bosættelser i Øst-Jerusalem og den øvrige Vestbred, er der et problem.Bosættelser er en klar krænkelse af menneskerettighederne, hvilket fremgår af 4. Genevekonvention og er også i det konkrete tilfælde fastslået af FN's Sikkerhedsråd ved mange lejligheder. Aktiviteter, der understøtter bosætterne, er derfor efter alt at dømme en 'medvirken til krænkelser af menneskerettigheder', hvilket man ikke må jf. princip nr. 2 i Global Compact.Jeg har 28. april sendt mail til ISS for at spørge, om ISS's selskab i Israel arbejder i de israelske bosættelser. Jeg har 8. maj rykket for et svar, men endnu har jeg ikke modtaget nogen reaktion - ikke engang en kvittering på at henvendelsen er modtaget.Det er muligt, at ISS ikke direkte har pligt til at svare en interesseret privatperson, men ISS har med tilslutningen til Global Compact både lovet 'offentligt at tale for Global Compact og dets ti principper' og 'årligt at fremlægge virksomhedens konkrete arbejde med principperne'.Det må vel bl.a. derfor være sådan, at når man som virksomhed tilslutter sig internationale principper og får 'image-point' herfor, så må offentligheden kunne få svar på præcise spørgsmål. Offentligheden - og kunderne - må have krav på at kunne vurdere, om man arbejder sådan som lovet, eller om der er tale om lånte FN-fjer.Måtte jeg bede ISS om klar besked på om Rengøringskoncernens selskab i Israel arbejder i de besatte områder?Hvis svaret er ja, vil jeg også gerne bede om ISS's vurdering af, om dette er foreneligt med ISS's tilslutning til Global Compact?
