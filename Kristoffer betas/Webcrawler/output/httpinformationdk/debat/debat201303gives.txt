’Thi den, som har, ham skal der gives’
– lyder det i Matthæusevangeliet. Således også med det nye DR2, der giver mere kvalitets-tv til dem, der i forvejen har så mange valgmuligheder


 DR Nyheder har til intern brug for den nye 24-timers DR2-kanal udarbejdet en ’pixibog’, der i ultrakort powerpoint-form præsenterer kanalens nyhedsdel, dens medarbejdere og overordnede kriterier og stofområder. I modsætning til DR1’s tv-aviser, hvor man i stigende grad har kunnet iagttage, at væsentlighed og perspektiv tilsidesættes til fordel for fascinationshistorier og en spidsvinklet trang til tabloidjournalistik, lyder DR2-pixibogen som en opskrift på gode, gammeldags public service-nyheder – og det er positivt ment: Væsentlighed, aktualitet og perspektivering er de tre første nyhedskriterier. Det fjerde er den ordrige nyhedsdirektør Ulrik Haagerups – blandt skeptikere kaldet Tågerup – stærkt opreklamerede ’konstruktivitet’. Hvad det så er, omsat i praksis, bliver interessant at følge i de kommende måneder.
Det er ikke noget ukendt fænomen, at et reorganiseret og relanceret journalistisk medie forbereder et brag af en historie til brug for premieren. DR2 Morgen indledte med et godt brag: Historien om, at myndighederne havde indledt danmarkshistoriens største skattesag imod Microsoft. 5,8 milliarder. Nok til at bygge et nyt supersygehus. Nyheden er væsentlig, aktuel og perspektivrig – supersygehus-vinklen er måske det konstruktive? Og så skal det bemærkes, at da DR1’s 18:30-nyheder gik i luften samme dag, var tophistorien en kendt fodboldspillers spritkørsel og karantæne. Godt, at gode tv-journalister endelig har fået en kanal, hvor de kan lave journalistik i stedet for at være spærret inde på en kanal, hvor de skal lave underholdning.
Det er alt for tidligt at fælde dom over det nye DR2. Den gamle ’Kanal Klog’, der også blev ’Kanal Spræl’, kalder sig nu en ’samfundskanal’, der fra tidlig morgen til tidlig aften er præget af to timelange nyhedsflader, DR2 Morgen og DR2 Dagen. Ovenikøbet på premieredagen udvidet med et hyperaktuelt temaprogram om Cyperns truende bankerot, fint styret af Adam Holm, der på skærmen beviste, hvorfor han elsker journalistikken mere end magten, administrationen og markedsføringen – han sprang for nylig fra DR2-chefposten for at vende tilbage som studievært.
Det var en pæn premiere. Om nyhedsformidlingen på kanalen ligefrem »lægger kimen til nye seervaner« eller er »et globalt eksempel på, at det i en medieverden præget af mismod, desillusion og nedskæringer er muligt at gå mod strømmen og satse på kvalitet og en insisteren på at være nyskabende«, som der står i en e-mail, som nyhedsdirektøren begejstret sendte ud til alle sine medarbejdere ved midnatstid mandag, er mildt sagt uvist.
DR2 står over for kolossale udfordringer. Ikke mindst om morgenen. Det er første gang, DR seriøst forsøger at smide en kile ind i en morgenflade, hvor nyhedsnarkomanerne bruger TV 2 News, hvor den brede befolkning bruger Go’ Morgen Danmark og P4, og hvor det grønne segment (de moderne og fællesskabsorienterede) hører P1 Morgen. Det bliver meget interessant, om de kompetente værter Niels Krause-Kjær og Anja Bo kan få P1-lytterne til at se tv om morgenen. Morgen-tv er jo ofte blevet beskrevet som ’tv, man lytter til’, fordi morgenen ikke helt er det tidspunkt, hvor man sætter sig i sofaen og kigger på tossen. Det er ’gå til og fra’-tv på et tidspunkt, hvor mange familier befinder sig i en hektisk tilstand af organiseret kaos. Hvis man vil informeres på det tidspunkt af dagen, har man uendelige muligheder: Nettet, tv, en avis (i 25 procent af landets husstande) og radioen. Spændende eller uhyggeligt (alt efter hvor man står): Vil fremgang for DR2 Morgen betyde tilbagegang for P1 Morgen? De to redaktioner sidder klos op ad hinanden og samarbejder tæt – også om brug af de samme gæster.
Og man kan med den nye samfundskanals fødsel konstatere, at den lille del af befolkningen, de 20 procent, som eksperterne kalder de ’moderne fællesskabsorienterede’, har fået endnu et tilbud. De få af dem, der ser Go’ Morgen Danmark på TV 2 vil måske kunne lokkes over på DR2, hvad de første seertal måske indikerer. Men de grønne er i forvejen storforbrugere af kultur, oplysning og biblioteker. De har adskillige aviser til rådighed. De har P1 og Radio24syv. De havde DR2 i halvdelen af døgnets timer – nu døgnet rundt. Matthæus 13. kapitel: »Thi den, som har, ham skal der gives, og han skal faa Overflod.«
 
Lasse Jensen er mediejournalist og vært på P1-programmet ’Mennesker og Medier’.
Klummen i morgen: Katrine Hornstrup Yde om at snakke lort

