Plagiat eller brug af det gode eksempel?



 I forbindelse med eksamenstiden på de højere læreanstalter, så man i medierne en debat om de studerendes plagiat af hinandens opgaver. Den moralske pegefinger blev hævet og med rette. Problemet blev også belyst i informationsartiklen »Cand.kopi« bragt den 24. april. Der er dog brug for en nuanceret forståelse i forhold til det at bedrive videnskab og det at tilegne sig akademisk kompetence – begge er væsent­lige dele af en universitetsuddannelse.
Inspiration fra ældre studerende kan være af afgørende betydning. Akademisk kompetence er noget, der læres ved netop at tage andres erfaringer i brug og sætte dem sammen med egne. Denne proces er en af de mest afgørende i almindelighed og i akademia.
Gode eksempels magt
Plagiat er gement, men man bør have in mente, hvor vigtig de studerendes udveksling af ideer og opgaver er for den enkeltes akademiske udvikling. Hvis denne idé- og erfaringsudveksling defineres som plagiat, har man et trade-off mellem redelig videnskab og akademisk kompetence, hvilket er dybt problematisk. Problemet kunne kommes til livs qua henvisninger til medstuderendes opgaver, men det vil være ukontrollerbart for underviserne samt udvande anvendelsen af egentlige udgivelser.
Når studerende låner deres opgaver ud, bliver de læst og forstået inden for rammerne af en ny problemformulering (læs: ny eksamen). Det kræver således evne og arbejde at finde ud af, hvilke ideer fra gamle opgaver, der er brugbare i ny kontekst. Derfor er det sjældent en mulighed blindt at plagiere. Det er derimod en mulighed at reflekterer over, hvordan fragmenter af andres konstruktioner kan anvendes i nye kontekster. Dette arbejde fremmer abstraktion og refleksion (læs: akademisk kompetence) – uundværlige egenskaber indenfor akademia.
Kritikere vil hævde, at inspirationen skal findes hos etablerede forfattere, men bøger og tidsskrifts­artikler er ikke det samme som en eksamensopgave, hvor kravene til struktur etc. er anderledes. Den eneste reelle mulighed for at få inspiration inden for opgaveskrivningen er at tage ved lære af andre, der har skrevet lignende opgaver. 
Det er heldigvis min erfaring, at studerende har dette in mente og hjælper hinanden på godt og ondt. Denne indstilling er til gavn for såvel de studerende som for den akademiske disciplin og bør ikke forveksles med gement plagiat. Det er snarere et udtryk for det gode eksempels magt.
Ebbe Elhauge Kristensen, stud. scient. pol.

