Gør op med rollatorsamfundet



 
	Ældre menneskers hofteoperationer og menuen på plejehjemmene rydder sendefladen og sender politikerne op i det røde felt. De unge er derimod næsten kun på den politiske dagsorden, når det handler om kriminalitet. Politikerne blæser dem en lang march, hvilket fremgår tydeligt af SU- og kontanthjælpsreformerne.

	I deres konstante jagt på stemmer forsøger politikerne altså mest af alt at tækkes de ældre. Men mon ikke dette ville ændre sig, hvis valgretsalderen blev sat ned? I så fald ville man tvinge politikerne til i højere grad at interesse sig for den unge generations behov og ønsker.

	Samfundet er blevet så velordnet og velfriseret, at mange unge løber panden mod en mur. Det skyldes ikke mindst, at en million danskere nu er over 65 år. Vi bliver i stigende grad et samfund af gamle mænd og koner.

	Dette rollatorsamfund er mindre dynamisk og omstillingsparat, og det er mindre tolerant og åbent. Det ser man især i forbindelse med globaliseringen og de ældres møde med mennesker, der har en anden kulturel baggrund end dansk.

	Til gengæld har vi i dag den mest oplyste og vidende ungdomsgeneration nogensinde. Jeg vil vove den påstand, at vidensniveauet hos de 16-17-årige er væsentlig højere end i befolkningen som helhed. Det skyldes ikke mindst internettet.

	De unge er i høj grad parate til medindflydelsen. Ikke alle 16- og 17-årige føler sig i stand til at stemme. Men det samme kan siges om mange ældre vælgere, og det er helt legitimt at undlade at stemme, hvis man ikke føler sig parat – uanset om man er ung eller gammel.

	Styrkelse af demokratiet

	Til en start bør vi i det mindste indføre 16-års valgret ved valg til de kommunale råd og Europa-Parlamentet. Det anbefaler EU-Kommissionen, og flere europæiske lande har allerede taget initiativer i den retning.

	En nedsættelse af valgretsalderen bør desuden følges op af en styrkelse af undervisningen i samfundsfag i folkeskolen, gymnasiet og på erhvervsuddannelserne. En udvidelse af kredsen af stemmeberettigede vil betyde en styrkelse af demokratiet og sammenhængskraften i Danmark på tværs af generationerne.

	I en opsplittet og retningsløs tid vil en nedsættelse af valgretsalderen være et klart signal til de unge om, at vi regner med dem, og håber på deres engagement og deltagelse i demokratiet.

	 

Erik Boel, gymnasielærer og medlem af Socialdemokraternes udenrigspolitiske udvalg

