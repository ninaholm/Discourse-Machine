Frygt for ekstremisme skaber fjendebilleder



 Regeringens varslede handlingsplan om forebyggelse af ekstremistiske holdninger og radikalisering blandt unge er nu udkommet. Hæftet rummer mange sympatiske bestræbelser på, at vi alle får en fælles og tryg fremtid. Mon ikke de fleste er enige om, at vi skal imødegå ekstremisme og radikalisering så vidt muligt. 
Den underliggende tone i handlingsplanen handler naturligvis om frygt. Begrundet eller ubegrundet. Det bliver blandt andet foreslået eventuelt at gennemføre en særlig tilsynsrunde på 25 udvalgte friskoler for at sikre sig, at skolerne lever op til kravet om at forberede eleverne til at leve i et samfund med frihed og folkestyre. Der er nok ingen tvivl om, at de skoler, der vil blive peget på, er skoler med mange tosprogede elever. De såkaldte muslimske friskoler har alle valgt kommunalt tilsyn året igennem og har i øvrigt været belastet af diverse tilsynsrunder fra Undervisningsministeriet igennem årene uden, at der nogensinde er fundet grundlag for overtrædelse af friskolelovens bestemmelser om frihed og folkestyre.
Forfølgelsen fortsætter
Man kan spørge sig selv, om det er rimeligt at føre et særligt tilsyn, uden at man har en begrundet frygt. Så er der vel nærmest kun mistænkeliggørelse tilbage. Motivationen for tilsynsrunden kan derfor vanskeligt ses som andet end en klapjagt grundet politisk hysteri.
Alligevel fortsætter forfølgelsen af disse skoler, som mod manges forventninger arbejder end dog meget indgående med integration, fordi alle ved, at netop en god uddannelse er vejen ind i det danske samfund. Det er ikke uden grund, at netop disse skoler sender en større andel af elever videre til de gymnasiale uddannelser end landsgennemsnittet.
Handlingsplanen indledes med en definition af ekstremisme, som noget der er præget af fjendebilleder og opdeling i "dem og os". Stikord, som afsenderen måske skal bide meget mærke i. 
Politik og nødvendighed er én ting. Politik og signalværdier er en anden. 
Ebbe Lilliendal og Maren Skotte, hhv. landsformand og informationskonsulent i Dansk Friskoleforening 

