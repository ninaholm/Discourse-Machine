LEDER: Putin og løgnen
Det er noget grundlæggende utrygt ved en statsleder for en stormagt, der så utilsløret lyver for omverdenen. Det kalkulerede i løgnen understreges blot af, at Putin kun et år senere erkender den så åbent. Han angrer intet.


 Et år efter løgnen kom korrektionen. Det var alligevel Rusland, der sendte soldater til Krim for at tage kontrol med halvøen; indsættelsen skete under dække af at beskytte egne militære installationer – og det var præsident Putin selv, der gav direkte ordrer til de russiske tropper. 4. marts sidste år påstod Putin ellers, at de pludseligt opdukkede soldater på Krim var lokale selvforsvarsenheder. Man kan endnu finde udtalelsen på Kremls egen hjemmeside. Men i en to en halv timers lang dokumentarfilm på russisk stats-tv søndag aften fortalte Putin sin version af historien om ’Krims vej til moderlandet’, som filmens titel lyder. Eller skulle man sige Putins seneste version af historien.
Det er noget grundlæggende utrygt ved en statsleder for en stormagt, der så utilsløret lyver for omverdenen. Det kalkulerede i løgnen understreges blot af, at Putin kun et år senere erkender den så åbent. Han angrer intet. Internt i Rusland står han sikkert styrket af at blotlægge sit eget snedige maskeradespil. Det spiller ind i et russisk verdensbillede, hvor andre af Verdens ledere bedriver samme fordækte spil. Maidan-oprøret i Kijev skulle således have været amerikanernes værk, påstod Putin i tv-dokumentaren. Det er et syn på verden som et politisk dukkespil, der legitimerer Putins egen trækken i trådene.
Alvoren understreges af, at Putin i samme interview fortæller, at han var klar til at sætte Ruslands atomstyrker i alarmberedskab for at beskytte de lokale russere på Krim. Kommentaren kan meget vel sigte på den russiske befolkning for at minde dem om, at Rusland har atomvåben, og at Putin ikke er bange for at bruge dem. Men var der tilfælde, hvor Putin ville have gjort alvor af truslen, og hvor ville han alvorligt talt have bombet? Krim, Kijev, Washington? Problemet er, at ingen længere ved, hvornår Putin siger sandheden.

