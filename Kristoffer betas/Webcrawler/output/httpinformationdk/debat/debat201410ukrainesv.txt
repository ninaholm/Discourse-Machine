Ukraines valg afgør også Ruslands fremtid
Får Ukraine reddet sig ud af sit økonomiske morads og konsolideret demokrati og retsstatsprincipper, vil det kunne igangsætte demokratiske reformer i Rusland, vurderer Carl Bildt, en af chefarkitekterne bag EU’s associerings-aftale med Ukraine


 Når Ukraines vælgere søndag går til stemmeurnerne, er ikke kun deres eget lands skæbne på spil. Det er også fremtiden for en betydelig del af Europa. For at opsummere det i én sætning: Ukraines fremtid afgør Ruslands fremtid, og Ruslands fremtid får væsentlig indvirkning på Europas fremtid. Da Sovjetunionen brød sammen for over to årtier siden, og Ukraine valgte uafhængigheden, var det en udbredt forventning, at landet ville klare sig bedre end Rusland. Sådan gik det ikke.
I det første årti af det nye århundred drog Rusland fordel af den kombinerede effekt af 1990’ernes privatiseringer og effektiviseringer af dets gamle sværindustri og af en lang periode med højere oliepriser. At der aldrig blev noget ud af den ønskede økonomiske diversificering, og at ’modernisering’ forblev et slagord uden indhold, vakte ikke umiddelbar bekymring.
Ukraine derimod viste sig snart som den mest elendigt regerede af alle de postsovjetiske stater med en klientelisme og korruption så omfattende, at landet i hele perioden sakkede stadig længere efter alle andre postkommunistiske lande i demokratisk transition. Mest bemærkelsesværdig er her en sammenligning med Polen: Ved uafhængigheden havde de to lande havde omtrent samme BNP per indbygger. I dag er Polens tre gange højere end Ukraines.
Et rodet årti
Den Orange Revolution i 2004 var en fiasko for de fleste ukrainere. Det forventede brud med fortiden fandt aldrig sted, da politiske stridigheder blandt landets nye ledere blokerede for gennemførelse af enhver seriøs reformdagsorden. Men 2004 blev også en bitter fiasko for den russiske præsident Vladimir Putin, som prøvede at bringe sin foretrukne præsidentkandidat, Viktor Janukovitj, til magten i Kiev gennem massiv valgsvindel. Hans nederlag blev en bitter pille at sluge for Kreml og blev hverken tilgivet eller glemt.
I 2010, i kølvandet på Den Orange Revolutions fiaskoer, kom Janukovitj alligevel til magten og denne gang ved et frit og retfærdigt valg, alt imens Putin i 2012 lod sig indsætte til sin tredje præsidentperiode i Rusland. Oprettelsen af ​​en ny Eurasisk Union var en central del af hans platform.
I mellemtiden havde Ukraine siden 2007 forhandlet med Den Europæiske Union om et frihandelsområde og en associeringsaftale, og begge forhandlinger blev afsluttet i begyndelsen af ​​2012. Selv om den var fuldkommen kompatibel med den gældende frihandelsaftale mellem Ukraine og Rusland, var den foreslåede pagt med EU imidlertid absolut uforenelig med Putins Eurasienprojekt.
For lidt over et år siden skred Kreml så til sin offensiv for at få Ukraine til at trække sig fra den endnu ikke underskrevne EU-aftale, skønt selv Janukovitj og hans Regionernes Parti på dette tidspunkt gik ind for den. Hele det efterfølgende forløb – Janukovitjs pludselige forkastelse af EU-aftalen, modreaktionen i form af den folkeopstand, der førte til hans egen afsættelse, Ruslands efterfølgende invasioner og de tusinder af dræbte i Ukraines østlige Donbas-region – er allerede historie.
Kreml stiler efter mere end at annektere Krim og få kontrol over rustbæltet i Donbas. Målet er helt at forhindre, at Ukraine forankres i Vesten, at tvinge det til at orientere sig østover og at eliminere enhver risiko for yderligere revolutioner i Ruslands ’interessesfære’ som den, der bragte Janukovitj til fald.
Skæbnevalg
Vestens sanktioner mod Rusland har måske nok tydeliggjort, at EU og USA ikke er indstillet på acceptere Putins bestræbelser på at udfordre og undergrave centrale principper i europæisk sikkerhed og international ret. Men selv et sanktionssvækket Rusland vil forblive en stærk magt i sit umiddelbare nærområde. I sidste ende vil kun Ukraines styrke og beslutsomhed kunne blokere for Ruslands revisionistiske ambitioner.
Men at styrke et af korruption og klientelisme plaget Ukraine, der tillige er alvorligt trængt af russisk aggression og destabilisering, bliver ikke nemt. Valget i morgen vil forhåbentlig give landet en regering, der virkelig er fast besluttet på at gennemføre gennemgribende reformer i landet.
Ukraines regering må kunne regne med en stærk og beslutsom støtte fra det bredere internationale samfund. En opgraderet hjælpepakke fra Den Internationale Valutafond vil være tvingende nødvendig, hvis de påkrævede reformer skal have en chance for at blive vedtaget. Landets irrationelle energipolitik, der bygger på ødsle subsidier til forbrugerne, vil skulle ændres grundlæggende. Og aftalen med EU må udnyttes til at drive reformprocessen fremad.
Hvis denne dagsorden lykkes, kan Kremls revisionistiske projekt forpurres, og når dette bliver åbenlyst, vil der endda kunne banes vej for en lige så tiltrængt bølge af reformer i Rusland selv. Mislykkes reformbestræbelserne er der omvendt ikke megen tvivl om, at Kreml vil fortsætte sin politik, indtil det når sine mål i Kijev.
Fortsætter Rusland sin konfrontationskurs med Vesten, kan landet synke ned i belejringsmentalitet med risiko for, at Kreml vil kompensere for sin økonomiske fiasko med yderligere revisionistisk fremfærd. Enhver, der er fortrolig med den aggressivt nationalistiske retorik i Ruslands statskontrollerede medier i dag, kender faren ved dette scenarie.
Vi må ikke være blinde for, at disse omstændigheder kan skabe en reel fare for Europa. Ambitionerne for et sådant Rusland vil ikke stoppe ved Dnepr-floden. Revisionisme vil kunne blive til revanchisme, hvis Kreml søger at kompensere for indre svaghed med ydre magtdemonstration. På det tidspunkt kan vi have nået en optrapning, hvor det bliver umuligt at bremse yderligere konfrontation. Derfor er udviklingen af ​​et stærkt og demokratisk Ukraine efter to forspildte årtier så magtpåliggende. Valget i morgen bliver afgørende for Ukraine, men kan også vise sig at rumme nøglen til at fremme en ny dynamik i Rusland, der på længere sig kan gøre det til et ægte medlem af den demokratiske europæiske familie.
Carl Bildt er tidligere svensk udenrigsminister

