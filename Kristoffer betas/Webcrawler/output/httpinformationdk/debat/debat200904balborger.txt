Bal i den borgerlige



For nylig gjorde et yngre medlem af Folketinget for Venstre nogle lommefilosofiske betragtninger om forskellen på sindsstemningen i den 'røde og blå stue'.Konklusionen var, at munterheden, livsglæden er større blandt borgerlige end blandt centrum-venstre folk med tendens til at gruble over tilværelsens skyggesider.Og alt det tror man gerne, når man følger den lystighed, hvormed dansen trædes på 'bal i den borgerlige' for skatteydernes og erhvervslobbyens - og det vil også sige skatteydernes - regning.Lad være, at muldvarpen, den forsmåede borgmester i Hørsholm, er ude i et utiltalende hævntogt. Det er dog påfaldende så skødesløst, de skattebetalte bilag flagrer efter Lars Løkke Rasmussen hele vejen fra borgmesterposten i Frederiksborg Amt til toppen af Slotsholmen. I den forbindelse er hans tilbagebetalinger både en fortrydelse og en tilståelse. Så der er håb forude.Beskæftigelsesministeren (hvis titlen fortsat gælder under de daglige fyringsrunder?) har sikkert haft glæde af rejsen til Belgien for at dyrke sin hobby, Formel 1-kørsel, betalt af oliekoncernen Shell.Og ingen tvivler heller på tidligere erhvervs- og vicestatsminister Bendt Bendtsens vogten af borgerlige dyder som lov og orden - og familieværdierne, ikke at forglemme - når det gælder andre.Hans 63 jagt- og fornøjelsesturer - en af gangene sammen med forsvarsminister Søren Gade med destinationen Baltikum, hvor (jagt)kammerateriet ud over så meget andet sjov gælder vildsvin.Hvem sagde pamperi?Bendt Bendtsens erhvervsbetalte bilture ned gennem Europa skal naturligvis ikke undervurderes som forberedelse til hans kandidatur til Europa-Parlamentet; terpen af pensum hører også blandt konservative forpligtelser.Så alt i alt ser det ud til, at Anders Fogh Rasmussen valgte det bedste forsvar, da han i sin grundlovstale på Lolland i 2001 angreb Socialdemokraterne for kammerateri og pamperi.Det skal dog ikke afholde én fra at forslå skatteminister Kristian Jensen en tættere kontakt til erhvervslivet.Det kan måske - med den rette indstilling - give ham mulighed for at komme dybere ned den skattesvindel, der trives i store koncerner, og som ifølge SKAT's afsløringer foreløbig er sat til 8,7 mia. kr.
