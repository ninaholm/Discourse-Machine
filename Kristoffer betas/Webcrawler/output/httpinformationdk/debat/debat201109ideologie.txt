Ideologien, der blev væk
Der er langt mere ideologisk gods i partiernes principprogrammer, end der er i politikernes realpolitiske udmeldinger. Det er synd


 En sober valgkamp er overstået, men én ting har manglet: ideologiske visioner. Hvor er politikernes utopier og drømme om bedre et samfund, der særligt i en krisetid kunne indrettes radikalt anderledes? Hvor er diskussionen om vækst som præmissen for vores verden? Hvor er de store visioner, som forhåbentligt ligger bag al realpolitikken? Hvor er ideerne om kommunisme og natvægterstater?
Med lidt god vilje kan de findes godt gemt væk i partiernes partiprogrammer, men i valgkampen måtte man kigge langt efter dem.
»Kapitalen er dødt arbejde, der som en vampyr udelukkende lever af at udbytte det levende arbejde, og lever desto bedre desto mere arbejde den udbytter.« Således sagde Karl Marx i sin kritik af de samfundsforhold, der også i vores tid gør sig gældende; nemlig det faktum, at der findes udbytning klasserne imellem.
Ifølge Marx findes der to hovedklasser, bourgeoisiet og proletariatet. Bourgeoisiet ejer produktionsmidlerne og udnytter proletariatet, idet det 'stjæler' profitten fra proletariatets arbejde. Denne konflikt vil blive større og større og ultimativt forandre verden, medmindre proletariatet gør oprør, et oprør, der grundlæggende bygger på solidaritet. Altså ifølge Marx.
SF og Marx
I SF's principprogram står følgende: »Vi oplever en social marginalisering, hvor flere og flere køres ud på et sidespor også i den rige del af verden hvilket nødvendiggør radikalt nye tiltag, hvis sammenhængskraften i samfundet skal fastholdes. [...] Men udviklingen kan ændres hvis vi vil. Det forudsætter et opgør med kapitalismen og folkelig opbakning bag en ny social udvikling, hvor hensynet til menneskelig og social udvikling og ansvarlighed over for miljøet vejer tungere end kortsigtede økonomiske interesser.«
En vis sammenhæng er at finde mellem Marx' bombastiske udtalelser om, at proletariatet skal gøre oprør og SF's ønskelige og mere spiseligt formulerede opgør med kapitalismen. Faktisk er lighederne tæt på slående, idet Marx såvel som SF taler om kapitalismen som en trussel for det eksisterende samfund. Således kan vi altså konstatere, at de ideologiske visioner ikke kun hører til gamle, skæggede mænd, men også er repræsenterede i nutidens Folketing.
Det besynderlige er så, at vi i denne valgkamp ikke har hørt SF udtale sig om et opgør med kapitalismen. I stedet skriver SF i sin vækstplan, at »SF vil sætte gang i væksten og styrke konkurrenceevnen. Kun med fornyet økonomisk optimisme, fremgang for virksomhederne og faldende arbejdsløshed kan vi komme på sikker afstand af et nyt økonomisk tilbageslag«.
Hurra for visionen
Jeg synes, der er langt fra »opgør med kapitalismen« til at »styrke konkurrenceevnen«.
Så jeg spørger igen: Hvad er der blevet af politikernes store visioner? Deres utopier?
Bevares, jeg forstår godt, at SF ikke kan gå til valg på, at de lige nu vil afskaffe kapitalismen, men de burde diskutere det og lade vælgerne kende deres ypperste vision. For en sådan har de, og hurra for det!
Ganske kort skal også nævnes, at det samme fænomen er at finde på højrefløjen, her eksemplificeret via Venstre. I deres principprogram står nemlig, at »mennesket trives bedst i frihed under ansvar. Frihed betyder fravær af tvang men også, at mennesket er frit til at tage ansvar for sit eget liv [...]. Hvis mennesket berøves det personlige ansvar, bliver det umyndiggjort, magtesløst og ansvarsløst«.
Altså en klar reference til John Lockes natvægterstat, hvor staten skal være så minimal som mulig.
Men giver man sig så i kast med at læse Venstres tilbagetrækningsreform, når man ikke længere end til overskriften, før man græmmes over modsætningsforholdet mellem principprogram og realpolitik.
Den lyder: »Velfærden længe leve!«. Slår man op i Den Store Danske Encyklopædi under »velfærdssamfund«, definerer leksikonet ordet således: »Det institutionelle resultat af ideen om, at staten er ansvarlig for borgernes velfærd, der forstås som både materielle og ikke-materielle goder.«
Der er et stykke vej fra disse ord til ordene i Venstres principprogram om, at mennesket, hvis det berøves det personlige ansvar, bliver magtesløst. Så også her virker det, som om realpolitikken bliver diskuteret uden for den ideologiske kontekst.
Dødens pølse
Nuvel, jeg er ikke ude på at presse mere ideologi ned over hovederne på partierne, end de kan stå inde for, men jeg er ude på at få partierne til at presse så meget ideologi ud, som de kan stå inde for.
Politik er ikke en vare, der bare skal sælges, og hvor det gælder om at lokke flest mulige (læs: tvivlere og midtervælgere) til. Stil nu spørgsmål til det samfund, vi lever i! Kan vi indrette det anderledes?
Alle vore politikere bør huske på statsminister Anker Jørgensens (S) vise og knap så højtidelige ord:
»For mig er midten et dødt punkt. At tage det som udgangspunkt for politisk tænkning er dødens pølse.«
Lærke-Sofie Klok Due studerer jura ved Københavns Universitet

