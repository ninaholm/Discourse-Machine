Kan det betale sig at arbejde?



 En officiel fattigdomsgrænse bør gå hånd i hånd med en lovbestemt mindsteløn. Den liberale tænketank CEPOS med Martin Ågerup i spidsen er meget optaget af incitamenter til at få folk til at søge arbejde frem for offentlig forsørgelse.
Formålet er jeg for så vidt enig i, men der er jo to håndtag at skrue på for balancen; enten op for det ene eller ned for det andet.
Jeg vil ikke sige, at der ikke indimellem kan være brug for at begrænse, hvor meget man kan få på offentlig forsørgelse, når man lægger det hele sammen.
Jeg har også set grelle eksempler med børnerige familier, og det er ofte disse enkeltstående eksempler, der hives frem i debatten og bliver brugt som undskyldning for at skære i de generelle ydelser. Men generelt er det ikke en dans på roser at være offentligt forsørget.
Den anden side af problemstillingen er imidlertid, om det er rimeligt til enhver tid at kræve en levestandard under ethvert niveau, man kan finde hos folk i beskæftigelse. Vi har i Danmark et arbejdsmarked uden bundprop.
Der findes på de overenskomstdækkede områder en mindsteløn, men der er intet krav om overenskomst. Vi har heller ikke nogen lov, der garanterer en mindsteløn i Danmark I øvrigt i modsætning til de fleste andre EU-lande.
Presset udefra
Vi ser i disse år, at på trods af massiv arbejdsløshed inden for mange brancher, så kommer stadigt flere fra andre EU-lande for at arbejde i Danmark.
Meget af den arbejdskraft, der kommer, arbejder enten helt uden rettigheder, eller til lønninger som dér, hvor de kommer fra. Via EU's servicedirektiv er der fri adgang til det danske arbejdsmarked, og vi har ikke en lovgivning, der sikrer mindsteløn, så sociale ydelser vil i nogle tilfælde være højere end den løn, der arbejdes til i Danmark.
Det er umuligt at leve for det migrantarbejderne lader sig nøje med. Jeg er egentligt enig i, at det skal kunne betale sig at arbejde. Men man skal også kunne leve og give sine børn en fair chance i livet.
Så vi bør finde et bedre værktøj til at undgå 'lukrativ' offentlig forsørgelse end fattigdomsydelserne, og vi bør ved lov indføre en garanteret mindsteløn, der minimum svarer til højeste dagpengesats.

