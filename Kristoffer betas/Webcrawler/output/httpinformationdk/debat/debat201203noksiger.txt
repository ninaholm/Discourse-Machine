Nu er det nok, jeg siger op
Musikprofessor Linda Maria Koldau har netop opsagt sin stilling ved Aarhus Universitet med virkning fra årets udgang. Her forklarer hun hvorfor


 Med løfter om fine arbejdsvilkår lokkede Aarhus Universitet mig i 2009 til at påtage mig et professorat. Men løfterne var falske. Da jeg begyndte at efterspørge de arbejdsvilkår, som jeg var blevet lovet, reagerede ledelsen med benægtelse, afvisning og vrede. Da jeg insisterede, blev jeg chikaneret. Til sidst vendte jeg mig mod offentligheden og forklarede mine synspunkter i Politiken, ligesom Weekendavisen skrev en leder om min sag.
Universitetets ledelse svarede igen med en såkaldt professionel konsulentudredning, der skulle tjene til at kaste lys på samarbejdsvanskeligheder i min afdeling. Den blev igangsat i september sidste år. Målet var ifølge ledelsen at skabe grobund for at genoprette et godt samarbejde.
Konsulentundersøgelsen endte med at stemple mig som eneste ophavsmand til alle problemer. Det udløste en advarsel, der med midler som bl.a. kontorarrest skal tvinge mig til at genoprette det gode samarbejde med mine kolleger.
Sådan løser Aarhus Universitet altså samarbejdsvanskeligheder.
Undsagt for længe siden
Nu har hele billedet imidlertid ændret sig. Jeg er ad officiel vej blevet orienteret om, at der allerede den 19. august sidste år blev afholdt hemmeligt møde om min sag. Dekan Mette Thunø, institutleder Niels Lehmann og hele kollegiet fra min afdelingen deltog. Den eneste, der ikke var inviteret og ingenting vidste om mødet, var mig.
Til mødet havde kollegerne forberedt en fælles skriftlig redegørelse, hvor de konstaterede, at de ikke længere kunne forestille sig at samarbejde med mig. Det stod altså klart allerede sidste sommer, og deres udsagn var således den hemmelige baggrund for konsulentudredningen senere på året.
Dermed er hele dekanens strategi med en dyr konsulentudredning, en advarsel og den angivelige vilje at »genoprette et godt samarbejde« blevet demaskeret som den rene farce.
Aarhus Universitet har med andre ord mistet al sin troværdighed og der findes intet fundament til et fortsat samarbejde på min afdeling under fagleder Pia Rasmussen og institutleder Niels Lehmann.
Siger op
Nu er det nok, rektor Lauritz Holm-Nielsen. Nu siger jeg op. Årsagen er de for mig helt uacceptable arbejdsvilkår på den afdeling, jeg i sin tid blev headhuntet til.
Jeg siger op med virkning til 31. december 2012. Når det ikke sker med øjeblikkelig virkning, skyldes det min ansvarsbevidsthed. Flere studerende har allerede meddelt mig, at de glæder sig til kurset Great Works of Art, som jeg skal undervise i til efteråret. Samtidig ønsker jeg at afslutte vejledningen af mine specialestuderende.
Som tidligere institutleder og medlem af det Akademiske Råd på Frankfurts Universitet er jeg desuden klar over, at en professor ikke kan erstattes fra den ene dag til anden. En ny professor skal vælges med omhu – for kollegiets og for professorens egen skyld. Ellers kan der opstå alvorlige samarbejdsvanskeligheder.
Derfor har jeg besluttet at forblive på Aarhus Universitet indtil udgangen af året, selv om universitetet ikke byder mig rimelige vilkår for mit arbejde som professor.
Skinmanøvre
Hele miseren efterlader mig med et rungende spørgsmål: Hvorfor iværksatte dekanen konsulentudredninger, selv om mine kolleger havde meldt ud, at de slet ikke kunne forestille sig et fortsat samarbejde med mig? Hvor mange skattepenge har dekanen ofret på de to konsulentudredninger, som var en farce lige fra starten?
Det er først nu, at jeg endelig forstår den fejlagtige baggrundsbeskrivelse, som begge konsulenter fik i september sidste år. I den hed det »samarbejdsproblemer i en musiklærergruppe under Musikvidenskab, mellem en lærergruppe på 8–9 personer og en professor i musikvidenskab.«
Lige fra starten har jeg protesteret imod den beskrivelse i alle samtaler med de to konsulenter. For jeg mente jo at have et godt forhold til de fleste kolleger – undtagen de tre, som har krænket og endda mobbet mig.
Men inden konsulentudredningen begyndte, havde alle kolleger allerede officielt erklæret, at de havde »vanskeligt« ved at forestille sig et fortsat samarbejde med mig. Det vidste jeg da bare ikke. Og det sagde konsulenterne heller ikke et ord om.
Fik dekan Mette Thunø gennemført den dyre konsulentudredning for at kunne stemple én kritisk medarbejder som den eneste skyldige i problemerne? Jeg spørger igen: Hvor mange skattepenge blev spildt for at gennemføre denne farce på Aarhus Universitet?
I dag er min sag ikke længere en faglig debat. Nu er omhandler det moralske spørgsmål om Aarhus Universitetets troværdighed. Med den her proces har Aarhus Universitet mistet al troværdighed.
Man kan hverken forhandle eller samarbejde med en institution, som har ladet sin troværdighed glide sig af hænde. Det er derfor, jeg, den oprindeligt hidkaldte internationale professor, har sagt op.
Linda Maria Koldau er professor ved Aarhus Universitet

