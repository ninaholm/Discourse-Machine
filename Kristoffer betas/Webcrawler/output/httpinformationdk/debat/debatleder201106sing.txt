Singlespillet



 Alle må væreenige om, at vi som mennesker jagter lykken. Vi har forskellige bud på, hvordan vi finder den, men ikke desto mindre søger vi denne underlige størrelse gennem vores job, vores relationer og ikke mindst gennem kærlighed. Og i spillet om at vinde kærlighed er der mange vindere og tabere.
Den karrierehungrende single er en af dem, der bliver fremstillet som en vinder. Det sker i tv-serier, i film og i litteraturen. Tænk på Carrie Brad-shaw, Lykke Leth, Katrine Fønsmark og Nynne. Det er blevet moderne at have tjek på karrieren og være selvstændig nok til ikke at underlægge sig de idealbilleder, vi stadig har i samfundet. Og den del af singlekulturen skal vi hylde. Det er prisværdigt, at der er plads til at bryde med de kulturelle bindinger, som ganske vist fungerer for de fleste, men aldrig igen må blive en forudsætning for at blive taget seriøst som menneske den monogame, heteroseksuelle villafamilie.
Karrieresinglen eri populærkulturen oftest en kvinde, der fremstår lykkelig, men også besværet over, at hun ikke kan finde en mand, der passer til hendes fantastiske forestillinger om en perfekt mage. Og her giver kulturen et praj om, hvordan verden ser ud uden for virkelighedens vindue.
Kravene er nemlig steget, hvis man vil tilegne sig en af de fremadstormende kvinder. Forskningen viser, at kvinder dater opad, altså at de vælger en mand, der er på mindst samme uddannelsesmæssige og indkomstmæssige trin som dem selv.
Det afspejler en forestilling om, at lykken for nogen er en mand, der stadig kan levere en form for forsørgerrolle. Her er der tale om et kulturelt mønster, der vækker minder om oldtiden, og som vi, så vidt det er muligt, må bryde med.
Selv om det er den karrierefikserede single, der er blevet den primære association, når vi hører det engelsk-klingende ord, må vi nemlig huske på, at det udelukkende er en fremtrædende stereotyp. Det er svært at være kritisk over for, at populærkulturen har sat sig for at tegne gentagne portrætter af den typiske karrieremindede singlekvinde, for hun er det nybrud, som kernefamilien aldrig håbede at se.
Men vi må ikke glemme de andre singler. Dem der ufrivilligt og på ulykkelig vis ikke kan finde en at dele livet med. En del af disse singler har fået betegnelsen 'tabermænd'.
Det er den uuddannede, arbejdsløse og usunde mand, der mere og mere ligner en brudflade i samfundet. Ham ser vi ikke på samme måde afbilledet i kulturen, selv om han udgør et stadigt større problem. Men ham vil vi også se, for han er mindst lige så virkelig som karrierekvinden.
Foreningen Mander startet blandt andet som protest mod den tendens, at mange mænd virker som om de er i krise. Foreningen ser kvindernes høje forventninger til den perfekte drømmemand som et problem, der risikerer at efterlade alle almindelige mænd i ensomhed, som kærlighedens tabere. Foreningen Mand har to fremtrædende pointer. For det første skal mændene tage sig sammen, og vise, at de er den type mand, de selv vil være og har det godt med at være. Deres tese er, at man, hvis man brænder for sit eget projekt, nok skal finde en kvinde, der viser interesse i én.
Kvinderne skal til gengæld huske at sige til sig selv, at man faktisk sjældent kender sin drømmemand, før man har mødt ham.
Det kan være ekspedienten nede i Netto, og det kan være George Clooney. Og sandsynligvis er han et eller andet sted midt i mellem.
En anden grundtil, at kvinderne dater mænd, der matcher deres uddannelsesmæssige og økonomiske kapital, er, at nutidens verden set i et historisk perspektiv er enormt individualiseret. Enhver står til ansvar for egne beslutninger, og derfor vil man naturligvis gerne kontrollere den beslutning, så vidt det er muligt.
Men det betyder, at vi, i et forsøg på at minimere risikoen for, at vores forhold forliser, søger hen til det bekendte. Det er den eksploderende netdatingkultur et eksempel på. Her er jagten på kærligheden nemlig brolagt med fordomme. Her kan du frasortere de rødhårede, de korpulente, dem uden job eller dem med de forkerte politiske holdninger.
På den måde kan du designe den kæreste, der minder mest om dig selv. Jagten bliver for alvor selektiv, når datingsider som beautifulpeople.com, elitedaters.dk eller farmerdating.dk vinder frem.
Her kan du møde folk, der er præcis ligesom dig. Og selv om det kan virke som en ligegyldighed, skal man ikke undervurdere, at det kan blive et demokratisk problem, hvis vi i stigende grad placerer os i enklaver i samfundet, for at kæreste rundt med folk, der bekræfter os i alt, hvad vi gør, fordi de ligner os selv.
Det er svært at spille singlespillet, for tonsvis af faktorer dikterer stadig, hvordan vores mage skal se ud.
Og hvis alle spiller for at vinde stort, er det sjældent, man vil være på hold med en taber.

