Duellen: Vores mission er at behandle al farligt affald
Hos Kommunekemi i Nyborg kan man ikke forstå den frygt, der er for at modtage de farlige miljøstoffer fra Australien. Ifølge direktøren har Kommunekemi nemlig alle ressourcerne til at varetage dem
Kommune°©kemis direkt©™r, Carsten Fich.


 Kommunekemi kan fuldt forsvarligt modtage de farlige giftstoffer, bestående af HCB (Hexachlorobenzen), som inden længe sendes med skib til Nyborg fra Australien.
»Australien har ikke den teknologi, der skal til for at destruere HCB. Det er også dokumenteret, at det ikke vil være miljømæssigt forsvarligt, at Australien skulle få denne teknologi inden for en rimelig tidshorisont. Derfor er det bedre at få destrueret giften hurtigst muligt på et sted, hvor man har erfaringer, og det kan gøres sikkerheds- og miljømæssigt forsvarligt. Det kan vi,« siger administrerende direktør for Kommunekemi A/S, Carsten Fich.
Han pointerer, at Kommunekemi ydermere har den fordel at ligge ved en havn, så giftstofferne kan transporteres direkte fra skibet til behandling. Derved spares der yderligere transport med bil.
Carsten Fich mener derfor ikke, det er uforsvarligt at bruge en masse CO2på at få giftstofferne til Danmark:
»Det skal ses i et større miljøregnskab med, hvad det ville koste at opføre et anlæg som Kommunekemi i Australien. Set i det store perspektiv er de 16.000 ton giftstoffer, som ligger i Australien, en lille mængde. Vi har tre ovnlinjer her, hvor hver ovnlinje behandler ca. en million ton i løbet af sin levetid. Så det er ikke uden ressourcer at skulle opføre et så stort et anlæg.«
Betaler en høj pris
Carsten Fich er klar over, at der er adskillige steder i EU, som vil kunne påtage sig opgaven. Han pointerer dog, at der kun er to steder, som ligger ud til en havn nemlig i Danmark og Tyskland.
Borgerne frygter de konsekvenser det vil have, hvis der sker uheld. Kan du forstå dem?
»Der kan opstilles risikobilleder ved alt, men gifttransport en af de mest sikre transportformer, man har. Jeg ser derfor på det som 16.000 ton miljøgift, der ligger som en global trussel i Australien og som vi kan ordne på forsvarlig vis,« siger Carsten Fich.
Borgergruppen henviser til professor Finn Bro-Rasmussen, som tvivler på, om I overhovedet har ressourcerne til at varetage giftstoffet?
»Jeg kan tilbagevise alle de påstande, som Finn Bro-Rasmussen, kommer med. Han siger bl.a., at vi skulle have ansøgt om behandlingen af PVC-affald (polyvinylchlorid), og at der ikke er taget højde for, at det er HCB. Det er fuldstændig forkert, og det fremgår sort på hvidt i det detaljerede materiale,« siger Carsten Fich. Ifølge ham skal Kommunekemi modtage 10 af de 16.000 ton affald. En ordre til en værdi på over 50 mio. kr. over tre år.
»Vores mission er at få indsamlet og behandlet al farligt affald. Her har vi oven i købet at gøre med en forurener, der er villig til at rydde op efter sig og betale en høj pris for at få det til et fuldstændig sikkert anlæg. Derfor skal vi påtage os opgaven.«


