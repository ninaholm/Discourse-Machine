Alle lærere skal efteruddannes



 Skolestart er en udfordring, der skaber forventningsglæde og nybegyndernerver. Til august vil det ikke kun være for de nye elever og deres forældre. Det er alle omkring folkeskolen, der vil mærke et tryk fra de nye rammer. Den længere skoledag vil være en realitet.
Enhedslisten har modarbejdet den dramatiske beskæring af undervisningens forberedelse, der bliver gennemført samtidig med forlængelsen af skoledagen. Men et flertal har bestemt at investere mindre i forberedelse til gengæld for mere skoletid til eleverne. Det betyder, at lærernes faglige forberedelse presses.
Undervisningsminister Christine Antorini (S) mener, at reformen vil skabe et kompetenceløft blandt lærerne. Men det er ikke en indsats, som regeringen har afsat penge til. Og kun gennem en klar prioritering i kommunerne kan folkeskolen sikre grundlaget for, hvad Antorini lover lærerne. De snævre budgetrammer, som regeringen netop har lagt for kommunerne, er en forhindring for at skabe forbedringer.
Enhedslisten i København vil derfor arbejde for, at der de kommende skoleår afsættes ressourcer til en ekstraordinær efteruddannelse, som involverer alle lærere – ikke centralt, men på deres skoler.
Mere tid og rum
At sætte lærerne i stand til at sikre en god undervisning uden lang forberedelse må være det centrale mål for efteruddannelsen. Den bør organiseres med det mål at skabe en tryg og sober undersøgelse af pædagogisk praksis og konkrete virkemidler, der kan forbedre undervisningen.
Efteruddannelsen bør foregå i umiddelbar sammenhæng med skolens undervisning og for eksempel tage afsæt i de udfordringer, som lærerne oplever i dagligdagen.
Der skal skabes tid og rum til at overveje pædagogik, der virker i forhold til de aktuelle udfordringer – for eksempel hvordan skolen inkluderer elever og sikrer deltagelse blandt børn, som har brug for at overvinde sproglige barrierer.
Jeg håber at finde opbakning til at prioritere efteruddannelse.Nu må vi se, om partierne bag reformen er deres ansvar modent.
Gorm Anker Gunnarsen, medlem af Københavns Børne- og Ungdomsudvalg for Enhedslisten

