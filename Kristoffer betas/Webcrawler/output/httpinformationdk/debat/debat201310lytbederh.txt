’Lyt, vi beder om hjælp’
’Flygtningestatus til alle’ stod der på et banner, som blev båret af 55 syrere, som for nylig besøgte Flygtningenævnet. Men de fik kun absurde argumenter, der kørte i ring, med sig derfra
Regeringen indførte i september en praksis-ændring, som fastslår, at alle syrere fra krigsramte områder har ret til asyl i Danmark. Det er så bare ikke tilfældet. Her en syrisk mand ved et bål i den krigshærgede millionby Aleppos Bustan al-Basha-kvarter.


 
	Døren til Flygtningenævnet i Københavns indre by er normalt ikke låst, men det var den fredag middag inden efterårsferien, da jeg sammen med 55 syrere mødte op for at aflevere deres krav om en menneskelig behandling af alle syrere i Danmark. En mand lukkede døren i hovedet på os, og sagde vredt:

	»I har ikke noget at gøre her«.

	Hvis afviste syrere, der er flygtet fra en borgerkrig, ikke har noget at gøre i nævnet, så ved jeg ikke, hvem der har.

	Syrerne var taget til København for at fremsætte deres legitime krav til Danmarks sidste instans i asylproceduren. Målet var at blive, indtil kravet om asyl til alle syrere var imødekommet.

	Den 18. september vedtog Flygtningenævnet en praksisændring, som siger, at alle syrere fra krigsramte områder har ret til asyl. De, der mødte op hos Flygtningenævnet, har ikke hørt noget og ved ikke, om de er købt eller solgt. De afleverede et dokument med deres krav til systemet, som lød: Anerkend alle syrere som flygtninge. Anerkend hele Syrien som farligt territorium. Giv syrere med familier i andre europæiske lande mulighed for at blive sammenført. Drop sager, der betegnes som Dublin-sager (sager, hvor det undersøges, om asylansøgeren skal sendes til et andet EU-land, jævnfør Dublin-konventionen). Tag del i byrdefordelingen de europæiske lande indbyrdes.

	Systemet i Arne Jacobsen-stol

	Fem syrere, en tolk og jeg blev inviteret ind i et lille lokale placeret som en glasmontre i et større rum. Systemet blev nu til en mand, der sad for bordenden i et mørkeblåt jakkesæt samts iført moderigtige sorte hornbriller. Han blev personificeringen af den danske behandling af de flygtede syrere.

	Indefra kunne vi betragte forsamlingen ude på gaden. Bekymrede blikke og fordrejede stemmer nåede os i glasmontren.

	Systemets mand bekendtgjorde, at han ikke var Flygtningenævnet, men en del af Flygtningenævnets sekretariat. Han bevægede sig utålmodigt på en postkasserød Arne Jacobsen-stol. Tog nervøst sine briller af og på, mens han talte og lyttede.

	Gruppen af syrere i glasmontren bestod af en ældre kvinde, som fortalte om sine to sønner og datter, der var blevet dræbt i Syrien, om sit hus, der var brændt ned og om livet i et asylcenter, når man har været udsat for krigens rædsler og på samme tid kæmper med kræft, har fået to afslag på asyl, og ens tilbageværende søn skal deporteres til Italien.

	En midaldrende mand i jakkesæt med en nål med det kurdiske flag på i reversen fortalte om sine tre afslag på asyl.

	En ung mand, som ikke sagde noget, men blot lyttede til tolken, og en høj rank mand, som kunne fortælle, at han har boet 10 år i Danmark på asylcentre, har fået afslag på asyl, ikke kan tilbagesendes til Syrien og har fået afslag trods den ændrede praksis.

	Mange hårde skæbner

	Endelig var der en ung familiefar, som ankom til Danmark med kone og to små børn, og som ikke havde fået svar fra nævnet, selv om han for over et år siden havde indsendt nye beviser i sin sag.

	Alle fortalte om deres egen skæbne, men i solidaritet med venner og bekendte videregav de også deres historier om det danske system.

	Den unge familiefar fortalte om en ven, hvis familie er splittet. Kone og børn er i Italien, mens han selv har fået registreret sine fingeraftryk i Danmark.

	Familien kan ikke forenes på grund af Dublin-konventionen, der fastslår, at ens asylsag skal behandles i det første europæiske land man kommer til.

	Intet sikkert sted i Syrien

	Systemets mand fortalte om konsekvenserne af praksisændringen fra september. Han fremhævede konstant, hvor positivt det hele var, mens syrernes fortællinger blandede sig med lyden af to små syriske børn, som slog på ruden med hænder, der var små nok til at nå ind mellem de sorte tremmer.

	Systemets mand forklarede, at »konflikten i Syrien er ikke lige intens over hele landet, derfor kan alle ikke bare få en opholdstilladelse i Danmark med henvisning til situationen i Syrien«.

	»Der er intet sikkert sted i Syrien,« lød svaret enslydende fra de fem.

	Dernæst sagde systemets mand, at kun dér, hvor der er væbnede kampe og angreb mod civile, vil folk kunne få opholdstilladelse, alene fordi de kommer fra de områder.

	Også hvis man kommer fra et mere roligt område, men skal rejse igennem et af de farlige områder for at komme hjem, kan man få en tilladelse.

	Han forklarede, at reglerne gælder alle syrere, også dem, som har fået afslag på asyl, før konflikten i Syrien brød ud, men at det er svært at gennemføre ændringerne fra den ene dag til den anden.

	»Hvis man tilhører denne gruppe, behøver man ikke vente. Man kan altid skrive til nævnet og indsende nye oplysninger,« sagde han.

	Det skabte undren i gruppen.

	»Hvordan skal vi finde nye oplysninger, når vores huse og byer er brændt?« spurgte den ældre dame.

	»Jeg har fået at vide, at jeg ikke længere har noget hus. Jeg afleverede oplysninger for et år siden og har ikke hørt noget,« sagde den unge familiefar.

	»Enten må I give mig opholdstilladelse eller sende mig tilbage. Jeg har været her i 10 år. Jeg dør langsomt.«

	Systemets mand flyttede nervøst på sig.

	»Dét kan jeg jo ikke hjælpe med. Jeg kan sige, at man gennemgår alles sager for at se, om ansøgeren nu skal have en opholdstilladelse. Og det får man, hvis man kommer fra en af de byer eller et af de områder, hvor der er kampe eller overgreb mod civile.«

	»Lyt!« sagde den ældre kvinde.

	»Jeg er syg. Jeg har fået fem operationer. Også min mand er syg. Jeg har mistet alt. Også helbredet. Vi beder om hjælp.«

	»Jeg kan ikke love noget, men alle sager vil blive kigget på,« svarede manden. Nævnets praksisændring er positiv, supplerede han.

	I bør gå hjem

	»Jeg lover, at ingen bliver tvangsmæssigt hjemsendt til Syrien«.

	Han opfordrede til, at alle gik ’hjem’ og kom med yderligere oplysninger til sagerne.

	»Jo flere oplysninger, der er på en sag, jo mere rigtigt bliver resultatet af sagens afgørelse«, sagde han.

	For de fem syrere er hjem Syrien. Ikke de asylcentre, hvor de bor i Danmark. Derfor forstod de ikke hvordan de skulle kunne »gå hjem« og finde nye oplysninger, når deres land er i krig.

	»Skal vi vente her?« spurgte en af dem.

	»Jeg kan godt forstå, at rigtig mange af jer befinder sig i en utrolig presset situation, og at det har været et langvarigt ophold her i Danmark. Og situationen i jeres hjemland er skrækkelig, men det giver ingen mening at blive her,« lød svaret fra nævnets repræsentant.

	Netop som Danmark mindes 70-året for jødernes flugt fra Danmark til Sverige, står vi i en situation, hvor folk på flugt fra et repressivt regime ville ønske, at de var nået til netop Sverige. Det ville være bedre end at komme Danmark, hvor politikerne og systemet fokuserer mere på at ekskludere folk end på solidaritet med mennesker på flugt og byrdefordeling. Skal vi om 70 år mindes de syrere, der strandede i et juridisk vakuum i Danmark uden rettigheder eller håb om en værdig tilværelse og rehabilitering i Danmark?

	På vej ud af nævnet trak manden mig til side, gav mig hånden og sagde:

	»Forklar dem, hvor positivt det er. Det er, som om de ikke forstår. Hvor taler du i øvrigt godt arabisk. Tak fordi du holdt god ro og orden på dem i dag.«

	Jeg væmmes, hvordan kan han tale til mig på den måde, som om jeg er mere værd, end de mennesker, han lige havde siddet over for.

	Jeg ved, at manden ’blot’ er systemets budbringer. Hans hænder er vasket ved embedsmandens håndvask, men de vedligeholder også de kolde bureaukratiske jernlove, der gør verden så snæver og medvirker til, at nogle har ret til at have rettigheder, mens andre ikke har.

Mette Lundsfryd Heide-Jørgensen studerer MA i mellemøststudier ved Lund Universitet

