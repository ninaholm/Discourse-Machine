Uden deleøkonomi dør velfærden
Hvorfor skal det være forbudt at hjælpe hinanden, når staten nu ikke har midlerne til at sikre den velfærd, som borgerne betaler skat til? Hvis velfærdsstaten skal overleve i længden, er vi nødt til at bruge deleøkonomien som en ny form for valuta


 Hele ideen med skat er, at vi betaler til fælleskassen, og så sørger staten for at få skabt velfærd for os alle sammen. Derfor betaler vi vores skat med glæde, og vi kan bevæge os rundt i en hvilken som helst flække i Danmark uden at frygt for at blive slået ned af sultens slavehær, der skal bruge penge til at overleve.
Men hvis man oplever, at vejene bliver hullede, skolerne og sygehusene bliver lukket, børnehaverne bliver slået sammen, og rutebilerne ikke kører, så melder spørgsmålet sig: Hvorfor betaler jeg i grunden skat?
I lande som England, USA og Australien vokser deleøkonomien eksplosivt. Deleøkonomiens fremgang i verden er så voldsom, at den ifølge en helt ny undersøgelse fra den globale portal for deleøkonomi Compareandshare har en større vækst end Facebook, Twitter og Google tilsammen. I en australsk undersøgelse i Canberra Times fra januar siger halvdelen af de adspurgte, at de vil skifte job i 2015 – og 75 procent af dem siger, at de vil gå efter et job i deleøkonomibranchen.
I de omtalte lande og mange andre er det sociale sikkerhedssystem væsentligt dårligere end det danske, og den hurtigste måde at komme til penge er at dele sine evner og sine ting for at få råd til huslejen. I Danmark er vi slet ikke med på bølgen. Vi har vores gode, gamle sikkerhedsnet. Vi behøver ikke ty til deleøkonomi for at klare til dagen og vejen – eller overleve. Vi har det jo godt. Men spørgsmålet er, om det bliver ved med at være sådan, hvis ikke vi snart hopper med på deleøkonomien og den tredje internetbølge. Min påstand er, at velfærdsstaten ikke kan overleve uden deleøkonomien.
Ikke science fiction
Deleøkonomi er i bund og grund den tredje internetrevolution. Den første opstod, da internettet blev offentligt tilgængeligt i 1989, og alle kunne kode sig til en forretning, som Google for eksempel begyndte på ni år senere. I 1999 skød Napster den digitale delekultur i gang. De tilbød alle at få gratis musik ved at dele den med hinanden, og pludselig fik en hel ungdomskultur øjnene op for internettet.
Den anden internetbølge begyndte i 00’erne med først MySpace og derefter Facebook, som lærte os at dele alt digitalt med hinanden. Før Facebook ville vi ikke dele så meget som et telefonnummer på internettet, men i dag er der nærmest ingen grænser for, hvad vi vil dele på internettet.
Hvis vi i begyndelsen af den første internetbølge i 1989 havde fået at vide, at vi 25 år efter ville dele film, musik, nyheder, videoer, viden og selfies med hinanden i store netværk af hundrede millioner af mennesker stort set gratis via vores mobiltelefoner, ville vi have sagt: Bah! Det er science fiction. Men det er virkeligheden i dag, og nu er tiden så kommet til, at vi skal dele alt fysisk med hinanden: Deleøkonomien er her. Den tredje internetbølge.
De færreste gider
Deleøkonomien er digitale platforme for mikroentreprenørskab. Vi deler allerede fysiske ting med hinanden som biler og hjem. Men snart deler vi også al det andet, som vi ikke behøver at eje.
Der er to veje at tilgå deleøkonomien fra. Enten bliver man mikroentreprenør og deler sine ting og sin kunnen med andre. Ellers tilgår man deleøkonomien på den grønne måde, fordi det er vejen til at dele klodens ressourcer på i nye fællesskaber, så der også bliver plads til de to en halv milliarder mennesker, der bevæger sig fra fattigdom til middelklasse. I Danmark har vi valgt den grønne vej. Men i mikroskopisk størrelsesforhold, for vi deler jo allerede verdens højeste skattetryk med hinanden. Deleøkonomi er ikke for masserne i Danmark. De færreste gider være mikroentreprenører. For vi har det jo godt her i verdens lykkeligste land, og i øvrigt skal vi betale halvdelen af mikrobetalingerne i skat. Så det kan ikke betale sig at dele. Deleøkonomi i Danmark er derfor forbeholdt de mennesker, som i forvejen køber økologisk og dagligt tænker over, hvordan deres forbrug kan være med til at reparere planeten. Dansk deleøkonomi sker i byen blandt de unge.
En tommelfingerregel siger: Hvis det er gratis, er det fordi, du selv er produktet. Så du kan vælge at bekæmpe deleøkonomien, fordi det er overvågning. Du kan vælge at bekæmpe den, fordi det er mikroentreprenørskab uden regler, mindstelønninger eller forsikring vejen til moderne slaveri. Du kan også vælge at ignorere den eksponentielt voksende tendens i verden og sige, at det ikke har noget med os at gøre, men udelukkende gælder for lande uden et stærkt, socialt sikkerhedsnet. Eller du kan tænke 25 år frem og overveje følgende: Kan denne tredje internetbølge ændre verden, i samme grad, som den første gjorde?
Deleøkonomien er nøglen til den tredje industrielle revolution, hvor vi skal lære at dele planetens ressourcer med hinanden via vores digitale platforme. Vi vil også lære at dele vores arbejdskraft og vores ejendele. Det bliver helt sikkert et overvågningssamfund, men til gengæld får vi mulighed for at måle vores hjælp til hinanden på en helt ny måde. Vi kan med nye deleøkonomiske platforme og al den data, der registrerer vores færden, se, hvor mange timer vi hjælper spejderne eller miniputterne i fodboldklubben. Platformene kan også måle, hvor meget vi genbruger, og digitale armbånd kan give besked til nabolaget om, at fru Andersen er faldet om, så du kan være hos hende til ambulancen kommer om 25 minutter. Vi taler om den hjælp, som vi ellers har vænnet os til, at velfærdssamfundet skal tage sig af, men som hele tiden synes at miste mere og mere styrke i takt med globaliseringen og den deraf følgende konkurrence mellem landene.
En ny form for skat
Deleøkonomien kan blive en ny form for valuta baseret på, hvordan du hjælper andre og/eller sparer på planetens ressourcer. En tillid, som kan tælles sammen og udgøre vores brutto-DELE-produkt på samme måde som vores nationalprodukt. Vi skal komme det sorte arbejde til livs ved at måle den hver især og gøre den til deleøkonomi.
For hvorfor skal det være forbudt at hjælpe hinanden, når staten nu ikke har midlerne til at sikre den velfærd, som borgerne betaler skat til? Selvfølgelig kan vi også bare hjælpe hinanden uden at få penge for det. Men det er jo ikke det, konkurrencestaten lærer os. Det er dyrt at være til.
Staten kunne begynde med at give 100.000 kroner i skattefrihed til mennesker, der hjælper hinanden, mod at vi måler deres arbejdsindsats ved hjælp af statsgodkendt teknologi. Brugere af den amerikanske venturekapitalistiske taxideleplatform Uber – og andre som ikke gider fællesskabet – får selvfølgelig ikke samme skattefrihed. Her gælder det gamle kapitalistiske regelsæt. Men nye danske deleøkonomiske platforme med respekt for arbejdsforhold, rettigheder, arbejdstid og mindsteløn, som sikrer, at der bliver taget hånd om børn og ældre og andre, som har brug for en hjælpende hånd, er selvfølgelig fritaget for det fælleskassebidrag, som de selv bidrager til samfundet med. Disse danske platforme findes stort set ikke i dag. Men vi kunne gå i gang med at bygge dem, som vore forfædre byggede andelskasser og indkøbscentraler. En helt ny form for decentraliseret skat.
Vi har brug for, at fællesskabet bliver decentraliseret, og at vi tager ansvar for hinanden og hjælper til. Vi kan ligesom med andelsbevægelsen begynde med at gøre det af nød, men det kan vokse sig til et helt nyt fællesskab med deraf følgende eksportérbare virksomheder og ideer. Deleøkonomi er det nye bacon.
Claus Skytte er forfatter til bogen ’Skal vi dele?’

