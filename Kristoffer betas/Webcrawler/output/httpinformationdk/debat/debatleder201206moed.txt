Mødrenes klassekamp



 Information beskrev i går, hvordan mødregrupper har ændret karakter(er) siden deres udspring fra 70’ernes kvindebevægelse. Den oprindelige tanke var at sammensætte mødre på kryds og tværs, så de kunne lære af hinandens forskelligheder. I dag er mødregrupperne, som mødes i hinandens private hjem, sammensat af kvinder med socioøkonomisk fællesnævner. Lige mødre leger tilsyneladende bedst.
Inden man pr. refleks revser mødrene, kalder dem navlebeskuende og udsender en efterlysning af solidariteten, er man nødt til at stille spørgsmålet: Hvad er problemet? Mødrene selv efterspørger at komme i grupper med andre kvinder, der ligner dem selv, og sundhedsplejerskerne har bedst erfaring med at etablere grupper af ensartede kvinder. Markedsmekanismen virker. Udbud og efterspørgsel matcher, men er konstellationen perfekt?
Nej, det er den ikke. Så længe det er en kommunal opgave at sammensætte mødregrupper, kunne mødregrupperne drage fordel af at have et formål, der gavner samfundet. »Kvinder er vejen til integration« har politikere i mange år sagt. Det gælder ikke kun den umiddelbare integration mellem etniciteter, men også mellem sociale klasser. Rummelighed er en kerneværdi, og danskerne hylder institutioner som folkeskolen, uddannelsessystemet og sundhedsvæsenet, som blander borgere uanset socialklasse. Vi sender vores børn i Den Rummelige Folkeskole og er selv en del af Det Rummelige Arbejdsmarked. Men når nybagte mødre indtager hinandens dagligstuer med baby og pusletaske under armen, ryger rummeligheden ud af vinduet. Den bliver et par grimme og trykkende sko, som sparkes af i entreen. Hvis vi alligevel skal forberede vores børn på Det Rummelige Samfund, hvorfor så ikke lade det gælde fra starten? Det kunne både mødre og kommune skænke en tanke. lcr

