SF har brug for et nyt program



 Information skriver onsdag 8. november at »SF omfavner markedsøkonomien og militæret«. Det dækker over at der i partiets landsledelses udkast til nyt principprogram står, at partiet støtter en 'socialistisk markedsøkonomi'. I det gældende program står der dog ligeledes, at SF støtter en 'socialistisk markedsøkonomi'.
Derudover står følgende sætning i programudkastet: »Vi vil altid arbejde for fred og nedrustning, men anerkender samtidig, at det i nogle tilfælde kan være nødvendigt at anvende militære midler f.eks. for at beskytte civilbefolkninger«.
Det er rosværdigt at Information vil dække SF's vigtige programdebat, men synd at baggrunden helt mangler. Hovedopgaven er at skrive et mere end 20 sider langt tungt skrift sammen til en klar identitet på fire sider.
Samme dag Information bragte sin artikel, besøgte jeg en partiforening til en debat om programudkastet, hvor der var stor debatlyst og begejstring over udsigten til et læsbart program. Den positive tilgang repræsenterer nok det store flertal i partiets egentlige bagland.
Information hæfter sig ved, at teoretisk-analytiske begreber som kapitalisme, klasse og klassekamp ikke står i det nye programudkast.
Det skyldes først og fremmest, at det nye program ikke skal analysere det eksisterende samfund, men i stedet beskrive hvad partiet vil. Skal man skrive sin identitet på fire sider, må man tænke sig virkelig godt om.
S og SF er ikke ens
Ifølge kilder Information har talt med, er der stor bekymring for at SF med programudkastet kommer til at ligne Socialdemokraterne. Jeg opfatter, at socialister og socialdemokrater har mange fælles værdier om demokrati, solidaritet, frihed og bæredygtighed.
Forskellen ligger i ambitionen. Socialdemokrater er folk, der ønsker at administrere magten med afsæt i deres værdier. Socialister — herunder særligt SF'ere — går derimod efter magten for at forandre samfundet.
Derfor taler programudkastet meget om forandring. Hovedlinjen i den ønskede forandring, er demokratiets udbredelse til alle afkroge af samfundet. Jeg håber, at nogle af Informations kilder vil stå åbent frem med kronikker og kommentarer om sagens indhold.

