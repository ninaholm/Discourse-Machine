Det er svært at være leder, når man bare er mellemleder
Der er opstået en pudsig situation i dansk politik. Partierne har delt sig i to grupper: dem over 20 procent og dem under 10 procent. De ændrede styrkeforhold skubber til magtbalancen, og nye alliancer kan blive skabt


 Kristian Thulesen Dahl (DF) havde svært ved at skjule glæden. Næsten 900 partimedlemmer – det største antal nogensinde – var sidste år ved denne tid samlet i Herning til landsmøde i Dansk Folkeparti, og traditionen tro åbnede partiformanden weekendens politiske rendezvous med en tale.
I dagene inden havde en meningsmåling vist, at Dansk Folkeparti ville få over 20 procent af stemmerne og 37 mandater.
»Men jeg går rundt med en lille seddel i min jakke, som er en måling fra 2009, hvor SF stod til at blive større end Venstre. Der gik kun to år, så gik det den helt anden vej. Og som bekendt er SF ikke længere ligeså store,« sagde Kristian Thulesen Dahl fra talerstolen og tilføjede, at meningsmålinger altid kun er øjebliksbilleder.
Nærmest dagligt bliver vi som vælgere og mediebrugere bombarderet med en vrimmel af forskellige meningsmålinger. Hvem vil danskerne helst have som statsminister? Er regeringen styrket eller svækket efter Margrethe Vestagers (R) exit? Hvilken politiker har størst troværdighed?
Danskernes mening om dette og hint er interessant, men stopper man op et kort øjeblik, er der faktisk kommet en endog særdeles interessant udvikling i de såkaldte politiske index. Det er her, hvor meningsmålingsinstitutterne spørger omkring 1.000 danskere, hvad de ville stemme, hvis der var valg til Folketinget i morgen.
I slutningen af juni viste Berlingske Barometer, som løbende beregner gennemsnittet af alle analyseinstitutters nyere politiske meningsmålinger, at det var slut med mellemstore partier.
Der var simpelthen ingen partier, der stod til at få mellem 10 og 20 procent af stemmerne. Socialdemokraterne, Venstre og Dansk Folkeparti stod til over 20 procent af stemmerne, mens alle de øvrige partier var under 10 procent.
Den historiske situation er opstået, fordi Dansk Folkeparti henover denne valgperiode er vokset så voldsomt, mens både SF og Konservative ikke længere trækker over 10 procent af stemmerne. Nu er størrelse jo en relativ ting. Mange socialdemokrater vil med garanti anfægte, at 20 procent af stemmerne berettiger til at blive betragtet som et ’stort parti’, når den socialdemokratiske selvopfattelse tilsiger, at totallet burde skiftes ud med et tretal, mens mange i Enhedslisten alt for godt husker tiden, hvor spærregrænsen på to procent var den største fjende, og derfor svarer partiets nuværende størrelse i meningsmålingerne til at være ’meget stor’.
De nye partistørrelser er med til at danne nye og uventede alliancer. I denne uge valgte SF og Enhedslisten at danne en alliance og vil fremover møde samlet op til forhandlinger om næste års finanslov, når finansminister Bjarne Corydon (S) inviterer. Det giver dem ganske enkelt en helt anden tyngde ved forhandlingsbordet, når de repræsenterer langt flere mandater.
Tilsvarende kan valgresultatet ende med, at ærkefjenderne blandt de borgerlige partier – Konservative og Liberal Alliance – også må slå pjalterne sammen, hvis de vil have indflydelse efter et valg, hvor både Venstre og Dansk Folkeparti ser ud til at få omkring de 20 procent.
I Danmark har vi et meget mangfoldigt politisk spektrum at vælge mellem, når vi skal vælge vores repræsentanter til Folketinget.
Om så mange partier giver et mangfoldigt eller broget billede af politik, afhænger af øjnene, der ser.
Flere vil sikkert hylde forskelligheden, mens andre vil argumentere for, at antallet af partier i sig selv er med til at udviske de ideologiske forskelle og lave en grå masse på midten af dansk politik. Men et faktum er det dog, at beslutningsdygtigheden bliver udfordret.
Når der ikke rigtigt er store, ledende partier, der kan udstikke en retning og stå fast på den, udviskes det politiske lederskab.
For det er svært at være leder, når man bare er mellemleder. Det ved Thorning allerede, og den erkendelse risikerer Løkke også at komme frem til efter et valg.
Casper Dall er leder af Informations Christiansborg-redaktion.

