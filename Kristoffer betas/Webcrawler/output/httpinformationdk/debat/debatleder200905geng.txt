Gengenstart!



 USA's udenrigsminister, Hillary Clinton, lovede forleden efter et møde med sin russiske modpart, Sergej Lavrov, at der nu skal gang i en forbedring af forholdet mellem Rusland og Vesten. Kort efter sin tiltrædelse havde hun sit første møde med Lavrov, hvor hun gav ham en knap i en symbolsk "genstart" af forholdet mellem de to lande, men det russiske ord for 'genstart' var stavet forkert på knappen. Og det har været en helt forkert genstart efter otte år med hardlinerne Putin og Bush. En russisk kommentator kaldte det forleden en "genstart af konfrontationerne" fra Den Kolde Krigs tid. Og samme kommentator skrev, at den oplagte chance for en tilnærmelse med to nye "liberale" ledere, Obama og Medvedev, måske med Putin kiggende over skulderen, synes forpasset.
Nok har der været forsøg på udstrakte hænder fra begge sider. Amerikanerne har antydet, at de måske er villige til at droppe elementerne af deres missilforsvar i Polen og Tjekkiet. Og nok har russerne tilbudt USA at bruge russiske installationer i stedet og at lade amerikanerne bruge russisk territorium til transit af amerikansk udstyr til Afghanistan. Men samtidig er Rusland og USA og dermed Vesteuropa involveret i et ugennemsigtigt miskmask af gensidig mistillid, konspirationsteorier og koldkrigsretorik, som har ført til farlige og - for almindeligt dødelige - meningsløse eskaleringer af de eksisterende konflikter. NATO's udvisning af russiske diplomater, som enhver ved arbejder for sikkerhedstjenesterne, ligesom de amerikanske gør det i Moskva, og Ruslands mekaniske gensvar med at udvise to canadiske diplomater er eksempler på genstart af konfrontationer i bedste koldkrigsstil.
Et andet eklatant eksempel er det, der sker i Kaukasus. Med USA og dermed NATO's øjne betyder det at støtte demokrati og frihed (den vestlige version) og at skaffe sig en base for at udbrede sin magt og omringe og stække Rusland (russisk version). Den georgiske leder, Mikhail Saakasjvili, som i vestlige medier bliver beskrevet som en stor demokrat og frihedskæmper, er ingen af delene, og befolkningen er træt af ham og hans eskapader. Det er den leder, der ville tage Sydossetien med magt, og som for nylig opfandt en gang propagandafup af et statskup, som USA og NATO nu forsøger at holde hånden over. 'Statskuppet' skete få dage inden en fælles Georgisk-NATO-militærøvelse lige syd for Rusland. Hvad er meningen med den øvelse? I Rusland er ingen i tvivl: En ny magtdemonstration over for Moskva.
Det er på tide at gengenstarte det forhold. Obama og Medvedev har stadig en chance for at forhandle sig til en løsning på en række hastesager og samtidig styrke hinanden. Russerne kender kun alt for godt prisen for konfrontation. Det blev de senest mindet om på Sejrsdagen over Nazityskland den 9. maj, da der blev afsløret nye russiske ofre for Anden Verdenskrig: 8.640.000 sovjetiske soldater omkom. Mindst 27 millioner sovjetborgere omkom. 
Kom i gang, I to! 

