Åben for hvem?



 Vi trækkes med en aldrende dame på 40 somre, så det er på høje tid med en mere tidssvarende model. Den vil udviklingsminister Christian Friis Bach (R) gerne levere, og han offentligjorde derfor i denne uge et udkast til en revision af den lov, der sætter rammerne for udviklingsbistanden. Der er meget at diskutere, men indtil nu har ét element overskygget alt andet: Beslutningen om at nedlægge det centrale organ i DANIDA, U-landsstyrelsen, hvor bl.a. LO, Dansk Industri, landbruget og bistandsorganisationerne i dag har direkte indflydelse på fordelingen af bistanden. Det bekymrer forfatter og bistandskonsulent Knud Vilby, der betegner det som en centralisering af magten omkring ministeren og embedsmændene på bekostning af udviklingspolitisk faglighed og bred debat.»Risikoen er endnu mindre bistandsfaglig dialog, endnu mindre åbenhed og mindre kontakt med civilsamfundet,« skriver Vilby i Ulandsnyt.dk.
Vilby bakkes i gårsdagens Berlingske op af en bred vifte af repræsentanter fra udviklingsorganisationerne. Og det er ikke så underligt. Med nedlæggelsen af styrelsen mister de en klar magtposition. Spørgsmålet er, om vi alle sammen ikke kan vinde noget andet.
For uanset dens grundtanke har styrelsen i praksis længe været en lukket ekspertgruppe, præget af særinteresser og meget begrænset åbenhed. Politikken skal baseres på faglighed og praktisk erfaring, og vi mangler svar på, præcis hvor den kommer til udtryk i den nye struktur. Men at kalde nedlæggelsen for et skridt mod mindre åbenhed og bred forankring er en automatreaktion fra en udviklingsbranche, der ikke selv har kunnet/villet holde Styrelsen på rette spor.
For måske kan en ny struktur få den positive afledte effekt, at de 29 folketingsmedlemmer, der sidder i Udenrigsudvalget, for fremtiden får en afgørende og ansvarsfuld rolle i konkret at udforme udviklingspolitikken. Det ville jo betyde, at ca. hvert sjette folketingsmedlem får et egentligt incitament til at tage bistandspolitik alvorligt. Med al respekt for ngo’erne er det politikerne i parlamenterne, der er de direkte repræsentanter for folket. Både i Den Tredje Verden og her.

