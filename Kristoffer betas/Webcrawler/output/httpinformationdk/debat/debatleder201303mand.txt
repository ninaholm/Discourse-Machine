Mand dig op, Hækkerup



 Det kan pakkes ind i snak, men når dagen er omme, står ét spørgsmål tilbage: Kan vi være det bekendt? Kan vi være bekendt at efterlade de afghanske tolke på egen hånd, når vi i 2014 forlader landet?
Vi ved, at Taleban anser særligt tolke for landsforrædere og som legitime mål for likvideringer. Vi ved, at alene sidste år blev antallet af likvideringer af regeringsvenlige afghanere eller civilarbejdere for udenlandske styrker fordoblet.
Men vi ved også, at det foreløbig kun har givet forsvarsminister Nick Hækkerup (S) anledning til skuldertræk: Danmark vil ikke give asyl til de afghanske tolke.
Norge udstiller nu den danske uordentlighed ved at gøre det eneste ordentlige. Det norske udenrigsministerium har således sendt en delegation til Afghanistan for i samarbejde med den norske ambassade i Kabul at gennemføre interview med ca. 100 afghanere, der har arbejdet for de norske styrker som tolke eller bygningsarbejdere. Af dem har 21 tolke nu fået asyl i Norge. Netop på grund af deres udsatte sikkerhedssituation.
Dermed tager Norge ansvar for sin egen politik, og som det norske justitsministerium torsdag skrev i en pressemeddelelse, så føler Norge et særligt »ansvar for dem, der har arbejdet for de norske styrker i Afghanistan«.
Det udsagn efterlader spørgsmålet: Hvilket ansvar føler Nick Hækkerup?
Politisk er det selvsagt en ubekvem beslutning at skulle give tolkene asyl. Det vil blotlægge, at krigen i Afghanistan ikke har efterladt et stabilt samfund i stand til at tage vare på borgernes basale sikkerhed.
Dermed ramler en bærende del af den politiske fortælling om den danske indsats i Afghanistan. Men det er ikke rimeligt, at disse tolke skal betale prisen for en dumstædig minister, der forsøger at opretholde det, enhver kan se er et falsum.
Nick Hækkerup må mande sig op og se de afghanske tolke i øjnene. Gør han ikke det, kan vi ikke tåle vores eget blik.

