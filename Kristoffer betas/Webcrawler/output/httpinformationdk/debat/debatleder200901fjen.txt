Fjendebilleder



 "De fleste danskere er bange for alt for meget religion, fordi de selv har en fornemmelse af, at de mangler noget."
- Hans Raun Iversen, lektor i praktisk teologi
DANSKERNE ER IKKE rustet til åndskamp. Det mener den katolske radiovært og forfatter, Iben Thranholm, der i lørdags blev interviewet i Information. Omkring 85 procent af den danske befolkning er medlem af folkekirken, men det kan hverken ses eller mærkes i den offentlige debat eller i forholdet til religionens betydning, mener Thranholm. Om det skyldes den generelle afkristning eller blot den protestantiske inderliggørelse af troen, kan være svært at afgøre, men et faktum er det, at holdningen fra almindelige mennesker over medier til toppolitikere er, at religion ikke har noget at gøre i det offentlige rum.
Det ses for eksempel i diskussioner om Fadervor og salmesang i folkeskolen, i diskussionen om tørklæder og andre religiøse symboler i domstole og retssale, og det ses i diskussionen om svinekød og halalkød i børneinstitutioner. Sjældent løses konflikterne i mindelighed; oftere ender de som problemstillinger, der kræver politisk handling og lovgivning. Og dermed har man balladen, som kun er med til at forstærke fjendebilleder og positioner, der lever af hinanden.
FOR 20-30 ÅR SIDEN betragtede man religion- i Danmark forstået som kristendom - som en død sild. Man var stort set holdt op med at undervise i det i skolen, og det kulturradikale og naturvidenskabelige verdensbillede havde i skøn forening fået tro reduceret til noget, mindre begavelser begav sig af med. Det er stort set blevet sidestillet med tro på nisser og julemænd.
Men den ateistiske fortrop, der ikke har villet helme, før det sidste Fadervor var bedt i Nørre Nissum og omegn, har i takt med tiden og modernitetens begrænsninger måttet sande, at religion og tro alligevel ikke var sådan at komme af med. Muslimsk indvandring, globaliseringens kulturelle udfordringer og en stigende interesse for kristendommen, måske som en reaktion på årtiers frigørelsesjagt og råt forbrug, har genoplivet gamle positioner.
Men modstanderne af den kristne tro i Danmark vil stadig gerne have, at troende er snotdumme, for så har de et behageligt fjendebillede. Præcis derfor er de med til at befæste de gamle positioner og konflikter, selv om højst en promille af troende danskere på nogen måde anfægter naturvidenskaben eller fornuften. Det handler ikke om at indføre lovreligion og fjerne skellet mellem religion og politik, men om at anerkende, at der findes et andet sprog end det rationelle og individualistiske til at tolkelivets mysterier og sætte sig selv i forhold til resten af verden. Hvis man i stedet for at aktivere de ateistiske automatreaktioner derimod så det som en udfordring at omgås religionen, kunne det måske ligefrem tænkes, at det ville berige samfundet og kulturen.

