Kammerat Sass
Hvis den officielle version af historien er korrekt, må vi kalde det en skandale, at en kommende minister kan fældes på et så tyndt grundlag


 Henrik Sass Larsen blev indtil i går nævnt som Danmarks kommende finansminister, men i dag ligner han en færdig mand i dansk politik. Han blev fældet af sine relationer til rockergruppen Bandidos, hvilket har afholdt Politiets Efterretningstjeneste (PET) fra at give Henrik Sass Larsen den fornødne sikkerhedsgodkendelse for ministre.
Henrik Sass Larsen fortalte i går, at sagen alene handler om ét konkret 'borgermøde' på en café i Køge med Bandidos-rocker Torben Ohlsen Jensen, der søgte hjælp i en ulykkelig skilsmissesag. Her rutter han efter alt at dømme ikke med sandheden. Hvis den officielle version af historien er korrekt, må vi kalde det en skandale, at en kommende minister kan fældes på et så tyndt grundlag.
På sin vej ud i det politiske mørke er det værd at erindre, at Sass Larsen om nogen har været Thorning-Schmidt en trofast kammerat. Han pegede på hende som formand, og internt i partiet har han gjort det hårde – og undertiden beskidte – arbejde med at lukke de evindelige socialdemokratiske fløjkampe.
Det er lykkedes, og desuden har Henrik Sass Larsen været helt central i samarbejdet med SF. Han gjorde med andre ord det grove arbejde for at muliggøre en socialdemokratisk regering, han nu aldrig selv bliver en del af.
Men kan man forestille sig, at Helle Thorning-Schmidt under de seneste 14 dages regeringsforhandlinger har haft Henrik Sass Larsen ved sin side for at smide ham ud i 11. time?
Lader Helle Thorning-Schmidt sin politiske bedsteven falde på ét enkelt cafémøde med en rocker, drager hun sin egen karakter og dømmekraft alvorligt i tvivl. For landets bedste må vi håbe, at den kommende statsminister ved noget, vi andre ikke ved. Hvilket da også er mest sandsynligt.
PET interesserer sig normalt ikke for, hvem politikere – eller andre – holder møder med, men hvad de mødes om. Derfor ved Helle Thorning-Schmidt formentlig mere end os andre. I så fald er det godt, at hun er blevet bekendt med det, inden vi alle præsenteres for hendes nye regering.

