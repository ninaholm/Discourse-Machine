Vi efterlod vores afghanske brødre
Vi var våbenbrødre i Afghanistan, hvor vi levede og kæmpede i fællesskab mod taleban-bevægelsen. For os danskere sluttede krigen, da vi sad i flyet på vej hjem fra Camp Bastion, men vores afghanske tolke måtte kæmpe videre. I dag tigger de os om hjælp over Skype og Facebook


 For et år siden sad Niazi med våde øjne på min slidte IKEA-sofa ude på Amager. Han var sammen med sin gravide afghanske kone, og det var noget af det mest surrealistiske og hjerteskærende, jeg har oplevet. I Helmand stod vi side ved side mod Taleban. Han var tolk og havde kæmpet i mange flere år end jeg. Han havde på det tidspunkt hjulpet fem danske soldaterhold gennem blod, sved og tårer. Niazi var en af de heldige. Han fik efterfølgende asyl i Danmark.
Jeg havde forladt hæren efter to udsendelser og var allerede godt i gang med mine studier, men det var, som om mødet med Niazi genåbnede en portal til min fortid. En fortid, jeg allerede havde taget afsked med op til flere gange gennem psykologsamtaler, skift i dagligdagen, rejser og mange andre ting, som en veteran går igennem efter et fysisk og psykisk belastende år i Afghanistans tørke.
Tolkene ydede en uvurderlig støtte. Selv om jeg ofte tog den for givet, var den essentiel. Jeg kan bedst beskrive dem som mine afghanske kulturelle briller og mit sproglige øre. Uden dem havde jeg ofte været på dybt vand. Om jeg havde læst koranen og endevendt bøger fra ende til anden om afghansk historie, ville jeg aldrig havde opnået den kulturelle forståelse, som mine tolke havde. Uden den forståelse, de viderebragte, havde mit arbejde i mange situationer ofte været sværere eller helt ugennemførligt. Vi gik de samme patruljer. Spiste de samme feltrationer. Sked i de samme jordhuller.
Da jeg sad i flyet på vej hjem, og kaptajnen skrattende mumlede over højtaleren: »Wheels Off,« havde jeg en følelse af lettelse i kroppen. Mens samtlige soldater i flyet jublede højlydt, kunne jeg kun tænke på, at det hele var overstået. Helmand var nu et fjernt sted med fjerne problemer. Jeg var færdig med Afghanistan, og Afghanistan var færdig med mig … altså indtil Niazi og de andre tolke dukkede op igen.
På patrulje med Niazi
Klokken er 03.30, og solen er ikke langt fra at gry. Temperaturen stiger, og om lidt kalder moskeerne til bøn. Ammunitionskasser, vand og mad nok til flere uger. Jeg kan se på Niazi, at han undrer sig over mængden af forsyninger. Vi skal jo bare på en normal patrulje. Men hvad ofte står knivskarpt for os soldater, er dunkelt for vores tolke. Af sikkerhedshensyn ved de ikke, hvornår vi har planlagt store operationer.
Niazi sidder ved min side og halvsover. Lugen på den pansrede mandskabsvogn knager og falder i sandet med et brag. Sweeperen hopper ud med sin minesøger, og lige bagved kommer Niazi og jeg. Vi finder 40 kilo nedgravet sprængstof med trykudløser. Nok til at smadre bunden på vognen og dræbe alle i den. Sweeperen fortsætter over på venstre side, og endnu en trykudløser med 40 kilo sprængstof dukker op.
Tre dage inde i operationen sidder Niazi og jeg med to afghanske drenge. De har ikke været meget mere end otte år gamle. Afghanske politibetjente nærmer sig, og jeg bemærker, at drengene bliver bange, men Niazi beroliger dem. Den første af betjentene sparker en af drengene i ryggen og maven. Jeg bliver arrig, frustreret og sur og beder Niazi om at oversætte. Jeg sviner betjentene til og råber, de skal forsvinde, hvilket de gør. Med hans hjælp kom situationen under kontrol, drengene faldt til ro, og vi kunne fortsætte. De afghanske politibetjente gik 500 meter ned ad vejen, hvor de lod deres frustrationer gå yderligere ud over deres landsmænd. De stjal med arme og ben den dag. Det selvsamme politi, som flere af tolkene er bange for at kontakte i dag.
Magtesløs på SU
I dag foregår min hverdag i Danmark. Lige nu befinder jeg mig midt i mine eksaminer. Men tankerne vandrer ofte til de tidligere tolke. Nogle af dem har betalt store summer til menneskesmuglere. Af forskellige årsager er de kommet helskindet ud af Afghanistan og ind i Europa uden hjælp fra den danske regering. Men langt de fleste af mine forhenværende våbenbrødre sidder tilbage i det krigshærgede Afghanistan.
Vi veteraner bliver ringet op på Skype og kontaktet gennem Facebook med råb om hjælp fra vores afghanske brødre, som har fået afslag på deres ansøgning om asyl på et grundlag, som af gode grunde ikke kan blive oplyst.
Jeg lytter til mennesker, som bliver truet på livet. Mennesker, som jeg har tilbragt de mest hektiske og følelsesmæssige turbulente seks måneder af mit liv med. Side om side, skulder ved skulder.
At sidde magtesløs, men velinformeret om deres situation er en følelsesmæssig rutsjebane, som ofte ender i en dyb frustration. Lige meget hvor frustreret jeg bliver, virker det som om, det eneste, som kan give svar, er tiden. Tiden vil vise, om de reelt er i fare, eller om de bare prøver at tillempe sig en bedre tilværelse i Danmark.
I Afghanistan var vi handlekraftige soldater med magt over liv og død. Herhjemme er jeg en ligegyldig HF-student. Det er en konflikt i mit sind. En krig, som jeg nu kæmper på SU fra min lejlighed ude på Amager.
Max Kejser er HF-studerende og tidligere udsendt til Afghanistan

