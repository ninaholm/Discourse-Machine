Erstat kul med atomkraft



 Der er efterhånden en bred enighed om, at den globale opvarmning er et reelt problem. Dyre- og plantearter udryddes, den hvide jul forsvinder, ismasserne smelter, og befolkningen i blandt andet Sahelzonen vil nok snart ende heroppe som klimaflygtninge. Det er nødvendigt at reducere mængden af de drivhusgasser, vi pumper ud i atmosfæren. Hvis vi reelt ønsker at stoppe den globale opvarmning, er de næsten CO2-neutrale atomkraftværker det bedste alternativ, vi har.
Vi bruger rigtig mange penge på vindenergi, og selv om det sådan set er sympatisk, vil vind- og solenergi aldrig kunne være andet end et supplement til en konstant energikilde, da disse er underkastet moder naturs temperament og derfor ikke leverer et konstant flow af energi.
Denne konstante forsyning får vi dels af hjemlig kulkraft, biobrændsel og udenlandsk atomkraft. Kulkraft er et problem, for det udleder CO2 og forurener den luft, vi indånder.
Biobrændsel er CO2-neutralt. Der findes små gunstige lokale produktioner af biobrændsel. Men skal det indføres som den dominerende energiforsyning, bliver vi nødt til at brænde både østeuropas skove og den tredje verdens føde. På europæisk plan kan man selvfølgelig også importere Putins sprængfarlige naturgas. Men det er i hvert fald ikke noget, jeg ønsker. Atomkraft er her klart det bedste valg, og det er ikke modsat den grønne omstilling. Tværtimod gavner det miljøet. Hvad er det så, der holder produktionen tilbage?
Frygten for atomkraft
Folk er generelt forsigtige over for atomkraft, men frygten for en katastrofe er i dag ubegrundet. Sverige, Finland og Tyskland benytter sig af atomkraft. Der har aldrig været fataliteter med kernekraftværker i den vestlige verden. Fukushima-uheldet i 2011 var meget graverende, men det var et uheld, man nemt kunne have undgået. Sikkerhedsbeholderen Mark 1 fra General Electrics, der var indbygget i kraftværket, blev allerede kritiseret i 1970’erne. Så sent som året før ulykken blev den ringe sikkerhedstilstand påpeget. Vi lærer af fejlene. Ulykken kunne nemt have været undgået.
Atomkraft er altså meget mere sikkert, end mange af os tror. Jo mere uran vi brænder, des færre atomvåben kan vi bygge. Atomkraft er billig, sikker og miljøvenlig. Hvad venter vi på?

