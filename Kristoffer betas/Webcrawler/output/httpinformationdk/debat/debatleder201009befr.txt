Befrielse
DET ER PRISVÆRDIGT, at Danmarks Radio er i færd med kritisk at beskæftige sig med sin egen nære fortid, således som intentionen er meldt ud for den aktuelle tv-serie 'Jagten på de røde lejesvende'


 DET ER PRISVÆRDIGT, at Danmarks Radio er i færd med kritisk at beskæftige sig med sin egen nære fortid, således som intentionen er meldt ud for den aktuelle tv-serie 'Jagten på de røde lejesvende'.
Det er derimod ynkeligt, hvis det vietnamesiske folks anti-koloniale frihedskamp reduceres til valget mellem bare to ord. Men sådan er præmissen åbenbart, når det gælder jagten på røde lejesvende: Da de nordvietnamesiske styrker den 30. april 1975 rykkede ind i Syd- vietnams hovedstad - var det så Saigons fald >eller Saigons befrielse?
Journalisten Jens Nauntofte var i Saigon, da den verdenshistoriske begivenhed indtraf. Herfra skrev han hjem til Information. Kort efter skrev han en bog, som hed 'Gul stjerne over Vietnam - Billeder af Saigons befrielse'.
Lod du dig rive med af kommunistisk propaganda, da du i 1975 beskrev Saigons fald som en befrielse, vil seriens tilrettelægger Jakob Rosenkrands gerne vide. At Rosenkrands selv er offer for propaganda ved at bruge ordet fald, falder ham ikke ind. Han udfritter ligeledes Nauntofte om, hvorfor denne kravlede op på en vietnamesisk kampvogn og lod sig fotografere. Til Rosenkrands skal rådet derfor lyde: Fej lige for din egen dør først.
SELVFØLGELIG VAR DET en befrielse den 30. april 1975. Befrielse for udenlandsk undertrykkelse, befrielse for massebombardementer og strategiske landsbyer, befrielse for tigerbure og napalm. At bambustæppet hurtigt sænkede sig om et kommunistiske étparti-system i Vietnam, ændrer ikke ved, at der var tale om en befrielse.
I dag ser Danmark åbenbart med milde øjne på den vietnamesiske kommunistdiktaturstat. Bedst illustreret af tallene for samhandlen mellem de to lande: Fra murens fald til 2009 er samhandlen således vokset med faktor tusind til i alt 1,7 milliarder kr.
Det er ærgerligt, at Jens Nauntofte som svar på et propagandistisk spørgsmål vælger at mumlesvare, at dagen var en blanding af befrielse og nederlag. Til Nauntofte må rådet derfor være: Op på kampvognen igen!

