Hofkultur i Italien



 Frihed og korruption er uforenelige af den indlysende årsag, at en korrupt befolkning er ude af stand til at forsvare sig imod magtmisbrug. For at forhindre, at én person kommer til at dominere samfundslivet, som Silvio Berlusconi har gjort i snart 20 år i Italien, må borgerne forsvare det fælles bedste. Hvis et flertal af borgerne af dumhed, fejhed eller dovenskab ikke forstår at yde magthaverne modstand, mister de friheden: »Det er trist at sige, men af den grund ikke mindre sandt, at i Italien er menneskets opdragelse, dannelsen af den moralske grundbestanddel - individet - stadig i vid udstrækning urealiseret. På grund af nød, ligegyldighed og århundreders afsavn mangler de fleste stadig en nidkær og dyb fornemmelse for selvstændighed og ansvar,« skrev Carlo Rosselli, som var blandt de relativt få, der bekæmpede Benito Mussolinis fascistiske regime.
Servile hjælpere, som er villige til at bytte deres selvstændighed ud med fordelene ved at være nær magtens centrum, er uundværlige for Berlusconi, der har forvandlet det italienske demokrati til en hofkultur. I et repræsentativt demokrati kan et organiseret mindretal erobre magten, hvis det står sammen om at støtte en leder. Som beskrevet i gårsdagens avis, forsvarer Berlusconis journalister deres chef med en nidkærhed, der overskrider såvel straffelovens som presseetikkens regler. De har deres store del af ansvaret for udbredelsen af den dumhed, fejhed og dovenskab, der karakteriserer det offentlige liv i Italien og har nedbrudt samfundets i forvejen svækkede demokratiske immunforsvar.
Den servile tjeners kendetegn er selvforagt og mangel på respekt for andre. For den del af Italiens intellektuelle, politiske og økonomiske elite, som har støttet Berlusconi, har det også ført til en udpræget foragt for beskedne, faktuelle kendsgerninger, som er grundlaget for oplyste demokratier.

