Skjult dagsorden bag udbud og privatisering
Der er stærke og ofte skjulte interesser bag de mange påstande om, at udbud og privatisering kan forbedre den offentlige service. Første skridt til at fremtidssikre velfærdssamfundet er at sætte inhabile konsulentfirmaer som Rambøll fra bestillingen, når der skal laves analyser om fordele og ulemper ved udbud og privatiseringer


Direktøren for Konkurrence- og Forbrugerstyrelsen fortalte løst og fast til medarbejderne ved morgenmødet i foråret 2012. »Så har vi også fået lavet en anden undersøgelse. Det er AKF, der har undersøgt de svenske erfaringer med udbud af børnehaver og hjemmehjælp. Men den har vi nu ikke talt så højt om.« Hun slog gymnasiepige-agtigt med håret, inden hun fortsatte, »for den gav jo det forkerte resultat«. Direktøren høstede en indforstået og venlig latter fra de fremmødte medarbejdere.For et par år siden arbejdede jeg i Konkurrence- og Forbrugerstyrelsen og var vidne til ovenstående udtalelse fra styrelsens direktør, Agnete Gersing, da hun fortalte om en undersøgelse af privatisering i Sverige. I regi af Udbudsrådet havde styrelsen bedt instituttet for Anvendt Kommunal Forskning (AKF) om at gennemgå alle tilgængelige rapporter og vurdere, om svenskerne havde opnået besparelser eller bedre kvalitet ved, at en del svenske børnehaver, plejehjem og folkeskoler blev drevet privat. Svaret var nedslående for direktøren. AKF konkluderede knastørt, at erfaringerne var blandede, og at der ikke var noget, der tydede på positive økonomiske eller kvalitetsmæssige effekter af at privatisere de bløde offentlige områder.Eksemplet fra Konkurrence- og Forbrugerstyrelsen viser, at der er stærke og ofte skjulte interesser bag de mange påstande om, at udbud og privatisering kan forbedre den offentlige service.Betænkelig dobbeltrolleMan kan tale om en udbudskoalition, der består af embedsmændene i regnearksministerierne, konsulentbureauer som Rambøll og Deloitte og erhvervsorganisationer fra Dansk Industri til Jobrådgivernes Brancheorganisation.I det første ben af udbudskoalitionen har mange embedsmænd i centraladministrationen dels en indgroet opfattelse af, at de varme hænder i kommunerne – dem der ikke har gået fem år på universitetet – nok ikke laver så meget. Dels har man en stærk tro på, at markedet og privatisering kan forbedre den offentlige sektor. Det siger økonomisk teori og lærebøgerne fra universitetet nemlig.Det andet ben af udbudskoalitionen består af de erhvervsdrivendes organisationer. Her har man en logisk interesse i at skaffe mere business til medlemsvirksomhederne. Man lobbyer kraftigt for at tvinge kommunerne til at privatisere mere, og man anfægtes ikke af, at det ofte går dårligt. Eksempelvis når private jobkonsulentfirmaer »aktiverer« arbejdsløse ved at lade dem bygge spaghettifigurer eller beskrive sig selv som fugle.Det tredje og måske mest upåagtede ben i udbudskoalitionen er de store konsulentfirmaer. Med den ene hånd skriver konsulentfirmaerne rapporter til centraladministrationen. Her tegner man et lyserødt billede af udbud og privatiseringer. Med den anden hånd tjener de samme konsulentfirmaer store penge på at rådgive kommunerne om, hvordan man konkret laver udbud. Rambøll er et godt eksempel.Firmaet, der kalder sig specialist i samfundsøkonomiske analyser og analyser om offentlig effektivisering, er en af de ledende rådgivere for ministerier og kommuner. Men udover at være storleverandør af såkaldte neutrale økonomiske analyser til det offentlige om fordelene ved udbud, har Rambøll ligesom andre konsulentfirmaer samtidig store afdelinger, der høster det givtige arbejde med at rådgive det offentlige om udbud og privatisering, som i virkelighedens verden er både dyre, komplicerede og risikable.Det er en betænkelig dobbeltrolle. Og vi er tossegode, når vi tillader, at konsulentfirmaerne leverer rapporter til offentligheden og beslutningstagerne samtidig med, at firmaerne har en klar egen interesse i at fremme udbud og privatiseringer.Håndplukkede casesMan kan se konsulentfirmaernes dobbeltrolle, når man nærlæser deres rapporter. Eksempelvis kom Rambøll i 2009 frem til, at svenskerne havde gode erfaringer med udbud af bl.a. plejehjem og hjemmehjælp. Det skete også i en rapport lavet til Udbudsrådet. Til formålet havde Rambøll håndplukket cases fra to svenske kommuner. Man beskrev eksempelvis, hvordan den svenske Helsingborg Kommune havde fået store besparelser ud af at privatisere plejehjemmene til firmaet Carema Care. Det er sikkert rigtigt. Men det viste sig dog kort efter, at Carema Care drev plejehjemmene så ringe, at den ansvarlige læge på plejehjemmet Koppargården skrev en whistleblower-mail om, at hun ikke længere kunne »tage ansvaret for de ældres medicinske sikkerhed«. Så rullede den såkaldte Carema-skandale i den svenske presse. Det viste sig, at Carema Care belønnede sine chefer med bonusser, når de skar ned på plejen, at firmaet førte store overskud ud af Sverige til skattely og lod de ældre gå for lud og koldt vand i gamle bleer. Det har dog ikke fået Rambøll til at ryste på hånden. Rapporten fra 2009, hvor Carema Care omtales meget positivt, er ikke ændret eller revideret.I 2011 begik Rambøll en anden rapport til Udbudsrådet, hvor man sammenlignede private og offentlige børnehaver i Danmark. Heri finder man nogle forsigtige konklusioner om, at forældretilfredsheden er lidt højere i de privatdrevne børnehaver, som også er lidt billigere. Det skyldes blandt andet, at kommunerne ikke har anvisningsret til private børnehaver. Børn fra vanskeligt stillede familier kommer derfor sjældent i de private institutioner, der også kræver et aktivt tilvalg. Samtidig kan man læse, at de offentlige børnehaver har væsentligt flere uddannede medarbejdere. Men her stopper Rambølls overvejelser desværre. Det kunne ellers være interessant at høre, om ikke de lidt lavere udgifter i private børnehaver først og fremmest skyldes, at de offentlige børnehaver – heldigvis – har veluddannet personale ansat til at tage sig af børn fra familier med misbrug, vold eller andre sociale problemer. Det vælger Rambøll ikke at se nærmere på. Hvorfor mon?BundlinjenDet fremgår af rapporten, at der er sparsomme erfaringer, for hvordan det går, når kommercielle virksomheder driver børnehaver. Men det er simpelthen løgn. Rambøll undlader eksempelvis at nævne, at ISS Care Partner i starten af 00’erne helt måtte opgive driften af en række børnehaver landet over. Det skete endda i kommuner med Venstre-borgmestre som i Farum og Assens. I Assens var der stor utilfredshed med ISS fra forældrenes og fra medarbejdernes side, og kommunen brød med firmaet, fordi ISS prøvede at trække et overskud fra driften af børnehaverne ud til ISS-koncernens hovedkontor, som var dobbelt så stort, som det man oprindeligt havde aftalt med kommunen.Hvis Rambøll ville give et nuanceret billede af virkeligheden, burde man selvfølgelig have omtalt ISS’ problemer med at drive børnehaver. Man kunne også have skrevet lidt om Søllerøds venstre-borgmester Erik Fabrin, der i 2002 selv måtte hjemtage et ISS-drevet plejehjem i utide. Fabrin konkluderede følgende om privatisering af blød velfærd: »Bundlinjen er vel, at ingen af de private virksomheder har kunnet konkurrere med og da slet ikke udkonkurrere den offentlige sektor.«Der er muligvis en styrelsesdirektør eller nogle dyre drenge i konsulentbranchen, som synes, at Fabrin kom frem til det forkerte resultat. Men for debatten om velfærdssamfundets fremtid ville det være en god nyhed, hvis man satte de inhabile konsulentfirmaer fra bestillingen, når der fremover skal laves analyser om fordele og ulemper ved udbud og privatiseringer.Dennis Schnell-Lauritzen er folketingskandidat for Socialdemokraterne i København
