U-TURN er alt andet end international
U-TURN er netop blevet kåret som værende 'Byens bedste nye kunst' med internationalt fokus. Problemet er bare, at U-TURN er alt andet end international og udspringer af vennetjenester


 Websitet Alt Om København har forleden kåret 'Byens bedste nye kunst'. Valget faldt på kunstkvadriennalen U-TURN. Nomineringen af U-TURN blev begrundet på følgende facon:
"Spektakulære performances og skæve udstillinger: Festivalen U-Turn lader den internationale internationale [sic] samtidskunst ræse indenom København."
Man noterer sig, at det ikke er nok at beskrive U-TURN som international. Nej, vi skal helt ud i anden potens for at fange essensen af U-TURN's internationale fokus. Det er i sandhed imponerende, og det ligger udmærket i forlængelse af U-TURN's selvopfattelse, hvor man vil gøre op med det nationalistiske. Dette aspekt understreges yderligere af et af kvadriennalens hovedværker: Kunstnerduoen Elmgreen & Dragsets spejl (værktitel When a Country Falls in Love with Itself (2008)), der spejler Den lille havfrue for at henlede opmærksomheden på, at danskerne er 'selvforelskede' og 'navlebeskuende'.
Danskerne skal da nok være både selvforelskede og navlebeskuende. U-TURN er imidlertid heller ikke mere international end som så. Men festivalen er derimod centreret om sin egen lille verden i form af en andelsboligforening ved navn Lille Amalienborg på Vesterbro.
Indspist
Den ene af U-TURN's tre kuratorer, Judith Schwarzbart, har såmænd inviteret to kunstnere fra den selvsamme andelsboligforening, som hun selv er medlem af. Det drejer sig om Ann Lislegaard, der er professor på Det Kongelige Danske Kunstakademi i København, og Joachim Koester. Og komikken bliver ikke mindre af, at et fjerde medlem af Lille Amalienborg - kunsthistoriker Lars Bang Larsen - har anmeldt udstillingen for britiske Frieze Magazine på trods af, at han ikke alene har modtaget honorar fra U-TURN (1.000 kroner) i forbindelse med et foredrag, men også har tjent penge ved at udleje et værelse i sin andelslejlighed i den omtalte andelsboligforening til U-TURN (2.900 kroner).
Indspist
Udover disse to økonomiske skæringspunkter mellem Lars Bang Larsen og U-TURN, er der flere sammenfald mellem Lars Bang Larsen og kurator Judith Schwarzbart. Judith Schwarzbart har tidligere lejet Lars Bang Larsens andelslejlighed i en periode på ét år. Desuden har Judith Schwarzbart og en anden af U-TURN's kuratorer - Charlotte Bagger Brandt - arbejdet sammen med Lars Bang Larsen i forbindelse med en udstilling på Charlottenborg.
I 2006 var Lars Bang Larsen kurator for Det Kongelige Danske Kunstakademis Exit 06 udstilling, og Lars Bang Larsen sad også i Exit 06's redaktionsgruppe, der inviterede skribenter til at skrive tekster til Exit 06's katalog. Blandt de inviterede skribenter var - udover Lars Bang Larsens samlever Chus Martinez - Lars Bang Larsens nabo fra Lille Amalienborg Judith Schwarzbart, der bidrog med en katalogtekst med den sigende titel "Globaliseringen som krav og mulighed".
I forbindelse med en såkaldt Exit-evaluering (den afsluttende eksamen på Kunstakademiet) evaluerer professoren for den respektive billedkunstskole ved akademiet i samspil med to eksterne eksaminatorer elevernes arbejde.
Professor Ann Lislegaard evaluerede 6. juni 2007 elevernes arbejde sammen med ph.d. Camilla Jalving. Og sin nabo fra Lille Amalienborg: U-TURN-kurator Judith Schwarzbart.
Indspist
Torsdag 5. juni 2008 klokken 10 evaluerede professor Ann Lislegaard elevernes arbejde sammen med Marianne Torp fra Statens Museum for Kunst. Og sin nabo fra Lille Amalienborg: U-TURN-anmelder/foredragsholder og værelseudlejer Lars Bang Larsen.
U-TURN har i øvrigt givet 20.000 kroner i tilskud til kunsttidsskriftet SUM, hvor Kunstakademiets rektor Mikkel Bogh er ansvarshavende redaktør. I SUM's redaktion sidder udover Mikkel Bogh, Malene Vest Hansen fra Kunstakademiet og de to U-TURN-kuratorer Judith Schwarzbart og Solvej Helweg Ovesen. En af de skribenter, der har fået lov at skrive i SUM, er Lars Bang Larsen.
I en analyse i Politiken fældede rektor Mikkel Bogh følgende dom over U-TURN: "U-Turn er et godt eksempel på dette: en international kunstudstilling med stor bredde og en samtidsdiagnostik med subtile forbindelser til den region, den finder sted i."
Om U-TURN var en udstilling med stor bredde, ved jeg ikke. Men hvad U-TURN's "subtile forbindelser til den region, den finder sted i" angår, tager Mikkel Bogh fejl.
Der er nemlig intet 'subtilt' ved forbindelserne mellem U-TURN's aktører.
De mange forbindelser mellem U-TURN's aktører, hvoraf de her opridsede forbindelser kun udgør en mindre del, er helt håndgribelige; både hvad angår personsammenfald og aktørernes fælles økonomiske interesser.
Uwe Max Jensen er kunstteoretiker

