Københavns bydele mod havnen er uden visioner og klimamål
Med Nordhavnen-projektet gentages en fejl fra andre nye områder i København, hvor en ensidig fokusering på kajkantens herlighedsværdi overskygger vigtigheden af en kontinuerlig urban sammenfletning med den eksisterende by. Bydelene er blindgyder uden kontakt med resten
To højhuse på henholdsvis 24 og 27 etager med en bro svævende i 65 meters højde mellem dem er den store plan for Langelinjes nye profil på Marmormolen i Nordhavnen.

Københavns Kommune og Udviklingsselskabet By og Havn I/S afholdte i 2008 en arkitektkonkurrence om en ny og bæredygtig bydel kaldet Marmormolen i Nordhavnen på Østerbro.Af de mange indkomne forslag blev tre valgt ud, som værende egnet til videre bearbejdning sammen med By og Havn I/S.Desuden skal de tre udpegede forslag være med til at profilere København under FN's klimatopmøde til december som en by, hvor der er politisk fokus på sammenhængen mellem kvaliteten af det urbane miljø, den sociale og økonomiske velfærd, samt udledningen af CO2.Eftersom det er i byerne, at verdens befolkning, økonomi og energiforbrug samles, er det ikke uvæsentligt at opmærksomheden under klimatopmødet også henledes på nye ideer til, hvordan byer bedst planlægges.Konkret er Københavns udvikling bestemt også relevant for bæredygtigheden af det danske samfund. Alene med hensyn til energi, der ikke kun medfører et CO2-udslip, men tillige udtrykker graden af økonomisk aktivitet, så står København for op mod 20 pct. af Danmarks samlede udledning af CO2 på trods af en befolkningsandel på ca. 10 pct.Spørgsmålet er bare om en ny bydel i Nordhavnen på nogen måde vil gøre København til en bedre by.Måske havde det været mere fornuftigt i forhold til klimatopmødet og i særdeleshed for København, hvis konkurrencens formål havde været at komme med ideer til, hvordan problemerne, der er opstået i kølvandet på de sidste 15-20 års byplanlægning, udbedres?Bare der er en kajkantNordhavnen er det sidste store bynære havneareal i København, hvor der endnu er mulighed for at gøre industriens bolværker til nye bymiljøer ved vandet. Med afsæt i erfaringer fra tidligere tiders byplanlægning har der ifølge konkurrencens dommere været lagt vægt på vinderforslagenes fleksibilitet til at tage hensyn til uforudsigelige økonomiske og sociale ændringer. Ændringer, som formodes kan komme over de 50 år, der er tidsrammen for færdig udbygningen af Nordhavnen. Målet er, at 40.000 arbejdspladser og 40.000 indbyggere med tiden vil danne en dynamisk og varieret bydel - både i arkitektur og social sammensætning. Og således skabe de bedste vilkår for en bæredygtig by og samfundsudvikling.Projektets akilleshæl er imidlertid, at konkurrencen ignorerer sammenhængen med resten af København. Dermed gentages en grundlæggende fejl fra de øvrige områder i havnen, hvor en ensidig fokusering på kajkantens herlighedsværdi har overskygget vigtigheden af en kontinuerlig urban sammenfletning med den eksisterende by.Glemt er det, at byen i hele sin tilblivelse har vendt sig bort fra havnen, der altid har været en beskidt, larmende, ildelugtende og rå arbejdsplads, og her er Nordhavnen ikke nogen undtagelse.Den vigtigste forudsætning, for om Nordhavnen bliver en succes, er derfor at få byen drejet mod havnen og nedbryde de trafikale barrierer, der er opbygget gennem de sidste 150 år.Lykkedes det ikke vil Nordhavnen, uanset byplan og arkitektur, ende som et appendiks til København.End ikke med et befolkningsgrundlag som Valbys vil området ikke kunne fungerer som sin egen bymæssige enhed i København. For i modsætning til f.eks. Valby er Nordhavnen ikke indlemmet i byens bevægelsesmønster, den er en blind vej.I modsætning til brokvarterene og byens periferi er der i en ombygget havn ingen gennemstrømning fra et opland af viden, varer og mennesker, der skaber den nødvendige friktion og dynamik i en by.Hele det flow, der er nødvendigt for at få en velfungerende ny bydel, skal altså komme indefra byens eksisterende dynamik. Altså skal en bydel i Nordhavnen vokse ud af den eksisterende bys struktur og ikke lægges udenpå som et lag tilsyneladende bæredygtigt fernis.En mere relevant opgave for arkitektkonkurrencen havde derfor været at løse, hvordan København vokser udover de jernbanelegemer mellem Nordhavn og Svanemøllen Station og de brede veje med tilhørende firmadomiciler omkranset af kønsløse parkeringspladser, der isolerer havnen fra byen.De spildte milliarderDen værdi, der tilføres Nordhavnen, når arkitektkonkurrencen udmøntes i en endelig byplan, tilfalder Udviklingsselskabet By og Havn I/S, som ejer arealerne. Altså det samme selskab, som førhen var opdelt i Københavns Havn I/S og Ørestadsselskabet I/S og som tjente stort på at sælge deres grunde i København under de sidste års byggeboom.Umiddelbart kan By og Havn, der formodentligt skal drives på markedsvilkår, ikke klandres for at ville gentage succesen, derimod kan det undre, at selskabets to offentlige ejere; staten (45 pct.) og særligt Københavns Kommune (55 pct.), ser en fordel i udbyggelsen af Nordhavnen.Ved at åbne for nye fremtidige investeringseventyr her, syntes fremtidsudsigterne for f.eks. Ørestaden eller for den sags skyld de mange andre uafsluttede nye bydele, ikke at tegne godt.Risikoen er, at det 'nye' København, hvor værditabene har været størst i kølvandet på finanskrisen, yderligt devalueres, når By og Havn I/S, som en sulten græshoppesværm bevæger sig videre mod ny kapital fra salg af grunde andre steder i byen.Politikerne på Christiansborg og i Københavns Borgerrepræsentation har dermed åbnet for er en potentiel kraftig devaluering af de investeringer, der er lagt i byggeriet i København over de sidste 15 år.Og det er milliarder, der er brugt her af såvel private som offentlige penge, så selv om tabene i første omgang skal tilskrives ejerne af de nye boliger, vil de i sidste ende også påvirke samfundsøkonomien negativt.Bæredygtig byplanKøbenhavn har derfor på ingen måde glæde af endnu et løsrevet byudviklingsprojekt, uanset hvor gode intentionerne måtte være.København behøver en overordnet visionær planlægning, der definerer en samlende strategi for hele hovedstadens udvikling. Uden en sådan strategi vil vi i fremtiden blot se gentagelser af den byplanlægning, som har været kendetegnende de sidste 15-20 år, der kun tilrettelægges inden for snævre geografiske og økonomiske afgrænsninger.Igen kan Ørestaden fremdrages som eksempel: Hvordan kommunens behov for at finansiere metroen tilnærmelsesvis blev direkte omsat til den nye bydels placering, antal af kvadratmeter, der skulle bygges, fordelingen mellem bolig og erhverv og højden af husene.Et andet dog mindre indlysende eksempel er Holmen. Her var forventningen, at flådestation med sin historie og centrale placering, uundgåeligt ville blive byens nye attraktive hjem for de gode skatteborgere, som bystyret gerne så flytte ind til kommunen.Fælles for begge de nye kvarterer, og de store nybyggede områder i inderhavnen, er, at de er blevet til på grundlag af en kommunalpolitik, der bedst betegnes som, kortsigtet, visionsløs, grådig og værst af alt nærig og doven.Således har hverken Borgerrepræsentationen eller forvaltningerne villet forstå, at byen ikke kan fungere som en mængde delområder, der blot skal forbindes af en optimal infrastruktur. Det er sådan, at forstæderne er planlagt: Her er boligkvarterer adskilt fra industrikvarterer, der igen er adskilt fra indkøbscentre, der er uden sammenhæng med fritidsområder.Det betyder, at de ikke i sig selv kan være samfundsbærende. Samtidig medfører det stort et behov mobilitet, der kun kan dækkes af bilen, hvis hverdagen skal hænge sammen for beboerne.Byen er det eneste sted, hvor nutidens samfund kan manifestere sig, for det er alene her dér kan opbygges en struktur, som understøtter den nødvendige udveksling mellem det sociale, økonomiske, kulturelle og videnskabelige.København har som hovedstad og landets eneste storby stor betydning for samfundet i alle henseender.Derfor er det særligt vigtigt, at byplanlægningen her sker på baggrund af en helhedsbetragtning, der tager udgangspunkt i hele byens infrastruktur og arkitektoniske sammensætning. Og at der ikke, som vi ser det nu, udvikles områder ad hoc på baggrund af økonomiske og politiske behov.På den måde bliver København aldrig bæredygtig, hverken til topmødet eller om 50 år. Så derfor lad Nordhavnen forblive ubebygget, og lad os vente på en overborgmester, der kan tænke i millionbyens format.Jacob Borup Nørløv er arkitekt
