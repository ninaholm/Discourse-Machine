Den store moralske nedtur
»Stop nu det klynkeri, se jer selv i øjnene og lad os i stedet tale om, hvad der skete dengang uden omsvøb.« Ja. lad os det, for hvem i DR gjorde disse ting?
Ikke alle hos Danmarks Radio i 70'erne kunne betegnes som røde lejesvende. For eksempel gjorde både Uffe Ellemann-Jensen (t.v.) og Ole Andreasen senere politisk karriere for partiet Venstre.


 Hans Engell sad i TV 2 News og lignede en kat, der lige har fået piskefløde. Spørgsmål: Om Lene Espersens påstand: at den konservative folketingsgruppe kan præstere udregninger, der godtgør, at privathospitalerne bliver 25 procent billigere? Nej, dét kan den konservative folketingsgruppe ikke, sagde Engell med krøller i mundvigene. Det har en folketingsgruppe overhovedet ikke spidskompetence til, sådan noget kan kun ministerierne.
Engell kunne lige så godt have sagt: Lene Espersen er fuld af fup og gamle aviser. Som bekendt har Hans Engell mere end almindelig spidskompetence vedrørende de konservative. Heller ikke den tidligere sundhedsminister har ligefrem hjulpet på sagen, der kan få Lene Espersen til at ønske hun var blevet på ferie. De 25 procent var pudsigt nok samme tal som Sundhedsministeriets. Det udregnede ifølge Espersen den konservative gruppe med staveplade og kugleramme. Nu ruller lavinen: Espersen er tilsyneladende fuld af fup og gamle aviser.
Det Fogh'ske svar: At der ikke er noget at komme efter, har sat sig som en svulst i ministrenes mentalitet. Magten er steget dem til hovedet. Søren Pind skriver i sit nyhedsbrev: »Jeg [...] vil ikke længere lade pressen have frit spil med underlødige og løgnagtige sensationshistorier (om bistanden til Afghanistan, red.)«.
Ministeren lader ellers pressen få frit spil, men nu er det slut. Man kan forklare den ubehændige formulering som en freudiansk fortalelse.
Infamering
Imens fortsætter det besynderlige opgør om de røde  lejesvende i DR.
Mange har bud på fortiden i DR, mange føler sig kaldede. Færre med rette. Måske en præcisering er på sin plads igen.
Fristelsen er uimodståelig efter et par tidstypiske indlæg i Politiken. Det ene fra manuskriptforfatter Mogens Rukov, hvis ihærdige forsvar for selv de mest kritisable sider af israelsk ekspansionspolitik jævnligt har drevet filmskolepædagogen ud i det groteske. Om Jens Nauntofte skriver Rukov:
»Jens Nauntofte behøver ikke dukke sig. Han har gjort et godt stykke arbejde på datidens betingelser. Han har gjort den uoprettelige skade, han var sat i verden for at gøre: han har fået Israel svinet til i en årelang kampagne.«
En sådan klamamse er vist hvad man kalder infamering. Sat i verden. Uoprettelig skadevolder. Israel svinet til.
Kan man sigte lavere? Ole Sippel har i årenes løb været ude for det samme. De to, Nauntofte og Sippel - i hver deres ret - påpegede, at den mellemøstlige strid også har en anden og oprindelig overset part: palæstinenserne. At oplyse den side af sagen var en journalistisk bedrift - og nødvendig for at begribe  årsager og sammenhænge. Jo, også om Israel.
Indflydelsesagenter
Det hensyn til oplysning  behøver man ikke tage som manuskriptforfatter eller som propagandist eller som glad idiot. Det behøver man som journalist. På forsvarligt journalistisk niveau belyste Sippel og Nauntofte, hvad før havde været dunkelt. Nogle gange smerteligt. Ikke mindst for folk, inklusive klummisten, tilbøjelige til at anse Israel som ren og pur velsignelse og definitivt offer.
Rukov og andre skylder stadig et belæg for Nauntoftes og Sippels påståede ensidighed. De, der arbejdede sammen med de to, kunne ikke finde fejlene. Nåh jo, selvfølgelig fordi alle dengang var én stor rotterede af venstreorienterede anti- semitiske lejesvende. Det siger sig selv.
Samuel Rachlin, der dog havde sin arbejdsplads i DR og trods et overskueligt journalistisk talent burde vide bedre, taler i et usædvanligt nidskt indlæg om »ideologiske indflydelsesagenter«.  De skulle have domineret DR dengang. og domineret i det hele taget. Jo, på universiteterne visse steder gik det lystigt til. Hvis man kan kalde Ralf Pittelkow og de typer lystige. Her kan man godt tale om magtforvridning og umoden politisk og dilettantisk omgang med betroede poster. Det kan Rachlin godt hilse sine nuværende meningsfæller at sige.
Men i DR? Jamen, kæreste Rachlin, wo warst du doch? Rachlin nævner selv Jørgen Schleimann som en af heltene i de år. Sjovt nok. Schleimann var takket være sine politiske forbindelser en af de mest magtfulde i DR og blev chef for Radioavisen. Dengang erklæret højre- socialdemokrat; kom siden på bedre tanker, blev TV 2-direktør og endelig EU-kandidat for Venstre.
Aldrig i denne debat, som nu har fået en ny spand kul med de famøse udsendelser, aldrig udnyttede én eneste venstrefløjsperson DR til lignende personlig politisk platform og stillede op og blev eller søgte at blive til noget i det politiske liv.
Nå nej, de blev jo på barrikaden som ideologiske indflydelsesagenter. For hvem? Og hvordan, Samuel Rachlin, hvordan? På nyheds- områderne var balancen sikret af den professionalisme, Rachlin måske aldrig helt begreb. Noget tyder i hvert fald på den tidligere studieværts afgrundsdybe uvidenhed i omtalen af Klaus Rifbjergs forhold til diktaturer, i særdeleshed Francos i Spanien. Hul i hovedet.
Radio Tirana
Cheferne i DR var mest borgerlige. Ud af miljøet sprang den ene politiske kandidat efter den anden - med et lige så uheldigt ordvalg: blå lejesvende. Vi kan godt remse nogle af dem op: Ellemann-Jensen, Ole Andreasen, Kaj V. Andersen, Frode Kristoffersen, Claus Toksvig, Lis Møller, Per Stig Møller, Jørgen Thorgaard (højreorienteret kommunistforskrækket radikal), Bjørn Elmquist (oprindelig Venstre).
Her er blot folkene med ambitioner fra dén tid. Rachlin kan selv fuldføre listen med socialdemokraterne Lasse Budtz og Jimmy Stahr. Og Karen Jespersen, der som bekendt fandt andre græsgange. Det hele beviser ingenting; det er ikke forbudt at have politiske holdninger, heller ikke i DR, heller ikke at stille op til politiske valg, men det mere end antyder formatet af Rachlins og andres ubegribeligt vredladne og unuancerede opgør med tilbagevirkende kraft.
Hvad angår udlandsdækningen - og Israel - havde  radioens kulturafdeling folk til at diskutere sagerne. Nu siger disse navne måske ikke så meget, men ældre ved besked. Borgerlige og solide 'realpolitisk' orienterede folk som Adolph Rastén, Erik Reske Nielsen, Niels Jørgen Haagerup, Preben Dollerup, Erling Bjøl, Ole Bernt Henriksen (konservativ MF) m.fl. I disse i øvrigt kvalificerede samtaler var det ikke just det venstreorienterede eller den ideologiske indflydelsesagentvirksomhed, der var fremherskende. Heller ikke når Jørgen E. Petersen oplod sin karakteristiske røst, hvad han glædeligvis stadig gør, og harpede løs på Afrikas  marxistiske diktatorer.
»Stakkels uskyldige piger og drenge, der hyldede alt fra DDR og Moskva, FNL og Mao til PFLP og Enver Hoxhas albanske paradis,« skriver Rachlin. »(...) Stop nu det klynkeri, se jer selv i øjnene og lad os i stedet tale om, hvad der skete dengang uden omsvøb.«
Ja. lad os det, for hvem i DR gjorde disse ting?
»Radio Tirana« kaldte de et program i Ungdoms- redaktionen; det kan man få meget ud af, hvis man er dum og uvidende om fortidens tonefald. Den historieopfattelse, som også lægges for dagen af den injuriedømte Bent Jensen, magter kun med egne ideologiske briller at øjne, hvad facit er på forhånd. Og lad os så erkende, at tiden var en anden, sproget et andet og tolerancen ikke den fiktion, hvori Rachlin boltrer sig.
I forståelsen med al historieopfattelses grundlæggende vilkår var fortidens DR ikke en anstalt for ideologiske påvirkningsagenter. En sådan var Rachlin heller ikke, skønt han måske allerede da bar en uforløst CEPOS ved sin barm.

