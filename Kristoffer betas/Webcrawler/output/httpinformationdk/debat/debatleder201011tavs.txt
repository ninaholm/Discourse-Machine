Tavshedens magt



 SOM KAMPKLÆDTE tilskuere stillede danske soldater sig observerende an, når irakiske stammer slog hinanden ihjel. Ud fra en personlig og sikkerhedsmæssig vurdering er det ikke vanskeligt at forstå denne armene over kors-strategi. Men at forsvare strategien er ikke muligt. Danmarks regering traf et valg: At gå i krig for at fjerne Saddam Husseins rædselsregime, herunder dets torturfængsler, de korrumperede rets- og politimyndigheder og alverdens andre dårligdomme. Hvad fik den irakiske befolkning i stedet?
Svarene på det spørgsmål har Information i den seneste måned afdækket med afsæt i 391.832 lækkede krigs- dokumenter. De fortæller i nærbilleder, hvad politikere og militærfolk   såvel danske som internationale  har forsøgt at holde hemmeligt om krigens reelle gang på den irakiske slagmark.
Senest kunne vi i går godtgøre, at de danske styrker stik imod deres lovmæssige og moralske forpligtelser undlod at forvalte den lov og orden, de ellers havde invaderet landet for at tilvejebringe og opretholde. Koalitionsstyrkerne gik jo ind i Irak med et højstemt befrielsesbudskab om et bedre og mere retfærdigt samfund end Saddam Husseins diktatur. Men hvad fik irakerne? Soldater, der kiggede passivt på åbenbare forbrydelser. Soldater, der sendte irakere i fængsler, hvor tortur med døden til følge var velkendt. Soldater, der undlod at beskytte civile irakere, der satte liv og helbred på spil ved at arbejde som tolke. Altså en tilstand, der har ikke så få træk til fælles med det regime, irakerne i forvejen kendte alt for godt.
DET ER KENDT, at Irak-krigen blev en fiasko  både militært og politisk. Men vi har hidtil ikke kendt vores eget lands rolle i fiaskoen. Denne avis har intet at udsætte på de enkelte soldater. De har kæmpet med livet som indsats for en sag, som ansvarlige politikere og forsvarsledelsen har formået at overbevise dem om betimeligheden af. Flere soldater har endda samvittighedsfuldt stået frem her i avisen og bekræftet de nye oplysninger, Information har fremlagt.
Nej, de ansvarlige er regeringen og forsvarsledelsen. Men bliver de stillet til ansvar? Selv om et lyst sind ligger til denne avis, så tillader vi os at tvivle på, at ansvaret placeres som fortjent. Foreløbig har de ansvarlige politikere valgt at dække sig bag tavshed. Når regeringspartiernes forsvarsordførere overhovedet ringer tilbage på vores gentagne forespørgsler, er det med omkvædet: »Vi afventer Forsvarets redegørelse«. For det første kan vi  og offentligheden  ikke bruge Forsvarets undersøgelse af Forsvaret selv til ret meget. For det andet ventes den først udarbejdet på den anden side af folketingsvalget.
EFTER EN UGE, hvor udenrigsminister Lene Espersen (K) noget overmodigt  og nok ikke helt gennemtænkt  foreslog, at danske soldater skal sættes ind i afrikanske lande, må det da være afgørende vigtigt, at man inden da høster alle erfaringer fra de to krige i Irak og Afghanistan. De danske soldaters reaktion på udenrigsministerens planer om dansk deltagelse i terrorjagt i afrikanske lande var da også, at de gerne lige ville have pusten og komme til hægterne igen efter krigene i Irak og nu Afghanistan, hvor den seneste af i alt 39 danske soldater blev bisat i denne uge. Også her bakker vi soldaterne op og foreslår, at deres berettigede ønske om et pusterum bruges til grundig evaluering af de to krige.
HVIS REGERINGEN får held med sit forehavende, kan den passende rette en taksigelse til oppositionen i de kommende julekort. Både SF og Socialdemokraterne har tilsyneladende mistet interessen for en sag, der burde være hjerteblod for en ansvarlig opposition. Bortset fra Enhedslisten stiller ingen længere spørgsmål til de ansvarlige ministre og forsvarsledelsen. Oppositionens standardsvar er blevet, at den vil iværksætte en uvildig undersøgelse, når den får regeringsmagten. På den måde gør oppositionen sig til ufrivillig nyttig idiot i regeringens bestræbelse på at tie sagen ihjel. Det er oprivende at iagttage hos politikere, vi bør forvente os mere af. Samtidig forsøger flere borgerlige partier  og desværre dele af den øvrige presse  at gøre Informations afdækning til en venstre- orienteret kampagne. Det er ikke overraskende  men helt utilstedeligt.
MEN UANSET om vi får sandheden om krigen nu, eller vi må vente til eftertiden, har politikerne og Forsvaret allerede måttet drage én vigtig lære af Informations afdækning af de faktiske forhold på slagmarken. Fremover vil de ikke have eneret på faktuelle oplysninger om krige. Det monopol er nu   og heldigvis  brudt. Og dette brud er trods alt det mest effektive middel i bekæmpelsen af den tavshedens magt, som de seneste uger desværre har taget fast bolig i dansk politik. 

