En skamplet på Europa
LEDER


Mens årsdagen for det forlis, der i fjor kostede hundredvis af mænd, kvinder og børn livet, i går blev markeret på den italienske ø Lampedusa, gentog den triste historie sig få sømil fra Libyens kyst, hvor 10 afrikanske migranter omkom. Mindst 2.500 bådflygtninge er druknet i Middelhavet i år, skønner FN&rsquo;s Flygtningehøjkommissariat. Konflikterne i bl.a. Syrien og Libyen har tvunget millioner på flugt, men EU-landenes udlændingepolitik handler stadig primært om at holde flygtninge på afstand. Som følge af ulykken ved Lampedusa iværksatte Italien for et år siden en eftersøgnings- og redningsaktion, som har reddet mange liv. Det er ikke er en holdbar løsning på sigt, da det første ankomstland i EU ifølge den såkaldte Dublin-forordning også har ansvaret for indkvartering, forplejning, sagsbehandling og hjemsendelse. Denne regel fungerer i praksis som en opfordring til at undlade at hjælpe mennesker i nød.Italien har dog uofficielt gjort op med Dublin-forordningen ved at undlade at tage fingeraftryk på flygtninge fra især Syrien og Eritrea, som derfor kan rejse videre og søge om politisk asyl i andre EU-lande. Denne tvetydige fremgangsmåde er ikke det bedste udgangspunkt for forhandlingerne om en ny fordelingsnøgle, men må betragtes som et nødråb. At taxachauffører og privatpersoner er kommet til at spille en rolle i flygtningehåndteringen, som Information kunne berette i går, er et tydeligt tegn på sammenbruddet i EU&rsquo;s flygtningepolitik.Der er brug for nye procedurer, så man kan søge beskyttelse i EU uden først at skulle sætte livet på spil på Middelhavet. Det kræver politikere, som tør forklare deres vælgere, at EU ikke lever op til sit politiske, humanitære og moralske ansvar. Martin Schulz, Europa-Parlamentets formand, betegnede i går tragedien på Lampedusa som &raquo;en skamplet på europæernes samvittighed&laquo;.Det er på tide at vaske den af.
