Kære Wilhjelm, tag handsken op



 Jeg har altid opfattet Preben Wilhjelm som en både skarp og seriøs debattør. Derfor er hans svar (1. november) på min kronik en skuffende omgang. Fint at Wilhjelm stilistisk prøver at give den som den neutrale, analyserende nestor – også selv om Wiljhelms oprindelige kronik fra juni indholdsmæssigt var et argument for at EL skal stemme for finansloven. Sådan opfattede jeg (og mange andre) det i det mindste, og det understøttes også af kronikkens timing: Fredag den 22. juni så det blå skatteforlig ud til at umuliggøre EL’s deltagelse i en kommende finanslov, og kun tre dage efter kom denne redningskrans i form af Wilhjelms kronik i Information. Det er altså ret hurtigt hen over en weekend.Wilhjelm har naturligvis ret til at gøre opmærksom på, at han føler sig misforstået. Men derfra og til at være pigefornærmet og tale om ‘uvederhæftighed’ er der dog et stykke. Og efter min smag er det en lidt for bekvem måde at undvige mine mest centrale pointer på, som jeg faktisk synes fortjener svar.
Wilhjelm henleder opmærksomheden på, at han i sin oprindelige kronik i juni skrev, at »EL alvorligt må overveje, om det alt i alt er en fordel eller ej at lade SRSF-regeringen fortsætte.« Men Wilhjelm forholder sig ikke til, at EL ikke længere kunne vælte regeringen på finansloven, da Venstre nu ville stemme for. Dette kernepunkt for Wilhjelm blev en død problematik, hvilket var en vigtig pointe hos mig.
Facts og ikke formodninger
Wilhjelm undlader også at forholde sig til to andre vigtige pointer: Nemlig faren for at politisk arbejde indsnævres til parlamentarisk arbejde, og videre at selv den parlamentariske aktivitet indsnævres til et nærmest mantraagtigt: »Vent til finansloven, så skal I bare se!« Det er især vigtigt at forholde sig til i disse dage, hvor det blev klart, hvad vi fik ud af det.
Jeg vil gerne understrege, at dette ikke er en bagklog betragtning. Ikke kun fordi min kronik blev skrevet før, nogen anede, hvad der kom ud af dette års finanslov. Men langt vigtigere fordi det er pointer, som jeg i andre sammenhænge konsistent har argumenteret for de sidste tre år. Velsagtens derfor at Wilhjelm med sin interne viden ser mig som en hovedmodstander i denne debat. Men ‘Vad’ har ikke noget behov for at forklare, at han stemte for sidste års finanslov, for det gjorde han ikke. I hovedbestyrelsen var han én af de to, som undlod at gøre det. Jeg ser frem til en debat, der bygger på facts – og ikke på formodninger. Og hvor vi kommer med klare holdninger i stedet for at gemme os bag et figenblad af fornærmethed.
 
Hans Jørgen Vad, medlem, Enhedslistens Hovedbestyrelse

