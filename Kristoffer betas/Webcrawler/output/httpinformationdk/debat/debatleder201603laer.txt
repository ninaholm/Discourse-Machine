Læren fra Libyen
LEDER


 Det er ydmygende for vestlige lande, der opfatter sig selv som demokratier, at måtte acceptere belæringer fra Egyptens præsident, Abdel Fattah al-Sisi, som står i spidsen for et stadig mere brutalt militærdiktatur – senest fordømte Europa-Parlamentet egypternes forsøg på at afspore opklaringen af mordet på en italiensk forsker i Kairo, Giulio Regeni, som havde været udsat for tortur.
Alligevel bør al-Sisis udtalelser til den italienske avis La Repubblica vedrørende en intervention i Libyen, som angiveligt er under opsejling eller allerede er begyndt, ikke overhøres.
Al-Sisi, som bruger konflikten i nabolandet til at retfærdiggøre politistatsmetoderne over for islamister og den egyptiske opposition i almindelighed, stiller seks spørgsmål: Hvordan skal der interveneres i Libyen? Hvordan skal tropperne trækkes ud igen? Hvem får ansvar for at genopbygge hæren og politiet?
Hvordan skal civilbefolkningens sikkerhed beskyttes under interventionen? Er det muligt at beskytte alle befolkningsgrupper i det splittede land? Og hvem skal stå for den økonomiske genopbygning af landet?
