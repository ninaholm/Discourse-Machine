FOLK



 Sårslikkere
I weekenden mødtes Det Radikale Venstres hovedbestyrelse for at slikke sårene efter folketingsvalget. Det gik mildest talt rædselsfuldt for de radikale. De mistede over halvdelen af deres vælgere og ni ud af 17 mandater i Folketinget.
Økonominørder
Inden det selvransagende møde sagde hovedbestyrelsesmedlem og tidligere formand for de radikale i København, Anders Thomsen til DR: ’Økonomi fyldte for meget. Vi trængte aldrig igennem med det grønne og de sociale budskaber.’
Snublere
Tidligere radikal landsformand Søren Bald er heller ikke imponeret over den radikale valgkamp. Søren Bald evaluerer den som flagrende og forvirrende med for mange udspil: ’Forslagene snublede nærmest over ­hinanden. Det var for meget.’
Budskabssælgere
Den nuværende radikale landsformand, Klaus Frandsen, har til Politiken indrømmet, at valgkampen blev uoverskuelig: ’Vi havde for meget, vi skulle ud med på for kort tid. Vi fik ikke solgt de enkelte budskaber ordentligt.’

