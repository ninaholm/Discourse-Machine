Claus Hjort spiller med mærkede kort
Claus Hjort Frederiksens argumenter for at afvise trepartsforhandlinger har ikke hold i virkeligheden. Hans ærinde er nok snarere at forberede det ideologiske grundlag for en Løkke Rasmussens genkomst som statsminister


 Tidligere finansminister Claus Hjort Frederiksen (V) har i Information erklæret, at Venstre ganske enkelt ikke kan forestille sig meningsfulde trepartsdrøftelser, hvis de kommer til magten. Anledning til, at partiet nu vil aflive den lange danske tradition for samarbejde mellem en regering og arbejdsmarkedets parter, er dette års aflyste trepartsforhandlinger.
Og de seneste trepartsforhandlinger endte da også resultatløst, da den nuværende finansminister Bjarne Corydon (S) trak stikket ud, inden forhandlingerne for alvor var kommet i gang.
Men er det nu også den reelle baggrund for Claus Hjort Frederiksens overraskende melding? Handler det i virkeligheden mere om grundlæggende Venstre-holdninger til den danske model? Svaret på det spørgsmål kan måske bedst findes ved at nærlæse Claus Hjort Frederiksens argumenter.
Ingen øget splittelse
Claus Hjort Frederiksens første argument er, at fagbevægelsen ikke længere opererer som en samlet enhed. En regering kan derfor ikke forvente en samlet aftale med den samlede fagbevægelse.
Det er en myte, at fagbevægelsen tidligere har optrådt mere samlet end i dag. Fagbevægelsen organiserer både de lavest lønnede og kortest uddannede og de højest lønnede og længst uddannede. Det giver naturligvis forskellige holdninger og vurderinger. Hvis noget overhovedet er nyt i den sammenhæng, må det være, at diskussioner om disse holdninger og vurderinger ikke længere bliver forsøgt skjult bag lukkede døre, som noget der ikke vedrører medlemmerne.
Den ofte fremhævede trepartsaftale – Fælleserklæringen – i 1987 havde så sandelig også en forhistorie med betydelige uenigheder og ret voldsomme meningsbrydninger på LO-siden. Det foregik blot bag hermetisk lukkede døre, som først mange år efter er blevet åbnet gennem dagbøger og anden dokumentation.
For blot fem år siden kaldte daværende statsminister Anders Fogh Rasmussen (V) det for en god dag for de offentligt ansatte, da regeringen i 2007 indgik en trepartsaftale med de offentlige arbejdsgivere og lønmodtagere, men FTF undsagde aftalen og blev først part i en selvstændig aftale senere. Det kan næppe kaldes fælles fodslag på lønmodtagersiden, men aftalen/erne kom i hus i sidste ende – ikke mindst i kraft af en meget målrettet finansminister. Nu vi er ved Claus Hjort Frederiksens krav om fælles fodslag, kunne man passende spørge, om arbejdsgiverne opererer med fælles fodslag, så en regering kan forvente én samlet aftale?
Arbejdsgivere også uenige
Den såkaldte helhedsløsning i 1963 startede som en trepart, men sluttede som folketingsafstemninger, fordi Dansk Arbejdsgiverforening vendte tommelfingeren nedad.
Ved dette års forhandlinger gik Dansk Arbejdsgiverforening og Kommunernes Landsforening ud med hver deres ultimative krav om henholdsvis rene folketingsbeslutninger om mere arbejde og veto mod at diskutere fuldtidsansættelse.
Så, jo, der kan også være uenigheder på arbejdsgiversiden.
Noget andet er, om arbejdsmarkedets parter kan forvente, at en regering har sit bagland på plads.
Under trepartsforhandlingerne i 2007 skød oppositionen med skarpt, og ved forhandlingerne i 2012, hvor opposition og regering havde byttet stole, gik Venstre endnu længere og truede med at ændre dele af en eventuel aftale.
For arbejdsmarkedets parter er en trepartsaftale i sagens natur ikke blot en aftale med en regering, men derimod en aftale forhandlet af en regering på vegne af Folketinget. Og her kan man da vist roligt fastslå, at der typisk ikke har været det helt store fodslag mellem Folketingets partier.
Når trepartssamarbejde lykkes, er det altså sjældent på grund af, men snarere på trods af fælles fodslag inden for hver af de tre parter.
Svag medlemsopbakning
Et andet argument mod fremtidige trepartsforhandlinger er, at politisk støtte fra parterne til partier ødelægger trepartsforhandlinger. Egentlig kan det gøres kort:
Hvis Venstre ikke kan forestille sig trepartsaftaler i fremtiden, fordi nogle i fagbevægelsen fortsat yder støtte til partier til venstre i folketingssalen, skulle en socialdemokratisk ledet regering så afvise trepart, fordi Dansk Arbejdsgiverforening og andre arbejdsgiverorganisationer fortsat yder økonomisk støtte til partier i højre side af salen? Hvis det var virkeligheden, ville trepart aldrig være opstået. Men det er den til glæde for alle tre parter uanset regeringsfarven.
Et tredje argument lyder, at fagbevægelsen er for svag til at lave aftaler. Det er rigtigt, at LO-forbundene organiserer færre lønmodtagere. Det har både naturlige og unaturlige årsager. Arbejdsstyrken bliver mindre, og jobbene forskyder sig uddannelsesmæssigt mod de længere uddannedes organisationer, men organisationsprocenten falder også foruroligende. Selv om Dansk Arbejdsgiverforening har fået flere medlemmer, er færre lønmodtagere i dag dækket af en overenskomst, så også her er udviklingen foruroligende.
Men vender man det samme parameter mod Christiansborg, er udviklingen ikke blot foruroligende. Den er direkte katastrofal: Partiernes medlemmer er gennem årtier fosset ud. I 1960 var der 600.000, i 2009 kun 155.000. Målt med Claus Hjorth Frederiksens målestok, er det endog meget svage partier, arbejdsmarkedets parter møder ved trepartsbordet.
Her kan man indvende, at alle danskere til gengæld har mulighed for at stemme på de efterhånden næsten medlemsløse partier, og det gør selvfølgelig en forskel.
Men det ændrer ikke på, at organisationsprocenten bag den tredje part – regering og Folketinget – skal findes ved hjælp af mikroskop. Til sammenligning er arbejdsgiverne og lønmodtagernes organisationsprocenter trods alt stadig til at få øje på med det blotte øje.
Ideologisk kamp
Alt i alt virker Claus Hjort Frederiksens argumenter ikke overbevisende. Så når alt kommer til alt, er det langt mere sandsynligt, at forklaringen på Venstres dødsdom over trepartsinstitutionen skal findes hos Venstre selv.
Den første Fogh Rasmussen-regering viste ikke den store interesse for arbejdsmarkedets parter. Den anden Fogh Rasmussen-regering flyttede sig betydeligt og gjorde i langt højere grad brug af trepartsmuligheden, mens Løkke Rasmussen-regeringen helt opgav arbejdsmarkedets parter – i det mindste den del af arbejdsmarkedets parter, som ikke hører til blandt partiets sponsorer. Mon ikke Claus Hjort Frederiksen har haft en vigtig rolle som strateg i alle tre regeringer?
Og mon ikke hans fatwa mod trepartsinstitutionen – her i den permanente valgkamp – er et led forberedelsen af det ideologiske grundlag for endnu en Løkke Rasmussen-regering?
Claus Hjort Frederiksen er blevet kendt som ham, der slog fast, at reformerne af det danske samfund skal ske skridt for skridt, så danskerne kan følge med. Det, han nu lægger op til i forhold til arbejdsmarkedet og arbejdsmarkedets parter, er et kvantespring.
Det vil være synd og skam, hvis en sådan strategi lykkes. I 100 år har trepartsinstitutionen spillet en afgørende rolle. Nogle gange med succes, andre gange uden, men altid med arbejdsmarkedets parter som helt centrale spillere i at løse arbejdsmarkedets problemer – enten alene eller sammen med statsmagten.
Det er den succeshistorie, som Claus Hjort Frederiksen nu sætter i spil. Og det vel at mærke i et spil med mærkede kort.
 
 
 
Dennis Kristensen er formand for FOA

