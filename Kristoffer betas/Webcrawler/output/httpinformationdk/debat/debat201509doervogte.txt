Dørvogterne
Engang var det kun i diktaturstater, at magthaverne kunne lukke for sendere eller aviser. Men i dag er vi godt i gang med at overlade store dele af distributionen til kommercielle giganter som Facebook, Google og Twitter


 En lang række ’tilfældige’ hændelser i medieverdenen begynder at danne et stærkt bekymrende mønster. Der var nyheden om, at Google i sidste uge investerede 32,5 millioner dollar i det nye forsikringsselskab Oscar. Og nyheden i august om at Facebook har taget patent på et system, der kan omdanne den store og voksende viden om over en milliard Facebookbrugere (heraf omkring 3,8 millioner danskere) til en vurdering af deres kreditværdighed. Så var der den gamle nyhed om, at Twitter under OL i London kortvarigt blokerede en bruger, der var kritisk over for en af Twitters mediepartnere. Der var også historien om, hvordan Apple i 2010 nægtede at godkende en iPad-app fra tegneren og Pulitzerpris-vinderen Mark Fiore, fordi den ikke »levede op til Apples standarder«.
Kommercielle globale giganter som Apple, Google og Facebook har udviklet systemer som de facto er blevet vigtige kommunikationskanaler. Ikke bare for almindelige mennesker, men også for erhvervslivet og især for publicistiske medievirksomheder, hvor publicisme er lig med uafhængighed. Adskillige publicistiske virksomheder bruger mange kræfter på at udvikle app’er, der giver brugerne lettere adgang til deres produkter. Nogle medier – herunder DR og TV 2 – bruger i stigende grad de såkaldte sociale medier som distributionskanal for deres produkter, nogle opstiller ovenikøbet konkrete mål for, hvor mange ’venner’ eller likes enkelte programmer skal have.
Vi har en fælles begejstring over de sociale medier. Inklusive denne klummeskriver hvis ego naturligvis pirres, hvis det strømmer ind med likes eller retweets. Men hver eneste gang, vi giver os til kende på Facebook eller laver en søgning på Google, afleverer vi små oplysninger om os selv, som indgår i disse firmaers enorme databaser og senere kan bruges eller misbruges, hvis vi f.eks. vil tegne en forsikring i det nye forsikringsselskab Oscar, der vil regulere adgang og præmier i forhold til kundernes adfærd (som Google ved alt om) eller ansøge om et lån i en bank, der måske i fremtiden vil bruge Facebooks personoplysninger.
For de publicistiske mediers vedkommende kan man i stigende grad blive bekymret i forhold til uafhængigheden. I takt med ændringen af brugeradfærden væk fra massemedier og hen imod individuelle valg, bliver virksomheder som Facebook, Google og Apple nu de nye dørvogtere, der teoretisk kan lukke for den frie nyhedsstrøm – hvis den ikke »lever op til deres standard«. De bare bryster i Peter Øvigs Hippie-bog, som Facebook en overgang lukkede for, var et skræmmende eksempel.
Dengang medierne selv kontrollerede den fysiske distribution af aviser eller sendemasternes udsendelse af tv- og radioprogrammer, var der ingen fare på færde. Det var kun i diktaturstater, at magthaverne kunne lukke for sendere eller aviser. Nu overlades dele af distributionen til kommercielle globale giganter, der indtil videre generelt har opført sig pænt, men ind imellem har ladet naturen (eller profitten) gå over optugtelsen. Det bliver endnu mere bekymrende, når man kan læse, at såkaldte ISP’er (Internet Service Providers) – altså de firmaer, som man køber sin internet-adgang hos – med henvisning til manglende kapacitet begynder at sige nej til kunder.
Og når inter-netudbydere selv går ind i produktionsbranchen, vil de så give deres egne virksomheder en fortrinsstilling på det distributionsnet, som de kontrollerer? Det spørgsmål stillede en af USA’s mest fremtrædende mediekendere og skribenter, Dan Gillmor fra Arizona Universitets journalistuddannelse, efter at udbydergiganten Comsat købte det store tv- og filmselskab NBC Universal.
Vi har åbnet en ladeport for nogle få globale kommercielle giganter, der i stigende grad ikke kun bruger os, men også misbruger os. I vores fælles forståelige begejstring for nettet og ikke mindst søgemaskinerne og de sociale medier risikerer vi at glemme, at selv om Googles motto er ’don’t be evil’, og selv om Apples er ’Think different’, så er den egentlige drivkraft bag disse mogulvirksomheder kravet om vækst og udbytte. Magt korrumperer, og total magt korrumperer totalt.
Lasse Jensen er mediejournalist. Klummen er udtryk for skribentens egen holdning

