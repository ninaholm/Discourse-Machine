Traktat-debat sætter fokus på EU's demokratiske underskud
Fra finanskrise kan EU styre mod legitimitetskrise, fordi kriseindgreb og integrationsproces foregår hen over hovedet på europæerne, siger fagfolk før morgendagens EU-topmøde
Den tyske kansler, Angela Merkel, ser gerne, at de medlemslande, der ikke overholder den såkaldte stabilitets- og vækstpagt, skal kunne straffes ved EU-domstolen.


 Den multinationale bank- kapital har længe sagt det til EU.
»Europa er nødt til at mande sig op og beslutte, om det vil blive 'Europas Forenede Stater' eller et kludetæppe af selvstændige stater,« skrev for halvandet år siden Tom Fitzpatrick, chefanalytiker hos finansgiganten Citigroup, indtil finanskrisen verdens største bank.
»Uden villighed blandt de store lande — især Tyskland — til at gå i den retning, frygter vi, at euroen som en fælles og voksende valuta uundgåeligt er dødsdømt.«
Fitzpatrick påpegede, at en valutaunion som eurozonen både må have en centralbank, der kan sikre likviditet — hvilket den har — og et finansministerium, der kan føre finanspolitik — hvilket EU i dag ikke har.
»Dette er et velkendt faktum, der burde have stået klart for enhver, der var involveret i skabelsen af euroen,« sagde Citigroup-analytikeren dengang. Nu er sandhedens time rykket nærmere. Krisen truer euroens eksistens, og mange indflydelsesrige skikkelser taler for nødvendigheden af markant at styrke de 17 eurolandes evne til at føre fælles økonomisk politik.
»Lande er nødt til at opgive noget af deres nationale suverænitet. EU-Kommissionen må omdannes til en regering, der kontrolleres parlamentarisk af Europa-Parlamentet,« sagde den tidligere tyske kansler Gerhard Schröder for nylig.
Den afgåede formand for den Eurpæiske Centralbank, Jean-Claude Trichet, noterede tilsvarende i september, at eurozonen må have »en føderal regering med en føderal finansminister«, og den tyske finansminister, Wolfgang Schaeuble, har i Financial Times anført, at »en styrkelse af eurozonens arkitektur kan forudsætte dybe ændringer af traktaten.«
I morgen genoptager først EU's 27 stats- og regeringschefer og derefter de 17 eurozone-ledere deres topmøder fra i søndags. Onsdag er den frist, EU-lederne har givet sig selv til at levere svar på den eksistentielle udfordring, som den dybe krise i Grækenland og andre sydeuropæiske lande har påført unionen.
Søndags-topmøderne handlede mest om at finde penge til Grækenland og bankerne, men det ømtålelige spørgsmål om at styrke eurozonens politiske råderum kom også på bordet.
I konklusionerne fra de 27's topmøde hedder det, at »Det Europæiske Råd noterer sig euro-områdets stats- og regeringschefers hensigt om at overveje at styrke den økonomiske konvergens i euro-området yderligere, at forbedre den finanspolitiske disciplin og at uddybe Den Økonomiske Union, herunder undersøge muligheden for begrænsede traktatæn-dringer.«
Både EU-præsident Herman Van Rompuy og Tysklands kansler, Angela Merkel, bekræftede, at traktat-ændringer kan være på vej for at skabe — med Merkels ord — »finansiel disciplin« i eurozonen.
Hvor langt?
Seniorforsker Benedicta Marzinotto fra den europæiske tænketank Bruegel gør opmærksom på, at én traktat-ændring er på vej, uanset hvor langt EU-lederne i morgen beslutter at gå.
»På topmødet i juli enedes man om en ny Finansiel Stabiliseringsmekanisme, der fra 2013 kan yde lån til lande i alvorlige finansielle problemer. Den beslutning fordrer en ændring af EU-traktatens artikel 136, så der er altså allerede én traktatændring undervejs,« påpeger hun.
Det er en mindre ændring — spørgsmålet er, hvor langt politikerne vil gå for at opnå større politisk handlekraft i EU? En mulighed er, at man skærper beslutningen fra sidste år om, at EU-Kommissionen og Rådet skal gennemse landenes finanslovsforslag og anbefale eventuelle opstramninger, før de debatteres i de nationale parlamenter. Skærpelsen kan ifølge Marzinotto bestå i, at EU-anbefalingerne bliver obligatoriske for lande, der — som Grækenland— er i alvorligt budgetmæssigt uføre.
Et andet skridt kunne være at gøre op med princippet om enstemmighed før udbetaling af kriselån fra den Finansielle Stabiliseringsmekanisme.
»Det bør ændres. Enstemmigheden er et problem,« mener seniorforskeren.
En alternativ vej til styrkelse af en fælles økonomisk politik kunne være at give EU lov til at opkræve skat fra EU's borgere — en begrænset indkomstskat, der kunne gå i en pulje til at hjælpe økonomisk svage medlemslande. Et alternativt instrument til økonomisk omfordeling i EU.
»Det er et skridt nærmere en føderation og vil kræve mere dramatiske traktat- ændringer,« påpeger Benedicta Marzinotto.
Det menes, at kansler Merkel med støtte fra Frankrigs præsident Sarkozy ønsker en europæisk finansminister med den traktatæn-dring, det forudsætter, samt mulighed for at slæbe lande, der overtræder euro-kriterierne, for EF-domstolen.
Dilemmaet er, at traktat-ændringer skal vedtages enstemmigt af alle 27 lande — også selv om ændringerne kun berører de 17 lande i eurozonen. Og at sætte traktaten til folkelig debat er sprængfarligt i mange EU-lande.
Afstemningsspøgelset
»Det er på nuværende tidspunkt svært at overskue, om det er muligt at gennemføre traktatændringer. Der er en frygt i hele systemet for, at man skal rundt om folkeafstemninger i et eller flere lande,« siger professor Ove Kaj Pedersen, Copenhagen Business School.
I Irland, hvor en folkeafstemning i 2008 sagde nej — og siden ja — til den nuværende Lissabon-traktat, har regeringskilder ladet EU forstå, at befolkningen ikke vil stemme ja til en traktatæn-dring fra det EU, der inddirekte har påført landet skrappe spareøvelser.
»Vi kunne med glæde gå ind for en ny traktat og en folkeafstemning, men vi ville ikke kunne få den vedtaget,« siger en kilde til Sunday Business Post.
Ove Kaj Pedersen peger på den aktuelle mobilisering af EU-skeptikere i det britiske konservative regeringsparti med et krav om en engelsk folkeafstemning om selve medlemsskabet. En ny meningsmåling siger, at 49 pct. af briterne ønsker helt at forlade EU — kun 40 pct. vil blive.
»Spørgsmålet er, om et forslag fra EU-topmødet om traktatændringer kan blive den anstødssten, der i England udløser et egentligt opgør med EU,« siger Ove Kaj Pedersen, der også forudser mobilisering af danske EU-skeptikere, hvis traktatæn-dringer kommer på tale.
»Og hvis ikke det bliver en konflikt om selve EU, kan det blive en konflikt om, hvordan de 10 lande uden for euro-zonen — heriblandt Danmark — skal forholde sig til de 17 inden for. Fordi valutaer som den danske krone er koblet til euroen, får de 17's beslutninger direkte indflydelse på suverænitet og finans- og skattepolitisk autonomi i de 10 lande.«
»Samlet set er man altså i gang med en ganske vovet og kompleks proces, som ingen p.t. har nogen som helst muligheder for at overskue,« mener Ove Kaj Pedersen.
Han er sikker på, at en ny diskussion om EU's 'demokratiske underskud' er på vej.
»Integrationsprocessen har i øjeblikket en så voldsom dynamik, at der ikke bliver hørt på folk. Der bliver kun lyttet efter, hvad der skal til for, at euroen kan overleve.«
Han påpeger, at EU's integration altid er blevet presset frem af kriser — med et konstant demokratisk underskud som konsekvens.
»Jeg synes, den aktuelle situation udgør et stort bump på vejen, og der er sat spørgsmålstegn ved, om læsset vælter. På den anden side er EU også karakteriseret ved en umådelig grad af fleksibilitet til at finde løsninger, der gør, at man overlever med det yderste af neglene.«

