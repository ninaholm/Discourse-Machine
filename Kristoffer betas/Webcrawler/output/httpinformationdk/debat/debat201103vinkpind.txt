Et vink med en pind
Den nye integrationsminister med Grundtvig på læben og nul tolerance
Den nye integrationsminister, Søren Pind (V), vil sjovt nok ikke mere høre tale om integration.


 Mens det kriseramte handlingslammede danske samfund ser frem til et valg og afventer kommissionens undersøgelse af Rønn Hornbechs forvaltningscirkus, mindes man de tider, da der gik tamiler i en tidligere VK- regering. Roald Als tegnede dengang ministrene med  deres taburetter vokset fast i røven. Tamilerne gnavede, og regeringen måtte gå, fordi den daværende statsminister fejlagtigt hævdede at  intet var fejet ind under gulvtæppet. Det store spørgsmål er nu, om Løkke Rasmussen vidste noget og hvor længe, og hvor meget vidste flertallets udvalgs- medlemmer og hvor længe, og hvor mange ordrer gav skiftende ministre eventuelt indforstået med udvalgets formandskab om konventions- og lovbrud og hvornår? Sad de og smurte ulovlighederne sammen i den fortvivlende vildfarelse at et flertal kan bestemme om love og konventioner også skal overholdes? Det betryggende i situationen, hvis ordet betryggende dækker, er at afhøringerne vil ske under vidneansvar. Embedsfolk og ministre, politikere og alle personer, dommeren ønsker at spørge, skal sige sandheden. Eller lyve så behændigt at ingen opdager det. Afgørende bliver kommissoriet. I statsministerens interesse er det at manipulere retningslinjerne og koncentrere undersøgelsen om Rønn Hornbech så meget som muligt. Omvendt og i betragtning af den fyrede Hornbechs selvforståelse og gemyt vil hun gøre alt for at skyde skylden på alle andre end sig selv. Det hele kan udvikle sig til noget meget lidt kønt, inden Rigsretten en dag træder sammen. Formentlig.
Nogle andre der trådte sammen forleden, var de nye ministre, »drukvennerne«, som Ekstra Bladet nænsomt kalder dem: Peter Christensen, ham der på forhånd erklærede Helle Thorning-Schmidt skyldig i skattesagen og bagefter glemte at sige undskyld, Troels Lund Poulsen der godt kan lide armbåndsure og endelig Søren Pind. Fælles for dem alle  og statsministeren der er med i sjakket  har de en fortid i VU med holdninger der inkluderer en hyperliberal indstilling. Også til bilag på offentligt betalte mad- og drikkevarer  og naturfilm.
Disse halvyngre selvfornøjede mandfolk  Venstres svar på rollemodeller  udgør hvad Søren Pind vist forstår ved et værdifællesskab. Et dansk værdifællesskab. Bekender man sig ikke til et sådant, ifølge Søren Pind med »entydighed i holdningerne«, »tager man ikke dansk kultur alvorligt«. Det siger den nye integrationsminister. De folk der kommer her, »skal vise respekt for det Danmark, de [bliver] en del af«. Hvis de altså overhovedet kommer.
Ikke mere integration
Den nye integrationsminister vil sjovt nok ikke mere høre tale om integration: Det er han dødtræt af, fordi »det lyder lidt som om at danskerne skal træde tilbage«.  I respekt for Danmark skal folk der ikke jævnligt drikker sig fulde på skatteydernes regning, har været medlemmer af VU og klamrer sig til Højskolesangbogen som en drukmås til sin bajer, fremover assimileres. »De kommer jo her for at blive danske«, lyder forklaringen fra Søren Pind, der forlanger at de fremmede synger med på Grundtvigs salmer, hvilket han selv gør, så det kan høres langt væk og i flere tonarter ad gangen.
Søren Pind fik også lige nævnt demokratiet, hvis spilleregler mere sentimentale eksistenser i et svagt øjeblik kunne finde på at mene også gælder brugen af  offentlige midler på egne branderter. At respekten fik fuld skrue over for den kasserede Rønn Hornbech, da Pind rørstrømsk begravede næsen i sin forgængers nervøse vaskebjørn og kaldte den solipsistiske rappenskralde med det særprægede syn på lov og ret for mor, kan kun assimilerede danskere se charmen i. Indfødt skal man nok også være for at sætte pris på VKs uforanderlige demokratiske sindelag efter snart 10 års løgne og svindelnumre i regeringerne Fogh og Løkke Rasmussen under velvillig støtte af Dansk Folkeparti. For dem er jo ingen sag for lurvet i bestræbelserne på at chikanere folk af anden etnisk og/eller religiøs baggrund og føre Danmark tilbage til den samme sentimentale forløjede forestilling om et fortidigt lykkeland som Søren Pinds.
I forkastelsen af begrebet integration til fordel for assimilering har Pind bevæget regeringen et syvmileskridt nærmere Folkepartiet, samt gjort reverens for etnisk ekskluderende regimer. »Jeg gider ikke høre mere om integration«, siger altså ministeren med den misvisende titel, og for hvem ideen og den historiske erfaring om ønskværdigheden af en langsom, glidende proces over generationer affærdiges som politisk korrekthed. Traditionen for dumhed og populisme, tvang og ulykker er lang, det må man medgive perspektivet i Pind, hvis åbenbare eller påtagede uvidenhed, kynisme og mangel på dannelse er eneste undskyldning for den dummeste af alle dumme udtalelser om sameksistens mellem gammel- og nydanskere. Den eneste borgerlige der i førstningen reagerede med noget der kunne minde om forbehold, var den for tiden konservative Naser Khader. Khader, hvis børn ved skæbnens ugunst kunne være kommet i kategorien af ulovligt afviste statsborgerskaber, brød sig ikke om Pinds erklæring om det multikulturelle samfunds død, og at der  med Pia Kjærsgaards ord  kun er én kultur »og det er vores«.
Efter Pinds åbenbaringer må Khader vænne sig til at beholde skoene på indendørs, melde sig ud af islam og i fremtiden, snaps efter snaps, bilag efter bilag bælle sig bøvet med »drukvennerne«. Men Khader kan jo stemme Pind og regeringen ned, hvis han er urolig.
Flertydig dansk kultur
De overskueligt få af såkaldt fremmed kultur der kommer her til landet møder unægtelig et samfund der allerede er multireligiøst og flerkulturelt og historisk set altid har været det. Dét uanset hvor længe og højt Pind står og skråler sit falske neonationalistiske sludder. Den danske kultur er flertydig, og ikke særlig fælles, ikke i Pinds overskuelige forstand. Heller ikke for gammeldanskerne efter VKOs aggressivt ufordragelige og intolerante mangeårige regime.
Ifølge den nye minister skal kulturforskelle mødes med fasthed til »kontant afregning«. Kun de der »bidrager til at løfte Danmark op i den økonomiske superliga« har berettigelse. Den etnicitet af drukvenner som Pind bekender sig til, har ellers gjort sit til at løfte Danmark ned fra den økonomiske  superliga. Skål og kontant  afregning!
Formentlig er det frugtesløst at råbe Søren Pind op. Forsøgsvis anbefales Hannah Arendts: Det totalitære samfundssystems oprindelse. Første bind af dette samfundsfilosofiske hovedværk hedder Antisemitismen. Her kan Pind finde den store tysk-amerikaners analyse af begrebet assimilering ved tvang, om dette tvivlsomme fænomens tendens til at omdanne personer med afvigende kulturel baggrund til problematiske anliggender mellem de tvangsassimilerede og den kultur som de ofte i generationer har været tilflyttet og tilknyttet. Særpræget forsvinder ikke, fordi folk erklæres assimilerede, heller ikke en eventuel modvilje. Hvorimod integration når alle bidrager i processen, har sin gang på jorden. Dette sker ikke lige ud ad landevejen og inden valget med et fast tag i Højskolesangbogen og en bilagssnaps i den anden hånd.
Læs Hannah Arendt og bliv bare lidt klogere!
Man kan håbe at Pinds udfald er et forsøg på at  redde resterne af Venstre og stjæle stemmer fra DF. Men det er snarere et vink med en Pind om endnu en menneskeligt umoden ministers perspektiv- og respektløse, primitive syn på minoriteter  og på dansk kultur.


