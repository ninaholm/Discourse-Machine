Berlusconis delirium



 Silvio Berlusconi reagerede voldsomt på den dom for skattesvig, som retten i Milano afsagde fredag. I løbet af en timelang pressekonference lørdag erklærede tidligere italienske ministerpræsident krig mod retsvæsnet, pressen, Mario Montis regering, Tyskland, Angela Merkel, EU’s finanspagt og den såkaldte Tobinskat på finanstransaktioner.
For knap en uge siden havde Berlusconi ellers udtalt, at han fortsat ville støtte Monti-regeringens reformbestræbelser, men nu har piben fået en anden lyd: »Det er nødvendigt at sætte en stopper for denne situation, og det skal gøres ved helt at ændre den politik, som Merkel har påtvunget Italien,« sagde Berlusconi. Det italienske demokrati er blevet afviklet under Monti, sagde Berlusconi og hævdede, at der »hersker et dommernes diktatur i Italien«.
I løbet af de kommende dage vil Berlusconi således sammen med sine partifæller afgøre, om Monti-regeringen kan fortsætte. Den politiske situation i eurozonens tredjestørste økonomi afhænger altså af den tidligere regeringsleders konflikt med domstolene, hvilket den i øvrigt har gjort, siden han for 18 år siden gik ind i politik.
Den interessekonflikt, som Berlusconis kritikere har påpeget, er aldrig blevet løst. Hans personlige formue er fra 1994 til i dag steget fra 162 mio. til tre mia. euro. Berlusconi blev idømt fire års fængsel, en bøde på 10 mio. euro og et forbud mod at beklæde offentlige embeder i fem år for at have brugt en række dertil oprettede selskaber til at tvinge priserne på amerikanske film til sit tv-selskab, Mediaset, kunstigt i vejret. Forskellen mellem den reelle og den officielle pris havnede på konti i udenlandske skattely – til skade for den italienske stat og Mediasets småaktionærer og sandsynligvis for at skaffe midler til bestikkelse. Berlusconi risikerer dog først sanktioner, når sagen er blevet behandlet ved yderligere to retsinstanser.
I mellemtiden vil han forsøge at forvandle sagen til en politisk strid – til skade for Italien og Europa.

