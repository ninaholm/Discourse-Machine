Monsanto vandt



 
	Det så ud som en sejr. Det så ud som om forbrugerne, aktivisterne, ngo’erne og økologerne efter 20 års kamp mod genmodificerede fødevarer havde vundet, da Monsanto, verdens førende producent af gensplejsede afgrøder meddelte, at de som de sidste efter kemigiganten BASF og mindre firmaer som Sygenta, ville stoppe alle markforsøg med genmodificerede afgrøder på dansk jord og trække sig ud. Men det var det ikke helt. For Monsanto fortsætter ufortrødent med at sælge og dyrke sine genmodificerede afgrøder i Argentina, USA og Canada, hvor firmaet slipper for det tunge europæiske system, den europæiske fødevarekontrol EFSA og dets evige krav om undersøgelser og ansøgninger. Mens danske landmænd ufortrødent fortsætter med at købe den genmodificerede soja fra Argentina, USA og Canada som foder til deres husdyr, uden at de behøver at GMO-mærke kødet efterfølgende. På den måde havner de genmodificerede afgrøder på vores tallerken på præcis den samme måde som før. Vi ved det bare ikke.

	Faktum er, at de etiske og moralske dilemmaer, der omgiver de genmodificerede afgrøder, forbliver de samme, også selv om de ikke længere gror i danskernes baghave. 81 procent af alle sojabønner og 81 procent af al majs, der bliver solgt på verdensplan, er genmanipuleret. Det samme gælder 35 procent af verdens bomuldsmarker og 30 procent af rapsmarkerne i de 28 lande verden over, hvor der dyrkes genmodificerede afgrøder. Og med de genmodificerede afgrøder følger patentsager fra de firmaer, der har sat sig på markedet. For eksempel den mod amerikaneren Vernon Bowman tidligere i år, der prøvede at udvinde frø af den Monsanto-soja, han havde købt, hvorefter Monsanto sagsøgte ham. Og vandt. Eller sagen mod amerikaneren Percy Schmeiser, der udvandt rapsfrø af Monsanto-raps, der var blæst ind på hans mark. Han blev sagsøgt, Monsanto vandt. Imens prøver økologerne at holde deres marker fri for smitte fra Monsantos afgrøder. De er imod den monokultur, der uvægerligt følger med.

	»Jeg er skuffet over, hvordan Monsanto fortolker egne data,« sagde Danmarks førende planteforsker Birger Lindberg Møller i weekendens Information om de sager, der har gjort miljøet og debatten om genmodificerede organismer ligefrem »giftig«, som Lindberg Møller kalder det. Så giftig, at han selv er blevet truet på livet, fordi han forsker i udvindingen af medicinske stoffer fra alger ved hjælp af genteknologi. Genmodificerede fødevarer er han helt holdt op med at forske i. Ifølge ham bliver der manipuleret med forskningsresultater både fra virksomhedernes, ngo’ernes og økologernes side. Det kan ikke engang forskerne gennemskue. Og når forskerne har svært ved det, har forbrugerne ikke en chance.

	Debatten er da også præget af forvirring. Modstanden mod multinationale virksomheder bliver blandet med frygten for, at gmo er kræftfremkaldende, som igen bliver blandet med modstanden mod plantegiften Roundup, som Monsantos egne genmodificerede afgrøder er gjort resistente imod. For der er ingen, der rigtigt ved, hvad de skal tro på, når et fransk forskerhold først konkluderer, at rotter dør hurtigere af kræft og får flere lever- og nyreskader, hvis de spiser gensplejset majs, end hvis de spiser traditionelt forædlet majs, og de bagefter får at vide, at danske forskere frikender majsen fuldstændigt.

	Det har gjort debatten om genmodificerede organismer religiøs. For når de videnskabelige argumenter er sat ud af spil, tager de følelsesmæssige over, og det føles forkert at krydse arterne. En gris er en gris, man skal ikke blande planter og dyr, og en tomat skal ikke indeholde et gen fra en koldtvandsfisk, bare fordi den så bedre tåler frost. GMO-debatten handler ikke længere om videnskabelig evidens, den handler om naturens orden. Eller som en af demonstranterne i March mod Monsanto sidst i maj råbte på Christiansborg slotsplads: ’Når I fucker med naturens byggeklodser, fucker I med folket. Og så fucker vi jer.‘

	Det gjorde de. Følelserne havde mere magt end Monsanto troede, men for Monsanto handler det ikke om følelser. Det handler om profit. Og så længe Monsanto kan dyrke sine afgrøder i udlandet og sælge til Danmark, er de ligeglade. Monsanto vandt.

