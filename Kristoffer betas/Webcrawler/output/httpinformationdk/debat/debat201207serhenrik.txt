Ser Henrik Sass Larsen mon spøgelser?
I hvert fald er historien om Enhedslisten på mange måder en historie om kompromiset og det muliges kunst


Et spøgelse gik gennem dansk politik i den forgangne uge – leninismen, marxismen, trotskismen og kommunismens spøgelse.Som et ekko fra Den Kolde Krig kaldte Socialdemokraternes gruppeformand, Henrik Sass Larsen, Enhedslisten for et »ekstremt« parti med henvisning til dets rødder i ovennævnte ideologier. Inden de kommende finanslovsforhandlinger efterlyste gruppeformanden en større kompromisvillighed hos Enhedslisten, advarede om, at SRSF-regeringen kan blive tvunget til at udskrive et folke-tingsvalg og tænkte nostalgisk tilbage på Enhedslistens rolle under Nyrup-regeringerne i 1990’erne.Nu er nostalgi jo ikke, hvad den har været, men spørgsmålet er, om ikke Henrik Sass Larsen ser spøgelser.Nok er Liste Ø dannet af DKP, VS og SAP. Og nok har Enhedslistens princip-program mange ord om revolutionen, herskende klasser og forsøget på at »erstatte centrale dele af statsapparatet med nye folkemagtsorganer«.Men bag slagsangene, de røde faner og knyttede næver skjuler sig en høj grad af omstillingsparathed i Liste Ø.Man skal ikke glemme, at Enhedslisten er historien om venstrefløjens fornuftstsægteskab efter folketingsvalget i 1987. Det år stemte 78.000 vælgere - eller næsten fire procent – forgæves på seks små venstrefløjspartier, hvoraf ingen nåede op over spærregrænsen på to procent. Resultat: Poul Schlüters regering fortsatte trods et folkeligt flertal imod sig.Selv om de tre bærende partier i samarbejdet - DKP, VS og SAP - allerede på valgaftenen erkendte, at der var brug for samling på venstrefløjen, så krævede det endnu et valgnederlag året efter, før det skete. I den erkendelsesproces var det ofte trotskisten, den nuværende EU-parlamentariker Søren Søndergaards opgave at finde den mindste politiske fællesnævner, som parterne kunne arbejde videre ud fra ved det næste møde.Da jeg i 1996 interviewede Søren Søndergaard – i forbindelse med en portrætartikel – beskrev han sig da også som et produkt af et kvart århundredes historie på den danske venstrefløj. Og Søren Søndergaard havde ikke hver fredag aften og lørdag formiddag stået med SAP’s avis, Klassekampen hjemme foran Brugsen i Buddinge blot for at blive sat uden for døren, når han endelig kom i Folketinget (hvilket skete ved valget i 1994).Eftersom Nyrup-regeringerne imidlertid det meste af tiden lavede aftaler hen over midten i Folketinget, så tog Søren Søndergaard, Frank Aaen og Keld Albrechtsen og de andre gruppemedlemmer, hvad de kunne få: De blev såkaldte enkeltsagspolitikere eller »kvalificerede kværulanter« , som Preben Wilhjelm kaldte VS, hvor hvert folketingsmedlem på lange stræk kørte sit sololøb på Christiansborg.Folk, der ringede ind til folketingsgruppens medlemmer fortalte tit, at de også havde snakket med Fremskridtspartiets Kirsten Jacobsen som også mere var kendt for sine ’sager’ end for partiets politik. I den kyniske ligning, som hedder Christiansborg-politik var begejstringen for Enhedslisten – den-gang som i dag – dog omvendt proportional med partiets indflydelse.Men da Poul Nyrup Rasmussen nødtvungen bad om Enhedslistens redningsbælte, fordi de borgerlige partier truede med at stemme imod finansloven for 1997, fik han det.Selv om der også da var en rødglødende diskussion blandt medlemmerne, så trykkede Søren Søndergaard og de andre gruppemedlemmmer for første gang ikke på den røde knap ved afstemningen i folketingssalen om finanslovforslaget. Enhedslisten undlod at stemme, og SR-regeringen fortsatte. Siden er folketingsmedlemmerne kommet og gået i partiet med de særlige rotationsregler, og ud af de i dag 9109 medlemmer er det vel kun 1000, som har en fortid i DKP, VS og SAP.Johanne Schmidt-Nielsen var kun tre år på den skæbnesvangre valgdag i 1987, Frank Aaen har for længst meldt sig ud DKP - og den tidligere VS’er Per Clausen spøger altid med, at han jo engang må have været revolutionær, hvis han kan blive kaldt reformist.Men jeg husker stadig, hvordan Søren Søndergaard efter afstemningen om finansloven forklarede, at man ofte tog fejl af Liste Ø. Kompromiset er en del af Enhedslistens dna.»Vi blev nærmest opfattet som nogle zombier, der aldrig havde hørt om politik før, som man regnede med ville gå ned i folketingssalen og råbe: Socialisme nu, eller vi skider på gulvet,« som Søren Søndergaard formulerede partiets historie.Kim Kristensen er politisk reporter
