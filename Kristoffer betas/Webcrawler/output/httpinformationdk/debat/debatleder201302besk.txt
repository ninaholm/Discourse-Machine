De beskidte lån



 De lokkes til at købe de smykker eller den iPad, de ikke har råd til. Fristelsen er for stor, når drømmen kan forløses med ét klik på mobiltelefonen, og uden at mor eller far først skal spørges om lån eller lov.
Under tillidsvækkende firmanavne som TrustBuddy og KvikAutomaten tilbyder de moderne ågerkarle lån over sms. Målgruppen er unge, og det tager ikke mere end ti minutter at få bevilget et lån på op til 5.000 kroner. Du sender en sms, udfylder en tilsendt standardformular og modtager derefter en kode, som gælder som din onlineunderskrift. Og vupti kan lånet udbetales og pengene bruges. Det er smart, men er det for smart?
Hele låneforretningen foregår online, og i modsætning til de traditionelle banker sidder der ikke en rådgiver på den anden side af bordet og stiller de kedelige spørgsmål. Hvad lånet skal bruges til? Hvordan og hvornår det vil blive betalt tilbage?
Det er nemt, det er her og nu, og det er uden renter i den første måned, lyder det uforpligtende fra udbyderne. Mindre meddelsomme er de med den kendsgerning, at der derefter skal betales i omegnen af 500 kroner i renter. Hver måned.
Når de unge fanges i gældsfælden, er det inkassofirmaerne, der står for det beskidte arbejde. Men som vi i dag kan fortælle i serien ’Krisens fænomenologi’, så afslår eksempelvis det største inkassofirma på det danske marked, Intrum Justitia, at inddrive gæld optaget på sms. Ikke fordi det er en vanskelig inkassoforretning. Tværtimod. De fleste unge har forældre, der kan betale for dem. Men Intrum Justitia betragter simpelthen lån på sms som »etisk og moralsk forkasteligt«, oplyser firmaet.
Vi lever altså i et land, hvor det er tilladt at udbyde lån på vilkår, som selv lånemarkedets skraldemænd afviser at rydde op efter.
Hvordan kan vores politikere forsvare at tillade sms-lån, inkassofirmaer afviser at inddrive? Det bør være en sag for erhvervsminister Annette Vilhelmsen (SF). cj
 

