Historien om den geniale danske model er en myte
Den danske model skaber ikke ro på arbejdsmarkedet. Og der er tale om ren overdrivelse, når fagbevægelsen påstår, at den sikrer høje lønninger og har solid historisk forankring


 I den aktuelle konflikt om Restaurant Vejlegårdens overenskomst, hvor fagforeningen 3F prøver at kvæle den lille selvstændige restauratør Amin Skov, bliver det hyppigt fremhævet, at 3F alene blokerer restauranten for at beskytte den danske model. Når fagforeningen forhindrer, at Vejlegården kan modtage post, få hentet sit affald eller annoncere i den lokale avis, er det alene for at sikre denne models overlevelse. En model, som ifølge fagbevægelsen samt en række politikere og kommentatorer angiveligt skulle skabe ro på det danske arbejdsmarked og sikre høje lønninger. En model, som ifølge fortalerne har enorm historisk forankring, eftersom den har været på plads siden 1899.
Problemet er bare, at ingen af disse forestillinger om den danske model er sande.
Det danske arbejdsmarked er tværtimod præget af en høj grad af faglig konflikt, de danske lønninger ligger ikke specielt højt, og fagbevægelsen fik først sit folkelige gennembrud i 1970’erne, da den fik en række statslige særrettigheder og tilskud.
Sikrer ikke ro
Den myte, som oftest gentages, går på, at den danske model sikrer ro på arbejdsmarkedet. »Vi skal ikke have sydeuropæiske tilstande,«lyder det. Og det er ikke det tillokkende middelhavsklima, der afvises. I stedet hentydes der til, at arbejderne i Sydeuropa ofte strejker, mens man sjældent ser noget lignende på dansk jord.
Men faktisk er virkeligheden komplet modsat. OECD har lavet en sammenligning af antallet af strejker blandt de industrielle lande, og resultatet er tankevækkende. For det første er strejker i industrilandene generelt en sjældenhed og ligger i gennemsnit på kun 67 strejkedage per 1.000 arbejdere. For det andet er Danmark faktisk det land med flest strejkedage, nemlig 296 dage per 1.000 arbejdere. I Danmark strejkes der altså knap fem gange så meget som gennemsnitligt i resten af verden.
Det er svært at pege på, hvordan det høje danske strejketal opstår, men man kunne passende kigge på det høje antal virksomheder, som LO har erklæret konflikt mod og forbyder deres medlemmer at arbejde for.
Ifølge organisationens egne tal er LO aktuelt i konflikt med over 600 virksomheder, store som små. Nogle af konflikterne kører på 15. år. Det er med andre ord et meget højt antal virksomheder, der pludselig kunne mangle post, se deres affald hobe sig op og få deres annoncer afvist.
Vejlegården er altså langtfra et enkeltstående tilfælde, men blot den mest omtalte af de mange konflikter, som LO kører for tiden.
Rent faktisk burde sydeuropæiske politikere advarede deres landsmænd mod ’danske tilstande’, for sandheden er, at der er en meget høj grad af uro på det danske arbejdsmarked – og LO skaber selv meget af den.
Sikrer ikke høj løn
En anden fortærsket myte er, at fagbevægelsen har sikret høje lønninger. Den forestilling fremhæves ofte af fagbevægelsen selv.
Men kigger man på gennemsnitslønninger i OECD, ligger de danske lønninger lidt under middel. Faktisk ligger lønniveauet i lande som USA, Schweiz og Australien, som har historisk svage fagforeninger, betydeligt over det danske.
De fleste økonomer peger på, at det er øget produktivitet, der skaber høje lønninger. Eller som overvismanden Torben M. Andersen udtalte for snart fem år siden:
»Over tid er stigende produktivitet den væsentligste drivkraft til stigninger i reallønnen – og det gælder på tværs af lande og dermed også uafhængigt af specifikke institutionelle forhold på arbejdsmarkedet.«
Med andre ord er danske lønninger hverken specielt høje eller skabt af fagbevægelsen, men afhænger i langt højere grad af teknologisk udvikling og produktivitet.
Ingen stærke historiske rødder
Med henvisning til hovedaftalen fra 1899 påstås det, at LO har haft en stærk position igennem hele det sidste århundrede, men det er heller ikke rigtigt.
I 1899 organiserede LO kun 50.000 arbejdere og forblev en marginal organisation i samfundet op til Anden Verdenskrig.
Men diverse socialdemokratiske regeringer gjorde deres for at styrke LO – ofte på bekostning af andre fagbevægelser. F.eks. frakendte Thorvald Stauning i 1937 Krifa status som landsdækkende fagbevægelse. Dermed gik foreningen glip af statstilskud, der så alene tilflød LO.
Denne statslige favorisering satte naturligvis skub i medlemstallet. Men det gik langsomt, og LO rundede således først 1 million medlemmer i 1979 – samme år som efterlønnen blev indført.
Efterlønnen som sådan er et godt eksempel på den statslige støtte, som den danske fagbevægelse har nydt godt af. Der var nemlig tale om en statslig velfærdsydelse, der blev administreret af fagbevægelsen. Og man kunne alene nyde godt af ordningen, hvis man var medlem.
Det statslige krav om medlemskab for at opnå efterløn og mange andre velfærdsydelser har uden tvivl været den primære drivkraft bag den stærke position, som LO har i dag. Men det er vigtigt at bemærke, at LO’s position langtfra rækker så langt tilbage i historien, som fagbevægelsen ynder at antyde. Fagbevægelsen fik ikke sin styrke under industrialiseringen af Danmark i starten af det 20. århundrede, men snarere i udbygningen af velfærdsstaten igennem 1980’erne og frem.
Med andre ord: ’Den danske model’ er ikke historisk berettiget, har ikke sikret en høj løn i Danmark og skaber bestemt ikke ro på det danske arbejdsmarked. Det forholder sig snarere modsat.
Så burde det ikke være tid til at overveje, hvorfor LO egentlig skal have lov til at sætte en blokade op mod en virksomhed, når de ansatte ikke støtter det?
 
Just K. Pedersen er storkredsformand for Københavns Omegn, Liberal Alliance

