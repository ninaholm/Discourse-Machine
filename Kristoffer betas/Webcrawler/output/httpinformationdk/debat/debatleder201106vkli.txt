Har VK en ligestillingspolitik?
I tilfældet med barsel til selvstændige bliver det imidlertid åbenlyst, at regeringen skyder sig selv i foden ved ikke at bruge barsel som en velfærdsordning til at påskynde en bestemt udvikling i samfundet


Noget lovgivning hastes igennem, som det er tilfældet med VKO-flertallets forskellige pakker i forbindelse med 2020-planen. Og så er der lovgivning, der ikke rykker sig ud af stedet på femte år, selv om regeringen har erklæret sig enig i hensigten.I 2006 vedtog et bredt flertal i Folketinget, som også inkluderede Enhedslisten, loven om barselsudligning, der betyder, at private arbejdsgivere får refunderet udgifter til barsels- og forældreorlov. I den forbindelse lovede regeringen at se positivt på en tilsvarende ordning for selvstændige. Men gang på gang er revisionen af loven udskudt, og det er nu sket igen med den tyndest mulige forklaring: At beskæftigelsesministeriets embedsmænd ikke  på fem år  har kunnet finde en tilfredsstillende model, selv om der ligger forslag på bordet, der er modtaget positivt af forskellige arbejdstager- og arbejdsgiverorganisationer.Det betyder, at en selvstændig frisør for eksempel kan sende sine ansatte på barsel med refusion, mens hun selv kun kan få udbetalt dagpenge. I forvejen er reglerne for selvstændige ikke fremmende for den innovation og risikovillighed, som regeringen ellers varmt efterlyser blandt selvstændigt erhvervsdrivende, især kvinder der er kraftigt underrepræsenteret.Beskæftigelsesminister Inger Støjberg (V) undskylder sig med, at ordningen vil betyde øget bureaukrati, men ingen af de erhvervsorganisationer, der har afgivet høringssvar, er imod en ordning og kritiserer tilmed ministeriet for bevidst at forsinke revisionen af loven.Det kan ikke komme som nogen overraskelse, at VK-regeringen ikke har meget på den ligestillingspolitiske palet, med mindre det drejer sig om kvinder med tørklæder.I tilfældet med barsel til selvstændige bliver det imidlertid åbenlyst, at regeringen skyder sig selv i foden ved ikke at bruge barsel som en velfærdsordning til at påskynde en bestemt udvikling i samfundet. Man kan tilsyneladende blive så ideologisk blind på et område, at man hæmmer sin egen politik.
