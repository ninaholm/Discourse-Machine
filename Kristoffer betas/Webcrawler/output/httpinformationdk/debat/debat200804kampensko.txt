Kampen om skolen
Pædagogiske fraser og ideologiske flotheder har fortrængt respekten for det, der er skolens opgave - faget og fagligheden


 Der er en ting, der har undret mig længe. Det har siden Systemskiftet i 2001 undret mig, at statsminister Anders Fogh Rasmussen proklamerede kulturkampen som sin regerings egentlige og væsentlige opgave, hvorefter han lod det vigtigste område i en kulturkamp, uddannelsesområdet, sejle sin egen tilfældige sø med en ung og hjælpeløs minister i stedet for at lade en stærk og kompetent minister tage hele området op til revision og opgør med årtiers socialdemokratisme. En kulturkamp skulle i denne sammenhæng bestå i opgøret med mange års lighedsdyrkelse, faglighedsforsømmelse og foragt for kundskaber. I stedet fik uddannelsesområdet lov til at sejle under flotte frasers falske flag.
Henning Fonsmark havde i årene forinden peget på den påtrængende opgave i sin fremragende bog Kampen mod Kundskaber. Her fik skolen sat sin opgave for. Alle de pædagogiske fraser blev her vist vintervejen, for skolens opgave er ikke at frelse børnene og menneskeheden ind i en social og kreativ salighed, men skolens opgave er at lære børnene noget. Den danske skole skal bedømmes på sin evne til at lære børnene deres lektie, så at børnene ikke går uvidende og hjælpeløse ud i samfundet. Skolens opgave hedder med andre ord kundskaber. Men det danske uddannelsesvæsen har i alt for mange år dyrket alt andet end kundskaber.
Utallige nødskrig
Jeg har i de senere år haft mest forbindelse med gymnasieskolen, hvilket bl.a. har bestået i, at jeg har modtaget utallige nødskrig fra gymnasielærere, som kalder den seneste gymnasiereform for en katastrofe. Den blev som bekendt indført i kulturkampens epoke. Den skulle være Systemskiftets frugt. Men den har tydeligvis fremmet det værste i socialdemokratismens og kulturradikalismens skoleforståelse.
"I den forbindelse vil jeg som gymnasielektor gerne give min fulde støtte til jeres kritik af gymnasiereformen," skriver en lektor til mig i februar 2007, "og samtidig gøre opmærksom på, at det, vi for øjeblikket er vidne til i gymnasierne, er den største uddannelsespolitiske katastrofe, siden Ritt Bjerregaard indførte enhedsskolen i 70'erne. Højtuddannede gymnasielærere bruges simpelthen ikke til det, vi er gode til og brænder for: At formidle vores fag. Tiden går med at strikke forløb sammen i det nye 'fag' Almen Studieforberedelse eller til administration af en kafkask konstruktion, en kolos på lerfødder: Vi afbrydes ustandselig i vores undervisning, fordi eleverne skal arbejde tværfagligt og projektorienteret - hvordan skal de kunne det, når de møder med så ringe faglige forudsætninger? - specielt i sprogfagene, som jeg særlig kender til. Fagligheden er på katastrofal tilbagegang i gymnasierne."
Dette er en røst fra virkeligheden ude på uddannelsesområdet, og det ulykkelige er jo, at denne klage er generel og udbredt. Pædagogiske fraser og ideologiske flotheder har fortrængt respekten for det, der er skolens opgave - faget og fagligheden. Blot et begreb som tværfaglighed - et hovedpunkt i gymnasiereformen - vidner om elendigheden. For hvordan kan man være tværfaglig, hvor faget forsømmes? Hvordan kan man skabe tværfaglighed uden gennem grundig og langvarig indlæring i faget? Tværfaglighed i den nuværende gymnasieskole svarer til at ville bygge et hus i luften uden fundament og byggegrund, og de arme gymnasielærere, der slæbes med til projektet, er med god grund fortvivlede.
Ja, Ritt Bjerregaard startede elendigheden med sin enhedsskole i 70'erne - hvis man da ikke vil gå endnu længere tilbage og sige, at elendigheden begyndte med Den blå Betænkning i 1960, hvor K. Helveg Petersen på folkeskolens vegne gjorde det til skolens  første og fremmeste opgave 'at fremme alle muligheder for, at børnene kan vokse op som harmoniske, lykkelige og gode mennesker'. Her begynder det. For der er naturligvis ingen modsætning mellem faglighed og lykke. Tværtimod, den elev, der går vidende og velkvalificeret ud af skolen, har alle muligheder for at skabe sig et godt og lykkeligt liv. Men den elev, hvis verden er fraser, dækkende over en sump af uvidenhed, er kun alt for udsat for at ende i fallit og forlis.
Ødelægger fagligheden
Hvis jeg må indføre et andet perspektiv, der peger på elendigheden i forbindelse med gymnasieskolen, så vil jeg pege på det indførte taxameter-system, der jo består i, at skolen får tilskud i henhold til antallet af elever. Det betyder selvsagt, at skolen også af økonomiske grunde er afskåret fra at kunne hævde sagligheden og vise de elever bort, der groft forsømmer skolearbejdet. Hvorfor? Fordi det vil koste skolen penge. Og det vil i hvert fald skolens rektor være modstander af. Så hellere dalre videre med klasser, hvor eleverne blæser på lektierne og dermed ødelægger arbejdsmoralen og - igen - faget og fagligheden.
Nej, kulturkampen fra 2001 skulle have ført til en ganske anden skole end Den blå Betænknings og Ritt Bjerregaards skole, men det modsatte er efter min vurdering sket. Kulturkampen har fortsat og udbygget socialdemokratismens og kulturradikalismens opfattelse af skole og uddannelse. Gymnasiereformen har været en katastrofe. Folkeskolen udfolder sig stort set efter samme principper.
Med Henning Fonsmarks udsagn: Kampen mod kundskaber. Kampen mod saglighed og faglighed og respekt for den lektie, som eleverne skal lære.
Dette synes mig den mistrøstige virkelighed på uddannelsesområdet.
Må jeg slutte med en personlig iagttagelse. Jeg er så gammel, at jeg har oplevet den danske skoles udvikling i snart tre generationer. Jeg begyndte i folkeskolen i 1945 og blev student i 1957. Jeg har fulgt mine børns skolegang i l970'erne og -80'erne. Og jeg kan nu følge mine børnebørns skolegang i både folkeskole og gymnasium. Og jeg konkluderer, at det er gået jævnt tilbage. Mine egne skoleår var gode og sagligt betonede. Mine børns skole var efter min kones og min vurdering ringere end vores havde været. Og mine børnebørns undervisning er ringere end deres forældres.
Linjen har været kampen mod kundskaber. Ingen pædagogiske, sociale og ideologiske fraser kan skjule forfaldet. 
Søren krarup er MF for DF

