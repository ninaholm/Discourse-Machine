Ret skal være uret
Diskussionen om den kriminelle lavalder tilføres nye dimensioner. Forslag til ny målsætning for DF's hårde retspolitik
Hvorfor kun sænke den kriminelle lavalder til 11-12- årsalderen? Hvorfor ikke længere ned? En syvårig kan også begå kriminalitet. Ja, selv en baby kan i en snæver vending anvendes som skalkeskjul for en forhærdet fireårigs forbryderiske bedrifter, anfører klummenisten sarkastisk som kommentar til den aktuelle  politiske debat.


 Ungdomskriminalitet, det siger sig selv, kan være første skridt på en livsdefinerende kriminel løbebane. Men ungdomskriminalitet kan også vise sig i kriminelle handlinger der udøves periodisk eller som engangsknald, uden at denne adfærd følges op senere.
Ikke så få lemper i de unge år med rystende hænder et eller andet attrået ud af en butik og glemmer at betale. Forudsat at operationen lykkes, og ingen butiksdetektiv blander sig, tilbringer ni ud af 10 debuterende butikstyve de næste timer og dage i koldsved og med diarré udløst af slet samvittighed og afgiver et helligt introvert løfte om aldrig, aldrig nogensinde igen at gøre noget sådan. Et overvejende flertal holder hvad de lover.
De få der ikke hører samvittighedens røst, men blot glæder sig over aktionens vellykkede forløb og ikke tilbringer timer på tønden med selvopgivende lukkemuskel, kommer sjovt nok som regel fra hjem, hvor den måde at gå i butikker på i forvejen ikke er ukendt.
I den slags hjem har man det med at løse familiære og andre presserende problemer med et par på skrinet og efterfølgende afdæmpning af konflikter med en kasse øl.
Man kan tale om et samlet adfærdsmønster der i ulykkeligste og uheldigste fald lægger et godt og solidt grundlag for en kriminel løbebane. Fædrenes synder nedarves måske ikke på børnene (sønnerne), men deres adfærd gør det i skuffende grad.
Ulighed for loven
Man kan sådan set se det samme forhold i andre befolkningssegmenter. De to prinser, der er børn af en dronning og en prinsegemal, har i deres opvækst udvist ringe tegn på kriminelle tendenser. I deres ungdom kørte de vildt og uforsvarligt og forårsagede en ulykke, men denne adfærd - trods vrede indsigelser fra kongehusets øverste, deres mor, dronningen - var ikke af en sådan art, at de i almindelighed identificeredes med kriminel adfærd.
Vild bilkørsel var (og er) ikke automatisk ensbetydende med tab af social respekt og ankerkendelse. Ikke i det smarte og hurtige segment. Dertil kom i den pågældende sag at straffeloven ikke kunne bringes i anvendelse, da særlige retsregler er gældende for kongehuset.
Det kan man i en vis forstand tage om ikke andet så som symbolsk udtryk for at ligheden for loven - endog i et forholdsvis demokratisk samfund som det danske - skal tages med forbehold.
Lighed, uanset mange politiske forbehold og megen hyperliberalistisk afstandtagen fra begrebet, er trods alt det demokratiske samfunds forudsætning, men er samtidig et vidtløftigt begreb. Også når lighed konkretiseres ansigt til ansigt med loven og retssystemet. Visse befolkningssegmenter bringer sig ikke - bortset fra rene undtagelser - i kriminelt relaterede situationer, hvor andre segmenter derimod kan være rigt repræsenterede. Kriminaliteten er i bredeste forstand miljøbestemt.
Hestetyve på Nørrebro
Et ikke ukendt fænomen i retsfilosofien kan populariseres ved at henvise til det ringe behov for afstraffelse af hestetyve på indre Nørrebro, hvorimod retslige tiltag over for biltyverier vil være relevant.
Med andre ord kan hestetyve leve en forholdsvis uforstyrret tilværelse på Nørrebro, eftersom de kun sjældent i denne bydel konfronteres med en situation, hvor deres ulovligheder kan praktiseres med effekt. Hvorimod det ikke forholder sig helt på samme måde for folk med trang til tyveri af biler.
Kriminalitetsforebyggelse kan således tænkes som bestræbelsen på at forandre de grundlæggende vilkår, hvor ud af kriminaliteten naturligt udspringer. Dette er ikke altid nemt.
For nu at blive ved hestene, kunne man i det vilde vesten ikke fjerne disse dyr, men var afhængig af dem; derfor måtte man eliminere hestetyvene og for et godt ord klynge dem op i nærmeste bæredygtige træ. I langt rigere og mere differentierede samfund kan man sagtens forestille sig - eller det burde man kunne - omstændigheder, hvor man fjerner eller reducerer kriminalitetens årsagsgrundlag.
Årsagen til ungdoms- kriminalitet er jo ikke ungdom, og da man heller ikke kan bortskaffe ungdom, med mindre man venter til den går over eller udrydder den, hvilket jo er meningsløst, kan andre præventive overvejelser komme på tale.
At gøre børn fortræd
Én foranstaltning, som her i landet Dansk Folkeparti (DF) ynder at forlange gennemført, kunne være nedsættelsen af den kriminelle lavalder. På den måde udvider man ungdomskriminalitetsfænomenet ifølge partiet helt ned til 11-12 års alderen. Børn bliver gjort til unge, barndommen reduceres.
Fagfolk og andre med indsigt i disse ting fraråder et sådant skridt og gør opmærksom på, at en yderligere kriminalisering kun tjener til at fastholde de unge eller børnene på en kriminel løbebane.
De pågrebne unge og børn, ofte midt i søgningen efter en identitet, nu med en antegnet straffeattest vil således tilegne sig de kriminelle prærogativer og så at sige identificere sig med det kriminelle miljø og med kriminalitet som livsform.
Årsagen til kriminaliteten er imidlertid ikke identificeret ved en så beskeden nedsættelse af den kriminelle lavalder, ligesom man heller ingen samfundsmæssig sikkerhed opnår ved at unddrage børn under 11-12 år almindelig retsforfølgelse.
DF's retspolitiske ordførers argument for en nedsættelse henviser til at børnene under lavalderen skubbes frem foran deres egentligt kriminelle ældre søskende, der så går fri, ligesom dem under lavalderen jo gør det.
Grundige undersøgelser viser, at dette ganske vist ikke er tilfældet, at der vist ikke er et eneste eksempler til støtte for argumentet.
Men en sådan indvending er som bekendt af mindre betydning, når det gælder DF. Følelsen af muligheden for at kunne straffe strengt og gerne strengere end strengt vejer tungere end rationelt begrundede modsynspunkter af den nok som bekendte politiske korrekthed.
Derfor er en skærpelse af DF's lavaldersynspunkt relevant og bliver det utvivlsomt, når den animalsk alvorlige retsordfører næste gang får behov for en af sine opstrammere: Hvorfor 11-12 års lavalder? Hvorfor ikke længere ned? En syvårig-kan i et kriminelt forløb, selv om det altså aldrig sker, lige så nemt skubbes frem foran en 12-årig, således at den 12- årige går fri og den syvårige også gør det.
Grib ind ved undfangelse
Ja, selv en baby kan i en snæver vending anvendes som skalkeskjul for en forhærdet fire-årigs forbryderiske bedrifter. Derfor kan lavalderen med fordel, og så alle kan forstå, at kriminalitet ikke betaler sig, og at vi ikke vil have det, sættes ned til nul år.
Herefter er vejen banet for den ultimative skærpelse.
En ny målsætning for DF er klar: Nedsæt den kriminelle lavalder til minus ni måneder. Hvis man virkelig ønsker at få fat om nældens rod og forhindre al kriminalitet, bør potentielle forældre til potentielle ungdomsforbrydere straffes.
Her er man så også for en gangs skyld i overensstemmelse med den ellers så foragtede kriminologiske fagkundskab: Miljøet er det betydningsfulde for børn og unges senere eventuelle kriminelle adfærd. Udryd miljøet. Spær de voksne inde gerne på livstid.
Gennemfører man en minus ni måneders lavalder plus nogle dage og skærper straffene for disse kommende forældre, vel at mærke inden undfangelsen af de ungdomskriminelle, forhindrer man dem i at blive sat i verden, og i at de uddrager sig deres fortjente straf.
Hvis nogen mener at dette er det glade vanvid, er der kun en ting at sige: Det er der meget der er.


