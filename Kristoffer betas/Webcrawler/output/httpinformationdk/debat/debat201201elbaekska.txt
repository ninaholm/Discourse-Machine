Elbæk skaber ikke nye skel
Det er unfair at påstå, at Elbæk skaber skel i musiklivet. Han forsøger at nedbryde skel, og prioriterer sit ressortområde som en politiker bør, jævnfør regeringsgrundlaget og den politik han er valgt på


 Kulturminister Uffe Elbæk (R) er kommet for skade at foreslå, at finansieringen til styrkelse af rytmisk musik kan skaffes ved at lukke et symfoniorkester. I Rambølls et år gamle analyse af dansk musikliv, har Elbæk set, at 70 procent af statens musiktilskud går til klassisk og 25 procent til rytmisk.
Han troede nok, at det var et så oplagt demokratisk problem, at rytmisk musiks kvaler kunne løses uden slagsmål, ved at tage midler fra klassisk musiks statstilskud på 1,5 milliarder kroner. Men udmeldingen har medført, at ministeren angribes for at opbygge skel i musikken.
Elbæk fremstår, som om han ikke forstår, at musik flyder sammen på tværs af genrer, som levende kunst gør. Det, han forsøger at påpege, er dog, at der allerede er strukturelle skel i musikstøtten: Vi har et rytmisk og et klassisk konservatorium og fastansatte klassiske musikere, der tjener 20 procent mere end rytmiske musikere, som næsten altid arbejder freelance.
Klassiske institutioner drives lønnet, mens rytmiske institutioner har overvægt af frivillige. Alle støtteordningerne er baseret på dette skel. Det påviste Rambøll, og Elbæk erkender, at først når det er muligt at foretage frie, politiske prioriteringer fra rytmisk til klassisk og omvendt, kan vi tale om et musikliv uden grænser.
Splittet flertal
Derfor er det unfair at påstå, at Elbæk skaber skel i musiklivet. Han forsøger at nedbryde skel, og prioriterer sit ressortområde som en politiker bør, jævnfør regeringsgrundlaget og den politik han er valgt på.
Modstanderne i debatten ønsker derimod at opretholde de strukturelle skel, der alt for længe har været en begrænsende præmis for statens støtte på musikområdet, og som tabuiserer enhver diskussion af hvordan pengene bedst bruges.
Ved snedigt at bringe kunsten i centrum, har debattørerne vist deres politiske power og splitter nu måske det flertal, der, indtil der kom et symfoniorkester ud af ministerens mund, var enige om, at rytmisk musik skulle styrkes.
Hvis ikke statens anerkendelse af genrens udvikling skal falde til gulvet med et brag, er der behov for, at kulturpolitikerne igen finder sammen om den politik, ministeren og regeringen er valgt på.
 
Jakob Brixvold, Dansk Live

