Læserbreve



 Hjælp de langtidsledige
Martin Jespersen, Nørrebro
Der bliver sagt en del ukvalificeret om Københavns Kommunes ønske om at give kvalificerede langtidsledige en chance for at blive ansat. Alle, der har været med til ansættelser, ved, at der altid vil være tale om et skøn, og at man ikke entydigt kan sige, hvem der er den mest kvalificerede. Konsulentfirmaer har således påviseligt taget fejl i ansættelsessager, for ansættelser er ikke objektive.
Tidligere skulle kvinder nærmest være overkvalificerede for at få et job. Nu gælder det langtidsledige med et tidsmæssigt hul i deres CV, som kan betyde, at de ofte sorteres fra på forhånd, om det så bare er til en samtale. Københavns Kommune siger jo, at langtidsledige skal have de formelle kvalifikationer, men skal have en ekstra chance for at komme til samtale og blive ansat. Man kunne faktisk godt forestille sig, at de reelt ville vise sig at blive bedre og mere stabile medarbejdere, hvis de fik en mulighed for at vise, hvad de kan. I forhold til for eksempel personer, der bare shopper rundt fra den ene stilling til den næste som led i deres karriereforløb.
Giv dog de langtidsledige en reel chance. Skandalen på svinefarmene Axel Holm, København Især DR og TV 2 har nu i mere en uge kogt suppe på hestekødsskandalen. Det giver en berettiget forventning om, at de to medier nu vil i gå i gang med i mindst en uge at fokusere på den fødevareskandale, der består i brug af penicillin i svinebesætninger. Her er der jo tale om et meget større fødevareproblem, som oven i købet er et sundhedsproblem, da der på de danske sygehuse hvert år er hundredvis af patienter, som via svinekød har fået resistente bakterier i kroppen.
Konsekvensen er, at de patienter ikke kan kureres med de kendte pencilliner. Når de elektroniske medier ikke tager fat på denne skandale, skyldes det formentlig, at det koster meget original research at finde frem til landmænd, der sviner med penicillinerne. Til gengæld vil der dog være gode billeder af sunde grise, der strutter af penicillin. Man må forvente, at den socialt ansvarlige presse tager skeen i den anden hånd og kommer nye boller på skandalesuppen. Griseriet på en del af svinefarmene udgør et problem, der er 100 gange større end en hest i farsen i ny og næ.
Klaphattenes ytringsfrihed
Henrik Nielsen, Edinburgh
Ytringsfriheden blev lovprist, da Trykkefrihedsselskabet 21. februar holdt paneldebat. Alligevel blev den 20-årige RUC-studerende Jihad Taha strøget af deltagerlisten til arrangementet, alene på grund af sit navn og følgende Che Guevara-citat på Tahas Facebook-profil: »I don’t care if I fall as long as someone else picks up my gun and keeps on shooting.« De hylder ytringsfriheden i Trykkefrihedsselskabet. Og de raser mod muslimer. Men ved at udelukke Jihad fra at deltage med henvisning til hans navn og et citat af Che Guevara, viser de, at de skider på ytringsfriheden – medmindre det er deres egne ytringer, inklusive dem om revolvere, der er tale om. Guevaras citat betyder jo ikke nødvendigvis brug af vold.
Det bruges ofte i forbindelse med hårde opgaver, der skal løftes i flok. Afvisningen viser også, hvor lidt de i Trykkefrihedsselskabet egentlig ved om islam og muslimer, når de vælger at afvise Jihad Taha på baggrund af et helt almindeligt navn. Samtidig hævdede Trykkefrihedsselskabet, at alle deltagere ved arrangementet skulle sikkerhedsgodkendes, for dog senere at indrømme, at det er de ikke blevet, da PET ikke gad hjælpe dem. Det sjove er, at Jihad Taha er medlem af hjemmeværnet og derfor netop er sikkerhedsgodkendt af PET. Klaphatte.
Spild af offentlige midler
Finn Rudaizsky, medlem af Borgerrepræsentationen (DF)
27 millioner kroner, som skulle anvendes til kriminalitetsforebyggelse og integrationsinitiativer i Mjølnerparken på Nørrebro i København, er blandt andet brugt til rejser til Ramallah i Palæstina, udflugter til BonBon- Land, private fødselsdagsfester og andre formål, som direkte strider mod det formål, som pengene er bevilget til. 90 procent af ghettoens cirka 2.500 beboere er af anden etnisk herkomst, og de har hygget sig for de offentlige midler fra Landsbyggefonden og Københavns Kommune. Argumentet for at gennemføre rejsen til Ramallah var, at halvdelen af beboerne i Mjølnerparken har tilknytning til Palæstina. Det handler om at styrke de sociale bånd internt i Mjølnerparken, lyder det.
Fællesskabet styrkes tilsyneladende også i sidste nummer af Magasinet Mjølnerparken. Her fortælles ukritisk om en ung kvinde, Ayat al-Akhras, der ofrede sit liv som martyr. Den ædle kamp blev kæmpet som selvmordsbomber i et supermarked i Israel, hvor bomben dræbte to israelere og sårede flere andre. Det fejrer man åbenbart i Mjølnerparken. Vi har heldigvis ytringsfrihed, men vi har ingen pligt til at smide millioner af kroner ud til private rejser til Ramallah, hyldest af drab og brug af integrationsmidler, som i stedet skaber mere isolation. Hvorfor flyder der fortsat millioner af kroner fra det offentlige til nyttesløse projekter af helt privat karakter?
Tidsfristen blev overholdt
Merethe Nord Philip, kontorchef i Udlændingestyrelsen 
Erwin Graakjær Christensen beretter 21. februar under overskriften »En hån mod retsstaten« om sin og sin ægtefælles forløb med en ansøgning hos Udlændingestyrelsen om permanent ophold til ægtefællen. Det samlede forløb har været langstrakt, fordi ægtefællen ikke opfyldte det gældende medborgerskabskrav før 1. juli 2012 og derfor fik afslag på sin første ansøgning. Her skulle parret sørge for at opfylde kravet og derefter igennem en ny vurdering. Jeg har forståelse for, at det kan være frustrerende at vente, også selv om ansøgeren har haft lovligt ophold i Danmark under hele sagens forløb. Men Udlændingestyrelsen har faktisk holdt servicemålet for sagsbehandlingstiden, og sagen er ikke trukket ud på grund af Udlændingestyrelsen.
Få dage før vi kunne give en tilladelse, fik parret imidlertid ved en beklagelig fejl et brev fra os om, at afgørelsen ville blive forsinket med fire måneder. Det brev var møntet på en anden gruppe ansøgere for at give information om den forventede sagsbehandlingstid i deres sager. Dette brev blev sendt den 5. februar i år. Den permanente opholdstilladelse blev givet den 14. februar.

