Sovs og kartofler
Den gode smag i munden, jeg fik af TV 2’s journalistisk vigtige afsløringer i ’Moskeerne bag sløret’, er efterhånden blevet afløst af den der lidt ubehagelige eftersmag af, at der er smurt for tykt på


 ’Sovs og kartofler’ kalder man det, når journalister, er dygtige til at grave vigtige historier op, men ikke kan nære sig for at tilføje historien lidt ekstra – og ofte unødvendig – garniture.
Over en frokost for nogle år siden tilbød en kollega en præcis beskrivelse af sådanne journalister.
»De kan ikke se en tangent, uden at de skal ud ad den,« sagde han og tilføjede, at de »ville få Cavling-priser på stribe med en barsk og dygtig redaktør«.
Der er mange grunde til at huske udtalelsen. F.eks. for et par år siden, da DR’s dokumentarafdeling gik ud af tangenten med serien Skattely. De fik en Cavling-pris for afsløringerne, og et halvt år efter fik de kritik fra Pressenævnet for overtrædelse af de presseetiske regler. Der blev skudt etiske genveje for at opnå størst mulig effekt. De gik ud ad tangenten.
