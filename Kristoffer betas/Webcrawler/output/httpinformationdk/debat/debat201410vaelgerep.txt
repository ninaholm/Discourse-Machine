Vælgere på vandring
Omkring 200.000 vælgere skal vindes tilbage fra blå blok til rød blok, hvis regeringen skal have en chance for at blive genvalgt. Kun de mest trofaste socialdemokrater tror for alvor, det kan lykkes, men forskningen giver dem håb


 Sidste år læste flere tusinde danskere overskriften: »Chokmåling sender Socialdemokraterne til tælling«. I artiklen kunne de læse om »massiv tilbagegang« og et socialdemokrati »i frit fald« i en meningsmåling. Ifølge meningsmålingen ville partiet blot få 16,4 procent af stemmerne, mens professor ved Københavns Universitet og valgforsker Kasper Møller Hansen blev citeret for, at »målingen tyder på en fortsat massevandring fra Socialdemokratiet, som svækker partiet i alle aspekter«.
Artiklen kunne sagtens have været ægte. Men det var den ikke. Den var det pureste opspind. Lavet af Kasper Møller Hansen og flere ph.d-studerende i fællesskab – i forskningens hellige navn. For forskerne havde sat sig for at finde ud af, om og hvordan gode og dårlige meningsmålinger påvirker vores valg af politisk parti.
I Socialdemokraternes tilfælde viste forskningen, at en dårlig meningsmåling kan betyde et reelt fald i vælgertilslutning på 2,4 procentpoint. Derimod er der håb at hente for Socialdemokraterne, hvis de får bedre målinger: For Socialdemokraterne giver en fremgang på fem procentpoint i en fiktiv avisartikel en øget tilslutning på 3,4 procentpoint fra 18,1 procent til 21,5 procent – altså en stigning på 19 procent.
Og det har Socialdemokraterne og resten af rød blok i den grad brug for. Med kun omkring 10 måneder til, statsminister Helle Thorning-Schmidt senest skal udskrive valget til Folketinget, har partierne i rød blok travlt. Ifølge en analyse fra Berlingske Barometer, som udregner et gennemsnit af alle meningsmålinger, mangler de partier, som peger på Helle Thorning- Schmidt, at kapre omkring 200.000 vælgere fra de borgerlige partier.
Vælgervandringer er noget af det, der bliver studeret allermest i politologien, og hvert valg har sine vælgere i vandring. Efterhånden som man kan erklære den traditionelle kernevælger, som stemmer på samme parti valg efter valg for død, opstår der nye vælgertyper. Vælgere, som f.eks. stemmer på et parti, der har fremgang i målingerne. Tidligere udenrigsminister Per Stig Møller (K) kalder de vælgere, der flakker rundt mellem partierne, for »flyvesandsvælgere«:
»I dag kan du gå 15-16 procentpoint frem eller tilbage på forholdsvis kort tid. Naser Khader blev udråbt som vor tids Kennedy, og næste dag var han en idiot. Flyvesandsvælgere reagerer på, hvem de lige og nu her synes er mest sympatisk. Klassetilhørsforholdene forsvinder, og man stemmer ikke automatisk, som ens far gjorde, og det er jo godt nok. Det betyder, at vi tænker selv. Men det betyder også, at man får pludselige flertal, der går den ene vej, og pludselige flertal, der går den anden vej. Det betyder, at man ikke kan have et stabilt demokrati, og at den demokratiske samtale bliver vanskeligere og vanskeligere,« forklarer Per Stig Møller i bogen Succes på Borgen – 10 gode råd til den nye politiker af Bent Winther, samfundsredaktør på Berlingske.
Forbrugermentaliteten har ifølge lektor og valgforsker ved Aalborg Universitet Johannes Andersen ramt vælgerne:
»Det er de forbrugeristiske medborgere, der afgjorde det seneste valg. De er i stand til at flytte sig over hele det politiske spektrum. De kollektivt orienterede bliver som regel, hvor de er, det samme gør de liberalistiske. De forbrugeristiske kan med samme logik stemme på Venstre eller Konservative eller SF – der hvor tilbuddet er bedst og passer dem bedst‚« siger Johannes Andersen i bogen Succes på Borgen.
Særligt et parti har traditionelt samlet nogle af de politiske shoppere – Radikale Venstre. Her kunne både traditionelle blå og røde vælgere søge ly, hvis de var utilfredse med deres respektive partier. Men Helle Thorning-Schmidt skal ikke fæstne for meget lid til, at Morten Østergaard kan sikre regeringens genvalg. Ifølge en undersøgelse fra Analyse Danmark for Ugebrevet A4 er de radikale kun andetvalget for tre procent af de vælgere, der ved seneste valg stemte på de borgerlige partier.
Hvem vil i øvrigt være andetvalget? Det får man ingen taburetter ud af.
Casper Dall er leder af Informations Christiansborg-redaktion.
Klummen er udtryk for klummistens egne holdninger

