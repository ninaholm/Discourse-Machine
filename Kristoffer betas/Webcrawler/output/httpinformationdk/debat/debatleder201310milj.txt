Miljøministerens store omstilling



Danskerne er et af de folk i verden, der producerer mest affald pr. indbygger, og vi er blandt dem, der er bedst til af brænde det af. Det sikrer billig fjernvarme til godt 20 procent af de danske boliger, men det betyder også, at vi i modsætning til eksempelvis i Tyskland eller i Sverige går glip af store mængder ressourcer, der kunne være brugt langt bedre.Men nu skal det være slut. Vi skal lære at sortere og genanvende – for miljøet, klimaet og pengenes skyld. For ressourcer er ikke, som man tidligere har opfattet dem, ubegrænsede eller noget, der bare er nok af. Tværtimod. Demografer skønner, at klodens befolkning i 2050 vil toppe med omkring ni mia. mennesker.Mange af dem vil på det tidspunkt ikke længere være fattige, men derimod være løftet op i en middelklasse med et forbrug, der minder om vores. Og derfor øges presset på klodens ressourcer med ekspresfart.Det er således positivt, at miljøminister Ida Auken nu har præsenteret sin længe ventede ressourcestrategi ’Danmark uden affald’, hvor ministeren tager et kærkomment skridt i retning af en ny, cirkulær økonomi.I strategien hedder det blandt andet, at regeringen »vil sætte det mål, at vi i 2022 skal genanvende 50 procent af vores husholdningsaffald«. Det kræver naturligvis, at danskerne er med på at skulle sortere deres affald bedre. Og selv om fortiden måske skræmmer – der var jo engang en vis Aarhus-historie om affaldssortering, der endte helt galt – så skulle det nok kunne lade sig gøre.Der lyder da heller ikke mange kritiske røster om strategien. Dansk Erhverv, Det Økologiske Råd og mange andre interesseorganisationer hilser ministerens udspil velkommen.Alligevel er der grund til bekymring. For usikkerheden ved miljøministerens nye ressourcestrategi er, at den ikke kommer med mange anvisninger på, hvordan de ambitiøse mål, skal nås. Det er op til kommunerne, som der står. De er tættest på borgerne, og de ved, hvad der bedst kan betale sig lokalt.Det minder meget om både resultatet af Trængselskommissionens arbejde og klima- og energiminister Martin Lidegaards (R) virkemiddelkatalog, hvor regeringen i kølvandet på sine politiske ønsker iværksætter et større udredningsarbejde – men når så resultatet foreligger, eller strategien er præsenteret, så tør man alligevel ikke gribe fat i rorpinden.For med Ida Aukens ressourcestrategi rejser der sig en række udfordringer. Ikke mindst når det gælder fremtiden for de danske forbrændingsanlæg, der i dag afbrænder tre mio. ton kommunalt affald om året.I 2022 får de knap en fjerdel mindre affald ind – hvis ellers målet i den nye ressourcestrategi nås. Hvad betyder det for de mange mia. kroner, der er investeret – og fortsat investeres i at udvide kapaciteten på eksempelvis Amager Forbrænding eller Amager Ressource Center, som det hedder i dag? Skal Danmark til i endnu højere grad at importere affald fra landene omkring os – og giver det mening i det lidt større perspektiv?Det er spørgsmål, der skal besvares fra politisk hold – ikke decentralt ude i kommunerne.Samtidig er det uklart, hvor pengene til den store omstilling skal komme fra. Ifølge ressourcestrategien afsættes der 50 mio. kroner om året frem til 2017 for at sikre det store arbejde ude i kommunerne. Det virker umiddelbart som ønsketænkning, at det skulle kunne gøre det.Ressourcestartegien handler derfor ikke kun om affald. Den handler om, at mange aktører og sektorer skal gå i takt og i samme retning. Den handler om, hvor vi får vores energi fra – og hvem der skal betale.Det er blevet et mantra i dansk politik at sige, at der skal gøres op med silotænkningen. Og det er i sandhed der, udfordringen ligger. Blot det faktum, at miljøministerens udspil har ligget og samlet støv i mere end et halvt år på finansminister Bjarne Corydons (S) bord, siger alt om, hvor svære spørgsmål der tages fat på.Om to år har Danmark måske en ny regering, og med den øges villigheden til et paradigmeskifte sandsynligvis ikke.Derfor må Ida Auken tage styringen, hvis hun da ellers kan og får lov. For hendes mål om at anvende ressourcerne bedre, er helt rigtigt.
