Barnets perspektiv forsvandt med forældreansvarsloven
Man kan ikke lovgive om, at folk skal fatte gensidig sympati, samarbejde eller opføre sig ordentligt. Derfor fører selve grundtanken med loven til, at konflikter i i forvejen konfliktramte familier eskalerer
Det er ikke kun børn fra ressourcesvage familer, der kommer i klemme på grund af den nye forældre-ansvarslov.


 I Danmark trådte den nye forældreansvarslov i kraft den 1. oktober 2007. Loven blev vedtaget af et enstemmigt Folketing. Nu, knap otte måneder senere, skal loven evalueres af forligspartierne, fordi det er kommet frem, at børn af ressourcesvage familier bliver klemt af lovgivningen. Foreningen Far og en række politikere har imidlertid i den senere tid udtalt, at loven virker efter hensigten. 
På baggrund af mine personlige erfaringer med en samværssag i Statsforvaltningen og mit kendskab til en række sammenlignelige sager mener jeg, at barnets perspektiv forsvandt, da forældreansvarsloven trådte i kraft. Loven klemmer ikke bare børn af ressourcesvage familier. Den klemmer også børn af ressourcestærke familier. Det skyldes ikke mindst Statsforvaltningens måde at forvalte loven på, der - stik imod lovens hensigt - tilsidesætter barnets perspektiv. Det handler denne kronik om. 
Jeg er mor til en dreng på halvandet år, der har samvær med sin biologiske far. Der har aldrig været et samliv mellem faderen og mig. Min drengs primære tilknytning er til mig og min kæreste, idet han har boet hos os siden sin fødsel. Vi er, hvad man vil betegne en ressourcestærk familie med høje uddannelser, gode jobs og stabile familieforhold. På grund af uenigheder med den biologiske far om omfanget af og tempoet for optrapning af samværet, bruger vi Statsforvaltningen til at indgå aftaler om dette med faderen. Uenighederne mellem os og den biologiske far umuliggør en konstruktiv kommunikation. Derfor er situationen alvorlig for vores dreng, og barnets perspektiv bør derfor i særlig grundig grad belyses, når der skal udarbejdes afgørelser om samværet. 
Forældreansvarsloven har til hensigt at tvinge til samarbejde mellem forældrene. I min sag sikrer Statsforvaltningens afgørelser om samvær - stik imod hensigten med lovgivningen - at der hverken er eller kan blive nogen form for kommunikation og dermed samarbejde mellem forældrene. Afgørelsernes hensyn er den biologiske fars ønske om ikke at være i kontakt med os. Konkret betyder det, at når der ugentligt bliver gennemført hverdagssamvær mellem barnet og den biologiske far, sker det ved, at vi afleverer vores dreng om morgenen i institutionen, hvorefter faderen et kvarter senere afhenter ham. Om eftermiddagen afleverer faderen vores dreng i institutionen, hvorefter vi et kvarter senere henter ham, umiddelbart før institutionen lukker. 
Børnesagkyndig til stede
I sager med børn under tre år bliver der lagt vægt på, at der er en børnesagkyndig til stede under vejledningsmøderne. Eftersom helt små børn ikke kan tale selv, er den børnesagkyndige ansvarlig for at hjælpe forældrene til at forstå, hvad der er bedst for barnet. Konfliktniveauet er ofte så højt, at forældrenes kamp om barnet fylder mere for dem end kampen for barnets bedste. Ingen børnesagkyndige, der har været til stede under vores møder i Statsforvaltningen, har fundet, at det er godt for barnet, at han, som det er tilfældet ved overleveringssituationerne, bliver delt mellem to verdener. Tværtimod har de enstemmigt givet udtryk for, at det bedste for barnet er, at der etableres kommunikation mellem forældrene, og dermed at barnet får hjælp til at integrere de to verdener, det færdes i.
I pjecen Når samarbejdet er svært, udarbejdet af Statsforvaltningen selv, står der, at den fornemste opgave er at minimere den energi, barnet skal bruge på at omstille sig mellem to hjem, når forældrene ikke bor sammen. Endvidere skriver Statsforvaltningen følgende:
"Denne opgave bliver svær, hvis der ikke er nogen kommunikation mellem forældrene. Det betyder, at barnet ved skift mellem de to hjem kommer til et vakuum, hvor den anden forælder ikke har nogen reel mulighed for at tage over, hvor den første slap."
Alligevel træffer Statsforvaltningen samværsafgørelser, som resulterer i, at barnets verdener ikke bare er uintegrerede, men forbliver det. Statsforvaltningen sørger således for at gøre forældreansvarsloven til en lov, der tilgodeser forældrenes behov snarere end barnets. Det skyldes formentlig, at vi er en ressourcestærk familie, og at vores barn er harmonisk og velafbalanceret og i øvrigt ikke udviser nogen anormal psykologisk udvikling. Han optræder ikke problematisk over for andre børn og voksne og viser ikke tegn på voldsom mistrivsel. Statsforvaltningens afgørelser bygger på en logik om, hvad barnet kan tåle, snarere end hvad der er bedst for barnet. "Børn er jo nogle små fleksible størrelser," som en jurist udtalte ved et vejledningsmøde.
Faglige argumenter
Det betyder ikke alverden, hvorvidt den børnesagkyndige er til stede eller ej. Faglige argumenter for barnets perspektiv i Statsforvaltningen har nemlig lavstatus. Jeg har selv en psykologisk baggrund, men når jeg kommer med betragtninger om små børns psykologiske udvikling i almindelighed og min dreng helt konkret, betragter sagsbehandleren det som ligegyldige teoretiseringer. Som en jurist formulerede sig ved et vejledningsmøde: "Teori er en ting, praksis er noget andet - og der er ingen børn, der er ens. Der er i øvrigt ikke to forældre, der er ens". Det undrer mig, at en jurist udtaler sig om børne-psykologi, ikke mindst når der sidder en børnesagkyndig ved siden af. Men det står klart, at Statsforvaltningen i praksis gør jura uforeneligt med faglig viden om børns psykologiske og sociale udvikling. 
Lovens intention er at sikre barnets fortsatte kontakt til begge forældre efter skilsmisse. Men loven forvaltes som en ligestillingslov, ved at Statsforvaltningen i praksis forsøger at dele barnet ligeligt mellem forældrene. Barnet har behov for tilknytning til begge forældre, men ikke nødvendigvis for at tilbringe lige meget tid med begge forældre. Særligt ikke, hvis det betyder, at barnet konstant skal befinde sig i en krydsild af konflikter og misstemninger. Men i Statsforvaltningen bliver barnet betragtet som en vare, hvis brugs- og leveringsbetingelser bliver forhandlet mellem interessenterne ligesom i enhver anden købs- og forhandlingssituation. Som en sagsbehandler udtrykte det under et vejledningsmøde, "er det nødvendigt, at forældrene hver især sluger nogle kameler". Derfor kan det være en fordel, at forældre, der skal indgå samværsaftaler i Statsforvaltningen, får et forhandlerkursus, inden de møder op. Med den konkrete forvaltning af forældreansvarsloven gælder det om at anlægge den forhandlingsstrategi, som er bedst for forælderen for at få sine ønsker opfyldt. Forvaltningen af forældreansvarsloven burde ikke være et spørgsmål om at sluge kameler. Praksis burde til hver en tid tage afsæt i barnets bedste. 
Forældre kan også få deres ønsker igennem i Statsforvaltningen ved at true dem med negativ mediedækning. Vores drengs biologiske far mødte uanmeldt op i Statsforvaltningen med en landsdækkende tv-kanal i hælene og med budskabet om, at han ville opholde sig i venteværelset i Statsforvaltningens daglige åbningstid, indtil der blev truffet en afgørelse i sagen. Med til historien hører, at sager i Statsforvaltningen har helt uacceptabelt langsomme sagsbehandlingstider. Truslerne om en landsdækkende medieskandale resulterede ikke blot i, at faderen omgående fik en times personligt møde med vicedirektøren, men også, at der dagen efter dette møde blev udformet et forslag til en ny afgørelse om midlertidigt samvær - helt uden, og imod regler på området, at vi, den anden part, var blevet hørt. Ikke overraskende var indholdet i tråd med den biologiske fars ønsker. Vi klagede til Fami-liestyrelsen og fik medhold i, at Statsforvaltningen havde begået en procedurefejl. Det fik imidlertid ingen konsekvenser for afgørelsen. Ud over et kursus i forhandlingsteknik kan det ligeledes være en god ide for forældrene at møde op med en journalist og en kameramand i hælene.
Ingen konfliktmægling
Vejledningen til loven lægger afgørende vægt på, at forældrene får den fornødne hjælp til at få samarbejdet til at fungere, primært gennem konfliktmægling, som Statsforvaltningen stiller til rådighed. Imidlertid oplyser Statsforvaltningen ikke herom, og hvis parterne selv bringer temaet op, er oplysningen omkring tilbuddet meget ringe. Yderligere kræver en konfliktmægling, at begge parter frivilligt indvilger, mens vejledningsmøder ikke er frivillige. Endelig betyder accepten af en konfliktmægling, at sagen juridisk sættes i bero. Det er ikke en god idé for den forælder, som netop søger om samvær eller optrapning af samvær. I praksis betyder dette, at min søns biologiske far og jeg stadig ikke har været til et eneste konfliktmæglingsmøde, siden sagen begyndte før min søns fødsel. Forældrene får ikke den fornødne hjælp til at kunne træffe de beslutninger, som er bedst for barnet. I stedet får kampe og konflikter mellem forældrene den største betydning for de afgørelser, der træffes i Statsforvaltningen om barnets samvær med samværsforælderen. Dermed følger fortsat barnets splittelse imellem to uintegrerede verdener. 
På baggrund af mine erfaringer med forvaltningen af forældreansvarsloven, er der ikke noget, der tyder på, at loven virker efter hensigten. Man kan ikke lovgive om, at folk skal fatte gensidig sympati, samarbejde eller opføre sig ordentligt. Derfor fører selve grundtanken med loven til, at konflikter i i forvejen konfliktramte familier eskalerer. Loven ikke bare klemmer ressourcesvage børn og familier, men også ressourcestærke børn og deres familier. 
Mille Mehlsen er cand.mag.i psykologi

