Afskaf terrorlisterne



 Med de alvorlige sigtelser for støtte til ’terrororganisationer’, som fredag i Københavns Byret førte til varetægtsfængsling af syv kurdiske menneskerettighedsaktivister, fortsætter retsapparatet under den nuværende regering den kurs med kriminalisering af det undertrykte kurdiske folks kamp.
En kamp, som blev indledt, da Anders Fogh-Rasmussen skulle vælges som generalsekretær for NATO. Med sigtelserne – og udsigt til lange fængselsdomme – er der tillige stor fare for, at generationers tradition for støtte til friheds- og oprørsbevægelser i Danmark fremover vil blive en saga blot. En saga, eller historisk fortælling, der spænder vidt:
Man må ikke glemme, at dagens humanitære og økonomiske indsamlinger til undertrykte folk har rødder tilbage til støtten til anti-fascistisk indsamlinger til Spanien og Grækenland i 1930’erne og 1940’erne.
Efter Anden Verdenskrig afløstes støtten til Algeriets uafhængighedskamp af de tværpolitiske indsamlinger til kampen mod apartheid i 1960’erne og f.eks. indsamlingen giro 1616 til den (syd)vietnamesiske befrielsesfront, hvor prominente nulevende politikere, som f.eks. Folketingets formand Mogens Lykketoft, gik ud med raslebøssen for den gode sag.
Solidaritet med frihedskamp
I 1980’erne blev Afghanistan støttet, ligesom Balkan blev det i 1990’erne. Her blev der i Danmark samlet rigtig mange penge ind til støtte for uafhængighedskampen fra Bosnien til Kosova på baggrund af opfordringer fra politikere, herunder også Venstre-politikere, som Lars Løkke Rasmussen og Bertel Haarder.
Siden er der udover indsamling til verdens flygtninge blevet raslet ind til både Afghanistans børn, Burma, Colombia – udover humanitære organisationer som f.eks. Kurdiske Røde Halvmåne. Med fredagens fængslinger kan man frygte, at international solidaritet ofte i praksis vil blive kriminaliseret.
En afskaffelse af de såkaldte ’terrorlister’ fra USA og EU eller udarbejdelse af en dansk positivliste synes at være den eneste vej til at sikre en aktiv dansk solidaritet med undertrykte folks frihedskamp.

