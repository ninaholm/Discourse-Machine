Vi er intet uden hinanden
Specielt i København er solidariteten vigtig, mener Frank Jensen, der er træt af vrisne kunder i Netto og fuckfingre i trafikken. Det forpligter at bo i en storby


 Har du nogensinde tænkt over, hvor mange mennesker, du er afhængig af på en helt almindelig hverdag? Forestil dig følgende scenarium: Dit vækkeur ringer 06.30 på en blæsende septembermorgen, og du hører den genkendelige lyd af skraldemændenes bil, som er ved at tømme affaldscontaineren i gården. Du vækker ungerne og giver dem morgenmad og tøj på, men du behøver ikke at smøre madpakke, for de får mad i både børnehaven og skolen. Sammen ringer I til din far, som fylder 82 år i dag. Han er på plejehjem, og I lover at komme forbi med kringle og gaver så snart, I har fri. Du sætter den ældste på bussen til skole, og den lille tager du bag på cyklen. Klokken er otte, da du træder ind ad døren på dit arbejde efter at have afleveret den mindste i børnehaven. Du har været vågen i halvanden time, og antallet af mennesker, som har hjulpet dig siden du stod op, kan ikke tælles på to hænder.
Som overborgmesterkandidat går jeg til valg på Respekt for København. Det indebærer, at politikere på rådhuset skal samarbejde på tværs af partierne for københavnerne – ikke for dem selv. Det betyder, at Christiansborg skal anerkende den særlige opgave, som København som hovedstad løfter for hele Danmark. For ved at skabe 100 job her sætter vi automatisk gang i 20 ekstra arbejdspladser i resten af landet.
Solidaritet

Men det falder også tilbage på Københavnerne selv. Respekt for København er en indstilling til byen og til andre. Det hænger nøje sammen med solidaritet. Solidaritet handler om at tage hensyn til og ansvar for hinanden – og især for de svageste. I København skal man defineres på, hvad man vil bidrage med, og hvordan man behandler andre. At bo i en storby kræver nemlig noget særligt af os alle sammen. Man skal gå i store sko og have store hjerter her.
For nogle er solidaritet et lidt støvet begreb, som man ved særlige lejligheder kan hive op af mølposen. Sådan er det ikke for mig. Solidaritet er ikke et modelune – det er en forudsætning for meningsfuldt samvær. Især i en storby som København. For vi er ingenting, hvis vi ikke har hinanden. Du har måske en karriere med fuld fart på. Men hvad ville der ske med den, hvis der ikke var andre, som passede dine børn og plejede dine forældre? Hvad ville der ske med din vej til arbejde, hvis der ikke var andre, der stod tidligt op reparerede hullerne i vejen, fjernede affaldet og fejede gaderne?
Som københavnere har vi valgt at bo sammen med en masse mennesker, som er helt forskellige fra os selv. Det giver nogle fantastiske muligheder. Tænk, at man kan bo i en by, hvor man kan spise frokost i Det Grønlandske Hus, drikke en kop eftermiddagskaffe på Islands Brygge, svømme en tur i havnen, snuppe en mojito i Kødbyen og tage til Ramadan-fest på Nørrebro.
Men det forpligter også at bo i en storby, hvor mange mennesker skal have deres hverdag til at fungere på kryds og tværs af hinanden. Der er simpelthen behov for nogle generelle spilleregler for, hvordan man lever sammen, når man er mange. »Vis hensyn,« står der på S-togdørene. »Sammen om byen,« står der på affaldsspande, bænke og informationstavler rundt om i byen. Vi er alle i samme båd, og hverdagen fungerer bedre, hvis vi tager ansvar for hinanden og viser hensyn. Derfor er solidaritet ekstra påkrævet i København.
Uhøflige danskere
De seneste år har jeg oplevet en stigende hverdagskynisme i København. Det handler om, at man giver hinanden fingeren i trafikken, smider sit affald i andres cykelkurve og snerrer ad medarbejderen ved kassen i Netto, hvis hun er for langsom ved båndet. Den brugerbaserede rejseguide Wikitravel beskriver os københavnere som uhøflige typer, som ikke siger undskyld, hvis vi vader direkte ind i hinanden. Det er en attitude, der signalerer: »Jeg er ligeglad med dig og dine problemer.«
Jeg tror, at alle mennesker grundlæggende gerne vil tage hensyn til og ansvar for andre mennesker. Men det er svært at holde fast i, når man får tudet ørerne fulde om det modsatte, hver gang man åbner en avis eller tænder for nyhederne i fjernsynet. Her kan vi læse og høre om ’Mig’-generationen og om en regering, der igen og igen opfordrer os til at tage ansvar – for os selv. Vi kan høre forskerne fortælle om, at vi lever i en tidsalder, som hylder de selvstændige, de kreative og de omstillingsparate mennesker. Det er dem, som får de interessante stillinger og bliver ledere i erhvervslivet. Men man skal ikke forvente, at de er særlig loyale over for den gruppe eller virksomhed, de er en del af. For de er først og fremmest loyale over for sig selv. Rundsavene på albuerne kan næsten ikke blive skarpe nok.
Solidariteten er under pres på nationalt plan. Vi har i landet en regering, som ser det som deres fornemmeste pligt at forvandle grundlæggende velfærdsrettigheder til ydelser, man skal betale for eller forsikre sig for at modtage. Det deler befolkningen op i A- og B-hold på så vigtige områder som sundhed, uddannelse og bosætningsmønstre. Det er alt andet end solidaritet – det er ansvarsfraskrivelse.
Store sko
I Københavns Kommune kan vi ikke forhindre regeringen i at splitte samfundet. Men vi kan gøre vores for at afhjælpe konsekvenserne hos os selv.
Mange københavnere udsættes for pres hver eneste dag. Arbejdspresset bliver større og større, man skal være en god forælder, man føler sig måske utryg ved at færdes i gader og boligkvarterer, og man er måske bange for at miste sit job. Jeg kan godt forstå, at det kan være svært at have overskud til at tage hensyn til andre mennesker, når hverdagen er svær at få til at hænge sammen. Og jeg vil gerne gøre mit for at hjælpe solidariteten på vej. Socialdemokraterne i København vil sammen med dem, der vil samarbejde, gøre alt, hvad vi kan for at opfylde kommunens fremmeste kerneopgave: At få hverdagen til at fungere for alle, som bor her. Vi vil give en reel pasningsgaranti. Vi vil gøre gaderne sikre at færdes i. Vi vil sikre, at luften er ren. Vi vil sætte bygge- og renoveringsprojekter i gang, der skaber arbejdspladser. Vi vil forsøge os med at aktivere de 10-15-årige i udsatte boligområder ved at give dem lommepenge for småjob i deres eget boligområde. Vi vil sikre de ældre mere kontakt med mennesker og mad, der er værd at spise.
Nogle skriger på, at vi skal ha’ Danmark tilbage. Sidst jeg tjekkede, var Danmark ikke blevet væk. Men det kan samfundet måske blive, hvis vi glemmer, hvor lidt vi er uden hinanden. Hvis vi glemmer, at det ikke er bussen, men buschaufføren, der har ansvaret for, at vores børn kommer sikkert i skole. Hvis vi glemmer, at det er plejehjemspersonalet, og ikke plejehjemmet, der plejer vores forældre. Hvis vi glemmer at tage hensyn til hinanden i trafikken og i køen nede i Netto. Og hvis vi glemmer dem, der får byens kulturliv til at blomstre og dem på bænken, der har brug for hjælp og omsorg. I København vil vi ikke gå kynismens vej. Vi vil tilbage til fællesskabet, hvor vi hjælper dem, der vokser op i modvind eller pludselig får brug for hjælp. Det er det, solidaritet handler om. Store sko. Store hjerter.
Frank Jensen er socialdemo­kratisk overborgmesterkandidat i Københavns Kommune

