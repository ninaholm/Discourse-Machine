Den bedste vandt



 Det er sjældent de bedste film, der vinder de helt store Oscars til den årlige Oscar-uddeling, og der er som regel rigeligt at brokke sig over i forhold til både Oscar-show og fordeling af priserne.
Men sådan er det ikke i år. Det var den bedste film og den bedste instruktør, der søndag aften vandt i The Kodak Theatre i Hollywood: The Hurt Locker af 58-årige Kathryn Bigelow, der laver bedre film om det at være mand end sine mandlige kolleger i Hollywood.
The Hurt Locker er ikke kun den bedste film, der endnu er lavet om den ulykkelige krig i Irak; det er også en af de bedste skildringer nogensinde lavet af, hvad krig gør ved mennesker. Det er et elementært spændende, men også komplekst drama om krig og fare som narkotikum.
Og det er et politisk statement, som indirekte kritiserer USA's engagement i Irak, men samtidig hylder de modige mænd og kvinder, der er blevet udsendt af den amerikanske regering for at udkæmpe en brutal og beskidt krig, som aldrig burde have været.
The Hurt Locker tjente ikke mange penge, da den sidste år gik i de amerikanske biografer, men den har vokset sig større og større, og i løbet af de seneste måneder er den gået fra at være Oscar-underhund til at være blandt favoritterne. Det samme gælder Kathryn Bigelow.
Det er utroligt, men hun er den første kvinde til at vinde en Oscar for Bedste Instruktion i den eftertragtede filmpris' 82 år lange historie, og det ligner næsten en tanke, at hun fik den overrakt på Kvindernes Internationale Kampdag - i hvert fald i Danmark. I USA var det stadig søndag den 7. marts.
I Guardian skrev filmkritiker Peter Brad-shaw i går om det faktum, at Bigelow vandt prisen som den første kvinde, at »denne undladelse er et vidnesbyrd om filmbranchens og prisverdenens nonchalante chauvinisme«.
Det er svært at være uenig med ham, og man kan kun glæde sig over, at filmelskere i år således har fået i både pose og i sæk. CMC

