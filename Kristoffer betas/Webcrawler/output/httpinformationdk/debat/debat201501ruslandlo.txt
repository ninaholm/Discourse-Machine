Rusland – løgnens imperium
Løgnen gennemtrænger alt i dagens Rusland. Og det spiller ingen rolle, at ingen tror på løgnene, for løgnens politik kan triumfere, når blot sandheden er fraværende
Præsident Vladimir Putin tonede frem på storskærm til en partikongres i november, flankeret af nationalromantiske symboler. I sin tale anklagede Putin USA for at ville ‘underkaste’ Rusland og det russiske folk.


 KRONIK
Dagens Rusland stiller os over for en vanskelighed: Rusland lyver!
Da jeg efter Sovjets sammenbrud arbejdede som journalist, undgik jeg klichérubrikker som Moskva ønsker og Kreml kræver. Læste jeg en overskrift – Russerne invaderer Tjetjenien – tænkte jeg på mine venner i Moskva og fandt den lige så forskruet som Ronald Reagans ondskabens imperium.
Men i dag må jeg skrive det rent ud: Ikke blot er mit fædreland et imperium af løgne. Rusland er selv blevet en stor løgn.
Løgnene kan tage form af simple, faktuelle udsagn: Først påstod Rusland, at der ikke var russiske soldater på Krim – siden indrømmede man, at det var der. Først påstod man, at der ikke var russiske soldater i Østukraine – siden indrømmede man, at det var der. Men kun, fordi de havde krydset grænsen »ved en fejl«. Eller faktisk var de kun på orlov og kom under alle omstændigheder med fredelige hensigter.
Som politisk instrument bliver løgnen mere effektiv, når den knytter an til selvbedraget: Politiske løgne er kun løgne, når løgneren ikke tror på dem. Hvad angår Putins løgne, tror han ikke på dem. Det gør hans tilhængere og apologeter, så vil man finde sandhed i Kremls net af løgne, fremstår man som nyttig idiot. Det så vi f.eks., da en velkendt ruslandsekspert på tysk tv gentog Putins løgn om, at Rusland ikke havde sendt soldater til Krim-halvøen, efter at Putin havde indrømmet, at de ’små grønne mænd’ ganske rigtigt var hans soldater. Har en løgn først tjent sit formål, dementerer Moskva den gladeligt.
Regimet genbruger gerne løgne, der i forvejen verserer i folkedybet. De har jo vist deres duelighed. Det gælder f.eks. løgnen om ’aggressionsblokken’ NATO, der rykker ind på moderlandets grænser. Andre løgne er nye opfindelser og genfortælles af Putins venner i øst og vest: At ukrainerne er fascister, og at russerne i dag må forsvare deres hjemland og landsmænd imod fascister, som i Anden Verdenskrigs dage.
Postmoderne Putin
Det russiske autokratis venner misforstår løgnens politik. For i grunden forventer Kreml ikke, at folk skal tro på dets løgne. Putin sejrer, når de andre verdensledere lader hans løgne stå uimodsagt. Når de afstår fra at kalde hans bedrag for bedrag, hans invasion for invasion og hans ’hybridkrig’ for krig. Så længe blot sandheden er fraværende, kan løgnen nemlig triumfere.
»Lev ikke på løgne«, formanede realsocialismens dissidenter, Alexandr Solsjenitsyn i 1974 og Vaclav Havel fire år senere. Men disse sandhedskrav, der blev til krav om demokratisk medbestemmelse ved østblokkens sammenbrud, blev ikke hilst velkommen af min generation. Vi var vokset op under postmodernismen, og hvad kunne folk som Solsjenitsyn med sit völkische begreb om ’russiskhed’ eller Lech Wałęsa med sin katolicisme dog sige os? Det var end ikke ulejligheden værd at dekonstruere deres bedstefaderlige visdom. Vi havde oplevet Historiens Afslutning, og nu red vi på postmodernismens bølge, på vej mod evig fred.
Det var en fager ny verden af mangfoldighed og forskelle, en verden befriet fra bindende værdier i tænkning og politik. Jürgen Habermas’ karakteristik af postmoderne fornuftskritik som en ny modoplysningens bølge overbeviste os ikke. Men snart stødte den emancipatoriske postmodernisme på sin egen politiske karikatur, først i skikkelse af Berlusconis mediepopulisme, siden i Putins propagandastat.
Vladimir Putin er en bedre postmodernist end sin italienske makker. Putins Rusland lyver, fordi Rusland mener, at sandheden ikke findes. Ikke så snart var sovjetideologien falmet, før jagten på en ny ’national idé’ for masserne begyndte. Den nye idé blev genopfindelse af en gammel: Ideen om den ortodokse russiske verdens civilisatoriske særegenhed. Den russiske exceptionalismes kimære voksede ud af resterne af forrige århundreds blod- og jordideologier og var naturligvis en ’social konstruktion’, som vi plejede at sige. I dag vil jeg blot sige, at den er en løgn. Putins Rusland er en løgn.
Løgnen som livsform
Kreml påtvinger verden et geopolitisk spil underlagt den politiske postmodernismes regler. Hver spiller har sin egen sandhed, eller endda flere, som de frit kan justere på efter behov. Kun ét spørgsmål betyder noget: Hvem har styrke til at sætte sin ’sandhed’ igennem over for modstanderne?
»En løgn fortalt af bøller« kaldte Ernest Hemingway engang fascismen. Den afgørende forskel mellem putinisme og fascismen er, at fascister og nazister i vid udstrækning troede på deres egne løgne. Putinisten tror kun på én ting: løgnen som livsform.
At jamre over offerstatus med knyttet næve er ikke en ukendt gestus for Putins Rusland, som springer ind i bokseringen som en verdensmagt, optændt af harme over påståede vestlige intriger. Kreml er på det rene med svaghederne i Ruslands statsapparat, økonomi og militær. Men i gadekampe skjuler man sine svagheder. Ens modstander skal tænke, man er stærk. Ens modstander skal pisse i bukserne. Angriberen har vundet fra det øjeblik, hans offer ikke tør kalde ham en løgner.
Det er overflødigt at sige, Rusland ikke er en nation af bøller, der nedskyder passagerfly, og at der også findes et andet Rusland bag ved løgnens regime, en russisk kulturnation. Men Ruslands rige, mangfoldige kultur har måttet drage i indre og ydre eksil. Og så længe illusionen holder, kan dens millioner af kartoffelavlere, matematiklærere, bankkasserere eller journalister udrette lige så lidt som de russere, der har forladt Rusland. Kun én stemme høres i dagens Rusland: Stemmen fra den kollektive Putin, der efterlader alle andre uden mæle.
Vores politiske begrebsapparat kan ikke længere adækvat beskrive nedbrydningen af de normative systemer i Europa og i verden.
Kald krig for krig
De gamle slogans om aggressiv amerikansk imperialisme kaster ingen lys over omstændighederne ved ’Krigen for den russiske verden’. Postkolonialismens narrativ kan heller ikke forklare den morderiske opkomst af Islamisk Stat. Der findes ikke anvendelige begreber. Men til at begynde med kunne vi give afkald på vores postmoderne tvivl og gå tilbage til at kalde en krig for en krig og en løgn for en løgn.
»Der findes ikke kendsgerninger, kun fortolkninger«. Dette udsagn fra Nietzsche, som er så højt elsket af postmodernister, har i dag fundet sin sande betydning – en betydning, som den italienske filosof Maurizio Ferraris udtrykker med Jean de la Fontaines ord: »De stærkeste grunde er altid de bedste«.
Paradoksalt nok var det netop, hvad tænkere som Michel Foucault ville undgå: For hvis magten altid er retten, er kun magten virkelig. Det er ingen tilfældighed, at den postmodernistiske tanke kredser om begrebet om det reelle. Spekulativ realisme distancerer verden fra vores opfattelse af den, hvorimod Ferraris’ nuovo realismo vil distancere sig fra postmodernismens politiske implikationer: »Hvad postmodernisterne drømte om, har populisterne forvandlet til virkelighed«, siger Ferraris. Det var ikke filosofi, som bragte denne verdens Berlusconier og Putiner til magten. Men vil vi afvise deres løgnens politik, må vi også tage opgøret med postmodernismens bygningsværk. Det postmoderne begreb om en pluralitet af sandheder bliver for tiden gennemhullet med kugler i Ukraine. Putin tvinger os til at vende tilbage til virkeligheden. Realpolitikken viger for det reelle, hvor vi igen må kalde tingene ved deres rette navn. De relative sandheders og devaluerede værdiers luksus er væk. Som Solsjenitsyn skrev: »Vold kan kun skjules af en løgn, og løgn kan kun opretholdes ved vold«.
© Boris Sjumatskij og Information. Oversat af Niels Ivar Larsen.
Boris Sjumatskij, f. 1965, er russisk journalist og forfatter, opvokset i Moskva, men i dag bosat i München.

