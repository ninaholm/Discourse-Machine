Nej-bevægelserne har gravet deres egen grav
Nej-bevægelserne er på vej ud, fordi de hårdnak­ket har benægtet den politiske virkelighed



 På valgaftenen ved Europa-parlamentsvalget den 7. juni var vi i den Orwellske situation, at alle partier på nær ét erklærede sig som vinder af valget. Den eneste ærlige taber var JuniBevægelsen, hvis formand, Keld Albrechtsen, efter at have tabt sit mandat med kun to til tre pct. af stemmerne erklærede bevægelsen for død. 
I efterfølgende interview er det blevet uddybet med en forventning om, at den samme skæbne ved næste vil overgå Folkebevægelsen mod EU.
Selvrefleksionen er, at nej-bevægelserne er oppe imod en trend, hvis baggrund til gengæld ikke forklares, og at bevægelser kun kan få befolkningen i tale ved folkeafstemninger.
Det er en prisværdigt klartskuende erkendelse, at nej-bevægelserne er på vej ud. Men hvis man vil nærmere en forståelse af, hvorfor dette sker, så er forklaringen den simple, at begge bevægelser stædigt har bygget hele deres selvforståelse og virke på at benægte det faktum, at den politiske kamp i EU er et højre/venstre-slagsmål på præcis samme måde som i Folketinget de sidste 100 år. 
I stedet kalder de sig selv tværpolitiske og opstiller folk fra alverdens partier fra Kommunistisk Parti til Det Konservative Folkeparti på samme liste.
Jeg har som EU-kandidat deltaget i et hav af møder og debatter op til parlamentsvalget og her sammen med kandidater fra de øvrige
folketingspartier tegnet et højre/venstre-billede, som vi debatterede over. Det kunne de fleste vælgere genkende. 
Meningsløst
Men der var intet de to nej-bevægelser har været så insisterende om, som at benægte dette skel i europæisk politik. I stedet har de fremhævet noget, som jeg nødig vil fortolke. Det har mindet lidt om persongalleriet omkring Damaskus trykkeri i Hans Scherfigs roman Idealister.
Det er ikke noget, som vi vælgere har kunnet kende fra den politiske kamp, hvor vi har delt os efter anskuelse, og derfor er det blevet vendt ryggen.
Meningsløsheden i nej-bevægelserne verdensbillede kan også illustreres med den selvmodsigelse, at de i Europa-Parlamentet har taget politisk stilling ved alle afstemninger, at de forurettet fremhæver, at over 80 pct. af dansk lov kommer fra EU, og samtidigt ikke opstiller til folketingsvalg. 
Det bliver meningsløst, når man ser på, hvordan EU-lovgivning bliver til. Den vigtigste lovgiver i EU er ministerrådet, der behandler en sag både før og efter 
Europa- Parlamentet. I ministerrådet sidder der en dansk minister, der stemmer ud fra et dansk mandat, som han/hun har fået i Folketinget. Sådan er ifølge nej-­bevægelserne over 80 pct. af dansk lov. 
Hvorfor vil de så ikke være med til at behandle dette i Folketinget? Det formelle svar vil være, at de sidste under 20 pct. af lovene, som er nationale, afholder dem fra at opstille til Folketinget. 
Men det er ærligt talt en krukket og proportions­forvrænget holdning. Det rigtige svar er, at en opstilling til Folketinget ville dementere nej-bevægelsernes  livsløgn om, at man kan være tværpolitisk. 
Nekrolog om fem år
For at undgå det bliver de væk fra Folketinget og derved en stor del af den europapolitiske debat. Derfor vender vælgerne dem ryggen. Hvem gider stemme på nogen, der ikke vil ned på den politiske kampplads og tage hele kampen – men kun vil være til stede i den halvleg, der er i Europa-Parlamentet ?
Sagen bliver endnu absurd, nar man tænker på, at lederne af JuniBevægelsen og Folkebevægelsen mod EU er Keld Albrechtsen og Søren Søndergaard. De har siddet i Folketinget for Enhedslisten. 
Her deltog de i den politiske kamp om den danske position over for de 80 pct. af lovgivningen, som er EU-relateret. Det var de helt på det rene med var en højre/venstre kamp. 
Men når de samme sager dukker op i Europa-Parlamentet, så benægter de pludselig, at der skulle være en højre/venstrekamp. Det giver jo ikke mening. Derfor vælgernes dom.
Efter næste Europa-Parlamentsvalg om fem år skal vi nok til den endelige begravelse af de danske nej-bevægelser. En retfærdig nekrolog vil ikke benægte deres betydning fuldstændigt. 
Mange etablerede og magtfuldkomne politikere har på grund af nej-bevægelserne haft en større argumentationsbyrde end de ellers ville have. Tåbeligheder er blevet udstillet. 
Men i den store sammenhæng blev deres tid kort, fordi de hårdnakket har benægtet den politiske virkeligheds skel mellem højre og venstre. Begravelsen vil foregå i stilhed. Æret været deres minde. 
Lad os slutte med et mindeord fra Viggo Hørup:
»Der vil altid være et højre og et venstre; thi der vil altid være forskel på dem, der vil frem, og dem, der vil holde igen eller tilbage. Det er den deling, der varer. Det andet er kun modesager.«
Ole Riisgaard er medlem af SF’s hovedbestyrelse

