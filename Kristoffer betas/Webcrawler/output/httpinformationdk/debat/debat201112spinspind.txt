Spin om spindoktoren
En tidligere skatteminister og hans spindoktor er kommet virkelig galt af sted. Det fører til knubbede ord mod kommunikationsbranchen. Men pas på med retorikken. Branchen er vigtig og nødvendig, og sagen er ’blot’ udtryk for elendig moral


 Dansk politik har ikke været så spændende, siden Anders Fogh Rasmussen gjorde os til krigsførende nation, og hans militærminister, Søren Gade, og dennes spindoktor forsøgte at manipulere i sagen om de famøse jægersoldater.
Men det er fortid. Nu er en tidligere skatteminister tvunget på orlov, en københavnsk skattechef har tvunget sin departementschef til at ændre forklaring, og to medier slås om retten til at eje den deep throat, det i skrivende stund må være tilladt at identificere som Peter Arnfeldt.
Andre må kloge sig på de politiske konsekvenser af sagen. Heldigvis vil en undersøgelseskommission forhåbentlig afdække, hvad der er ret og vrang i sagen. Det er indlysende, at det er den vigtigste officielle undersøgelse siden Tamil-sagen.
Brugen af særlige rådgivere — de såkaldte spindoktorer — er efter min mening mindst lige så spændende som den politiske substans. Det skyldes, at spindoktorer udfylder en vigtig rolle, og det er bestemt ikke godt, når en branche karakteriseres som en »pestbyld«, der skal presses ud.
Kamp om virkeligheden
Tanken om at ’spinne’ virkeligheden har eksisteret lige så længe, mennesker har beflittet sig med politik. Tænk blot på Macchiavelli i 1500-tallet.
En af de tungeste danske politikere, Marianne Jelved (R), har endda defineret spin som et værktøj i »kampen om virkeligheden«.
Det må man sige, hun har ret i. Men spindoktoren er med den seneste sag unægtelig kommet i et kedeligt lys. Hele standen svines til, når Peter Arnfeldt, ifølge Ekstra Bladet, forsøger at plante dybt personlige skatteinformationer hos Ekstra Bladet om oppositionens leder Helle Thorning-Schmidt (S).
Det er ganske enkelt ikke i orden. Og det er uprofessionelt, thi folk, der arbejder professionelt med kommunikation, fortjener bedre omdømme.
I årevis har kritiske journalister — ofte uberettiget — hånet reklame- og PR-bureauer for at manipulere med den intetanende offentlighed. Nu ser vi så en nøglemedarbejder i relationen mellem politikere og journalisterne smadre det minimum af tillid, der burde være opbygget.
Intet reklame-, kommunikations- eller PR-bureau ville risikere at agere på en så talentløs måde, hvis de rådgav en kunde. Denne seneste politiske sag er nemlig ikke alene en klar overtrædelse af juridiske regler. Den handler også om at informere negativt om tredjepart, altså ens ’kundes’ konkurrent.
Går man ind på et ordentligt bureau og beder om hjælp til at svine andre til, vil man i næsten alle tilfælde blive smidt på porten. Sultne og brodne kar eksisterer, javist, men ingen kan med nogen ret beskylde Peter Arnfeldt for at være sulten.
Hans meritter sandsynliggør, at han er professionel, hvilket desværre fører til konklusioner, der har langt værre konsekvenser, end hvorvidt Arnfeldt er en gusten rådgiver uden etik. Hele standen lægges for had.
Uheldig affaldsretorik
Lars Løkkes tidligere spindoktor, Michael Kristiansen, er gået ind i miseren med følgende ord: »Der eksisterer i dag ikke én, men hele to affaldscontainere, B.T. og Ekstra Bladet, man kan hælde svineriet ned i,« sagde han frit efter hukommelsen til TV 2 News. Hvor der er affaldscontainere, er der skraldemænd, forstås.
Metaforen er for så vidt morsom, men implikationerne er sørgelige. Kan man tale om medier som affaldscontainere, er man inde på et skråplan, kun ignoranter tør betræde.
Hvorfor?
Fordi særlige rådgivere er et positivt og nødvendigt værktøj i moderne politik. Man behøver ikke læse Billy Adamsen (tidligere spindoktor for Poul Nyrup og Brian Mikkelsen og forfatter til flere bøger om spin, red.) for at vide, at enkeltsager er kommet for at blive, og at de erobrer terræn i det offentlige rum i forhold til bredere politisk indhold.
To forhold understøtter fremmarchen af enkeltsager. For det første eksplosionen i antallet af medier. For det andet mediernes økonomiske krise.
Den første tendens har over en 10-årig periode betydet mere end en fordobling af antal nyheder. Den anden, at lemmingeeffekten skaber en frygtelig malstrøm af utjekkede historier, der ekkoes fra medie til medie.
Sammenlagt sker der en sammenblanding af journalistik og kommerciel — læs betalt og styret — kommunikation. De fleste bladledelser erkender udviklingen, men de forholder sig ikke til.
Professionelle kommunikatorer erstatter den klassiske journalist, der i rigtig mange tilfælde videreformidler informationer uden at have tid til at tjekke indhold og kilder til bunds.
Det er et vilkår, intet bladhus kan negligere. Kun bittesmå andele af de store mediehuses ressourcer anvendes til dybdeborende journalistik, afslørende journalistik eller bare god gammeldags kildekritisk journalistik. Det er i den situation, de særlige rådgivere og spindoktorer skal ses. Og det er derfor, det bliver rigtig, rigtig trist, når nogle amatører smadrer en hel branches image.
Moral i stedet for regler
Der er brug for professionel kommunikationsrådgivning, når det ikke længere er 10-15 medier, der skal serviceres, men 50-60 eller flere. Og når hastigheden på nyhedsstrømmen eksploderer pga. nettet, forkortes tiden til omtanke. Det er ganske enkelt ikke muligt for ministre at servicere ’clock speed’-medier, der bider sig fast i hinandens nyhedshale.
Det er i den situation, at Peter Arnfeldts handling er så rædselsfuld og destruktiv. Nu vil velmenende politikere kræve kontrol med spindoktorerne og opstille regler. Det giver ikke den mindste smule mening, for denne nye sag handler ’blot’ om, at en eller ganske få mennesker opfører sig kriminelt dumt.
Kommunikation er det mest potente værktøj til at forandre adfærd. Det kræver professionalisme at håndtere det — og det kræver en høj moral. Det er ikke spindoktorerne, der er årsagen til en skandale. Det er manglende moral, altså professionalisme, der er essensen.
 
Christian W. Larsen er redaktør ved Huset Markedsføring og censorformand på SDU

