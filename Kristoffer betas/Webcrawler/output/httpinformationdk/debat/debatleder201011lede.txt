LEDER: Kirken og kondomerne
Aids-problemet er et dilemma for den katolske kirke, der hverver størstedelen af sine nye proselytter på det afrikanske kontinent, hvor sygdommen koster millioner af menneskeliv


 DEN KATOLSKE KIRKE har altid fastholdt, at sex er uadskilleligt forbundet med forplantning. Pave Benedikt XVI påkaldte sig derfor international vrede og fordømmelse, da han under et besøg i Afrika i 2009 insisterede på kirkens principielle afvisning af præservativer: »Aids-epidemien kan ikke bekæmpes med uddeling af præservativer. Der er tværtimod risiko for, at det blot vil forøge problemet.«
FN’s agentur for bekæmpelse og forebyggelse af hiv/aids, UNAIDS, anbefaler en såkaldt ABC-strategi mod epidemien: Abstinence (afholdenhed), be Faithful (vær trofast), use a condom (brug kondomer). Da »enhver døbt er kaldet til at være kysk«, som det hedder i det katolske katekismus, har kirken helhjertet støttet de to første principper, men aldrig accepteret kondomerne. Nu har paven åbnet døren på klem med sin udtalelse om, at brugen af kondomer kan betragtes som »en første ansvarlig handling«, hvis »en mandlig prostitueret« begynder at dyrke beskyttet sex.
AIDS-PROBLEMET er et dilemma for den katolske kirke, der hverver størstedelen af sine nye proselytter på det afrikanske kontinent, hvor sygdommen koster millioner af menneskeliv. Internt i kirken har der længe været fortalere for at betragte kondomer som det mindste onde. Paven har nu strakt sig så langt, som han kan uden at ændre kirkens officielle holdning til præventionsmidler, der stadig er forbudt for heteroseksuelle.
Uden syndsbegrebet som især er knyttet til seksualiteten, ville kirken miste sin magt over de troende. Det er allerede sket i Vesten i kølvandet på den seksuelle revolution, selv om kirken stadig fastholder, at sex ikke er for sjov, men udelukkende handler om forplantning. Kondomer kan kun accepteres i en kontekst af moralsk forfald, understreger paven med sin udtalelse. Derfor er det således symptomatisk, at paven samtidig forsvarer muslimske kvinders ret til at bære burka i Vesten. Der er således tale om en pseudoåbning, som i realiteten understreger, hvad kirken altid har ment.

