Fordømte dommer



 KRÆNKELSE AVLER krænkelse. Lederen af regeringens koldkrigscenter, historieprofessor Bent Jensen, beskyldte i 2007 via Jyllands-Posten den tidligere Informations-journalist Jørgen Dragsdahl for at have været agent for Sovjetunionen.
Forleden fastslog Retten i Svendborg, at det er en æreskrænkelse, der savner belæg. »Man må forvente en større kildekritik af en forsker,« sagde den kvindelige dommer og dømte Bent Jensen til at betale 40.000 kr. i bøde og 200. ooo kr. i erstatning til Dragsdahl.
HVORPÅ SØREN Krarup, MF for Dansk Folkeparti, gik løs på dommeren: »I mine øren har hun i den politiske korrektheds navn på forhånd haft en bestemt opfattelse af sagen og har kun været interesseret i én ting: At frikende Dragsdahl,« fnøs Krarup i Politiken.
Det fik formanden for Dommerforeningen, Jørgen Lougart, til over for Ritzau at erklære:
»Jeg kan ikke mindes lignende udtalelser, hvor politikere går ind i en konkret sag og insinuerer, at dommeren er forudindtaget. Det er jo næsten en æreskrænkende udtalelse.«
»Næsten«. Dommerformanden er omhyggelig med ikke at kunne beskyldes for forhåndsdom over Krarup. Lougart bebuder samtidig, at han vil drøfte med dommeren i Svendborg, hvilke skridt hun nu bør tage.
Man kan ængstes ved tanken om de skældsord, Dansk Folkeparti ville øse over en dommer, der vovede at injuriestraffedømme Søren Krarup.
HVORFOR MÅ Krarup ikke bare sige, hvad han lyster om dommere? Fordi han er lovgiver, og hans ord kan høres som et forsøg på at presse dommere til at dømme efter Krarups  hoved.
Ethvert nyvalgt folketingsmedlem skal ifølge forfatningen »afgive en højtidelig forsikring om at ville holde grundloven«. Grundloven bestemmer i § 3: »Den dømmende magt er hos domstolene.« Og altså ikke hos Søren Krarup. Med et yndet udtryk i Dansk Folkeparti:
Stik piben ind, Søren Krarup!             dr

