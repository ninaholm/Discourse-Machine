Etisk råd rådgiver, politkere beslutter



 Både i en helsidesartikel 18. juli og i lederen 19. juli beskæftiger Information sig med snitfladen mellem Det Etiske Råd, og det folketing, der har nedsat det. Rådet kritiseres, fordi dets »medlemmer udtaler sig jævnligt både konservativt, tilbageskuende, og til tider ligefrem nedladende om nye familieformer«. Og de folketingspartier, der stiller deres medlemmer frit i såkaldt etiske spørgsmål, kritiseres for ikke at have en politik på området og i den anledning forsøger at »gemme sig bag Det Etiske Råd.« Hvis partierne lod være med det, kunne man helt nedlægge rådet foreslår lederen.
Jeg synes heller ikke, at man skal udtale sig nedladende om nye familieformer eller for den sags skyld om andre i det hele taget. Jeg er også enig i, at rådet til tider kan være lige lovligt tilbageskuende og konservativt. Drømmen om, at folketingspartierne holdt op med at stille medlemmerne frit i etiske spørgsmål, kan jeg godt forstå, men dog ikke tilslutte mig.
Teknologisk udvikling
Problemet er, at udviklingen bl.a. på det bioteknologiske og medicinske område til stadighed går så hurtigt at både borgerne og samfundets institutioner har svært ved at følge med.
Derfor er der brug for en institution f.eks. et råd, der til stadighed fokuserer på de mest komplekse dilemmaer med det formål at folde problemet ud med alle de argumenter for og imod, som tænkes kan. Således at andre f.eks. folketingspartier og folketingsmedlemmer kan træffe beslutningerne.
Det Etiske Råd er rådgivende og ikke besluttende. Det er politikerne tilgengæld. De har bl.a. bestemt, hvordan rådet er sammensat og dermed også, at der skal være konservative og tilbageskuende synspunkter repræsenteret. At nedlægge rådet er et underligt forslag, der efter min mening vil smide barnet ud med badevandet.

