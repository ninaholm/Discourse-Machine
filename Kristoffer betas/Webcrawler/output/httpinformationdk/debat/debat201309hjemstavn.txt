Hjemstavnshistorikernes parade
Danske historikere er glade for at fortælle om redningen af jøderne, og om hvordan samarbejdspolitikerne medvirkede til deres frelse. Det er en hjemstavnshistorisk beretning, som trænger til en grundig revision


 
	Da det i 1980’erne endelig afsløredes, at franske myndigheder havde været dybt involverede i at anholde og deportere jøder, var det amerikanske historikere, der skrev sandheden.

	I Danmark har vi ikke haft udenlandske historikere til at kigge på vor historie. Sprogbarrieren forhindrede det. Da jeg som debatredaktør på Berlingske i 2000 trykte kronikker om Danmarks udvisning af tyske jøder til den visse død i kz-lejre i 1930’erne og 1940’erne, var det en islandsk-jødisk historiker ved navn Vil-hjalmur Örn Vilhjalmsson – ikke danske historikere – der gravede de 21 jødiske skæbner frem.

	Sagen endte med en officiel undskyldning fra den daværende statsminister, Anders Fogh Rasmussen, til jøderne og en fin bog fra Vilhjalmsson med titlen Medaljens bagside.

	Debatten om besættelsestiden og samarbejdspolitikken vil ikke høre op. Og det er godt, for den tids moralske dilemmaer er stadig aktuelle. Jeg er netop kommet med bogen Min fars flugt, der skildrer min far og ni andre jøders flugt for 70 år siden. Og Politikens chefredaktør Bo Lidegaard er også bogaktuel med en bog med titlen Landsmænd, der tildeler samarbejdspolitikerne og departementschefstyret æren for at have reddet jøderne Lide-gaards historie er blevet til en sød hjemstavnshistorie om Danmarks store indsats. Amerikanerne elsker det.

	Forlængede krigen

	Kampen mod nazismen var imidlertid international. Man kan ikke nøjes med at se på jødernes situation i Danmark uden at inddrage det europæiske perspektiv, og i dette tager samarbejdspolitikken sig temmelig moralsk anløben ud.

	Danmark eksporterede 10-14 procent af de landsbrugsprodukter, som tyskerne importerede, hvilket styrkede tyskernes moral og den tyske hjemmefronts stabilitet.

	Krigen blev forlænget, og jøder døde i hobetal i kz-lejre i krigens sidste fase. Danske historikere har skrevet om eksporten, men ikke om konsekvenserne.

	Et andet resultat af samarbejdspolitikken var, at danske diplomater intet gjorde for at redde nødlidende jøder. Der var andre diplomater, der stemplede jødiske identitetspapirer for at hjælpe dem og gav dem nødhjælp eller skjulesteder, men ikke de danske. Ja, vor gesandt i Berlin skrev i marts 1942, at han da absolut ikke ville hjælpe nødlidende jøder for ikke at underminere samarbejdspolitikken. Hvorfor har danske historikere ikke set på den konsekvens af samarbejdspolitikken?

	Det bør også med, at ’fredsbesættelsen’ i Danmark gjorde det muligt for Tyskland at bruge flere tropper og SS-folk til at jage jøder andre steder i Europa.

	Fine forhold i Theresienstadt

	Udenrigsministeriets direktør Nils Svenningsen videreførte Erik Scavenius’ samarbejdspolitik. I 1944 forsøgte SS-lederen Heinrich Himmler at lave særaftaler med De Allierede. I den proces indgik en del propaganda, hvor han fremstillede jødernes forhold, som bedre end de var.

	I juni 1944 besøgte en International Røde Kors-delegation med to danske deltagere fra henholdsvis Dansk Røde Kors og Udenrigsministeriet kz-lejren Theresienstadt, hvor der var 480 tilfangetagne danske jøder. I den forbindelse ryddede nazisterne lejren og sendte mange jøder til Auschwitz.

	Delegationen lod sig overbevise om, at jødernes forhold var i orden – eller rettere sagt, at de danske jøders forhold var i orden. De danske medlemmer var slet ikke interesseret i andre jøders forhold. De rejste hjem og afgav rapporter om, at forholdene for jøderne i Theresienstadt var glimrende. Det var en gevaldig propagandasejr for Himmler, og de internationale organisationer, der ventede på informationer fra nazisternes rædselslejre, fik intet at vide af danskerne.

	I flere danske bøger er det blot en hyldest til de danske myndigheders indsats for at redde de danske jøder.

	Topnazistiske helte

	Min far og mange andre jøder overlevede takket være den spontane danske indsats, men kan ikke give samarbejdspolitikken æren. Skal en ære gives, må det være til de topnazister, der for at redde deres eget skind gjorde jødeaktionen til en delvis fiasko. Og så til de modige almindelige danskere, der satsede på at hjælpe jøder, både landsmænd og statsløse.

	Vi mangler ganske at få sat Danmark ind i et bredere holocaustperspektiv, men danske historikere vedbliver bevidst eller ubevidst at levere en apologi for samarbejdspolitikken, nu med jøderne som argument. Forskningsrådet har intet gjort for at gøre op med den hjemstavnshistoriske tradition i dansk faghistorie.

	Man kunne have givet penge til internationalt orienteret forskning, der inddrog Danmark, men det er ikke sket. Det burde være slut med den slags snæver historieskrivning, men er det tilsyneladende ikke.

Bent Blüdnikow er journalist på Berlingske og historiker

