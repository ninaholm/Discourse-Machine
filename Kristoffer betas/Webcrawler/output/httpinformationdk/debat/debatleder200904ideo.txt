Ideologiernes genkomst



 Mens de fleste nok gik og troede, at ideologier - med Poul Schlüters ord - er noget bras, og at de store sammenhængende samfundsbeskrivelser var noget, der hørte forrige århundred til, så har de på det seneste fået en pludselig opblomstring i dansk politik - i hvert fald på det retoriske plan. 
Således indeholdt SF-formand Villy Søvndals tale på partiets landsmøde i weekenden et voldsomt angreb på liberalismen, elegant kædet sammen med finanskrisen, økonomisk kriminalitet og den "grådighed og griskhed," der ifølge SF-formanden har været årsag til den globale nedtur. 
"Bankdirektører i en provinsbank skulle pludselig have aktieoptioner for 100 millioner. En kone til en lovlig smart IT-direktør spankulerede omkring med en ring på fingeren til 40 millioner," sagde Villy Søvndal og tilføjede: "I den sidste del af grådighedens og liberalismens æra var der ingen grænser for galskaben." Om den nye statsminister Lars Løkke Rasmussen, sagde Søvndal i sin tale, at han ikke er spor ny: "Anders Fogh Rasmussen var ikke nogen skabs-socialdemokrat. Jeg kan love Jer for, at det er Lars Løkke heller ikke. Han er liberalist!" Og liberalisterne har taget fejl i deres blinde tro på markedet, de er "gået konkurs," meddelte Søvndal. Behændigt er ringen sluttet fra Stein Bagger, over griske bankdirektører og en tøjlesløs kapitalisme til Lars Løkke, hans sundhedspolitik og "pilskæve" skattereform. Det er liberalismen og de frie markedskræfters skyld. Markedet er ikke Gud, sagde Søvndal og satte så en streg under, at SF - eller Socialistisk Folkeparti - vil noget andet: "Vi ved, at en demokratisk regulering af markedet er nødvendig, hvis ikke kapitalismen skal løbe løbsk. Det er jo derfor vi er socialister." 
Som det også fremgik i et interview med SF-formanden her i avisen fredag, så lægger Villy Søvndal ikke afstand til socialismen eller holder sig tilbage fra at betegne sig selv som socialist. Tværtimod, for SF har ikke flyttet sig fra sit oprindelige ståsted, hævder han, selv om alle taler om partiets store skridt mod midten. Dermed tager han luften ud af især Venstres kritik af SF for at være "ræverøde socialister." Eller også trækker han de borgerlige over i lige præcis det ideologiske opgør, som Villy Søvndal allerhelst vil operere i, og som han tror, at han kan vinde. For det kan godt være, at danskerne er blevet mere borgerlige og mere nationale, hvad angår retspolitik, indvandrerpolitik, skolepolitik og den slags. Men ikke når det gælder velfærd og fordeling, og det er lige præcis dét, som de gamle ideologier handler om. 
Så hvad er det der forgår? Mens partierne i den realpolitiske virkelighed søger mod midten i en eller anden konsensus om den socialdemokratiske velfærdsmodel, så finder partier på begge fløje det hengemte tankegods frem og slår hinanden oven i hovedet med liberalisme og socialisme. I sin rene form findes liberalister og socialister knap nok i dagens Danmark bortset fra nogle få sekteriske grupperinger på begge fløje. Samtlige partier i Folketinget bakker om en form for blandingsøkonomi, hvor markedet og den fælles offentlige økonomi på forskellige områder deler styringen. Og i den forståelse er ideologierne for nogen blevet til skældsord, som bruges til at tegne et vrangbillede af politiske modstandere, deres skumle hensigter og skjulte dagsordner. Men ikke for SF og Villy Søvndal. For dem markerer "ideologiernes genkomst" en ny national og global politisk dagsorden. Den internationale økonomiske krise har trængt tidligere værdipolitiske opgør i baggrunden og genoplivet den klassiske højre-venstre akse, den der handler om fordelingspolitik, den offentlige sektors størrelse og forskellene mellem rig og fattig, om griske kapitalister og bankdirektører og udbyttede lønmodtagere, der mister deres job på grund af liberalisternes tro på, at markedet kan styre alt. Det er her, Villy Søvndal er på hjemmebane og har hele sit bagland med sig: "Grådighedens og griskhedens æra er ovre. Liberalismens æra er forbi. Der er nu efterspørgsel efter helt andre værdier end højrefløjens. Jeg taler om værdier som ansvarlighed, social tryghed og fællesskab. Venstrefløjens værdier. Vores værdier." 
Men for at kunne køre fuld knald på den dagsorden, så er SF - og Socialdemokraterne - nødt til at lukke for alt det ubehagelige, beskyldningerne om, at være bløde over for de kriminelle og indvandrerne. "Vi vil da ikke leve i et samfund, hvor selvbestaltede bander skaber angst og utryghed. Det er ikke et socialistisk samfund, vel?" spurgte Søvndal retorisk som et svar på kritik af partiets nye stramme retspolitiske kurs. Med det tætte samarbejde mellem Socialdemokraterne og SF, og i lyset af den økonomiske nedtur er der for første gang i mange år lagt op til noget der ligner et ideologisk opgør i dansk politik. 
Men det er ikke liberalister og socialister, der står over for hinanden, i så fald er det i en helt anden udgave end deres oprindelige. Det er to forskellige forklaringer på, hvad der er årsag til krisen og to forskellige bud på, hvad der skal til for at bringe os henskindet igennem den. 	

