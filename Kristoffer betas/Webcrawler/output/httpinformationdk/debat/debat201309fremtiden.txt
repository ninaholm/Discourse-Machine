Fremtiden ligger stadig i markedets hænder
Den nuværende økonomiske krise har meget til fælles med krisen i 1930’erne. Men hvor sammenbruddet dengang gav plads til ny revolutionerede økonomisk politik, forsøger vi i dag at bekæmpe krisen med de samme midler, som skabte den. Resultatet kan blive en ny krise
I Danmark håber man, at krisen går over af sig selv, at væksten vender tilbage, at huspriserne begynder stige, og dankortene kommer til at gløde igen. Troen på markedet som det eneste saliggørende ser stadig ud at være uanfægtet, mener dagens kronikør.


 
	For de fleste økonomer, centralbankfolk og politikere kom finanskrisen som en overraskelse. Det er i sig selv overraskende. For i bakspejlet er det let at se, at den nuværende krise – såvel som de foregående – var en følge af ubalancer, der fik lov til at kumulere over alt for lang tid.

	De fleste økonomer vil dog påstå, at ingen kunne have forudset en krise af sådanne dimensioner. Det er også korrekt, men kun under den gældende teoridannelse som lidt forsimplet siger, at markedet altid bevæger sig mod ligevægt. Ubalancer vil komme og gå – shit happens, som man populært siger – men markedet vil uundgåeligt tilpasse sig igen.

	Teorien kan være god nok, så længe der ikke er alvorlige ubalancer, men det er jo i krisetider, at behovet for at få hjælp fra en teori er størst, og der kommer standardteorierne altså til kort. Ja, faktisk kan den optimistiske tro på et selvregulerende marked ende med at lægge hindringer i vejen for indgreb, der kunne forhindre, mindske eller dæmme op for kriserne.

	Hvad værre er: Finansielle kriser er langt fra sjældne. Alene i de seneste tre årtier har verden oplevet omtrent 60 alvorlige økonomiske kriser, som har haft store omkostninger. Betydningen af at forhindre den slags kriser kan ikke overvurderes.

	Klare krisetegn

	Et af de tegn, som varslede finanskrisen, var husprisernes himmelflugt. Den begyndte i 1995, men efter de afdragsfrie lån blev indført i 2005, steg priserne eksponentielt. Da de var på deres højeste, var de steget 170 procent mere end forbrugerpriserne. Det burde have været et stærkt signal til myndighederne om at reagere for at forhindre den efterfølgende katastrofe.

	De ekstraordinært høje huspriser var kun mulige på grund af en enorm kreditudvidelse, der var forårsaget af usædvanligt lave rentesatser. Det burde have givet grund til bekymring meget tidligere. For selv om et lavt renteniveau er godt for investeringer i nye fabrikker og ny produktion, tilskynder det også til kortsigtet spekulation. Resultatet er en overophedet økonomi.

	Her ligger også en stor del af forklaringen på den efterfølgende lange nedgangsperiode. En meget lav rente og forventningen om fortsat fremtidig vækst giver tilskyndelse til at tage lån. Så danskerne optog lån som aldrig før. Nu sidder mange tilbage med en alt for stor gæld og med et usælgeligt hus, som er mindre værd end huslånet, fordi forventningerne til væksten var urealistiske, bl.a. fordi de tidligere høje vækstrater var fiktive. Når fremtidsudsigterne for beskæftigelsen også er dystre, har vi opskriften på en langvarig recession.

	Galoperende aktiepriser

	Men det var ikke kun huspriserne, som var i ubalance før krisens udbrud. Også aktieprisernes udvikling målt med OMX 20-indekset har udvist store bevægelser siden 1995. Først var det it-boblen, der brast i begyndelsen af det nye århundrede, dernæst kom 00’ernes boble, som brast i forbindelse med Lehman Brothers-krakket. For tiden kan man se konturerne af en ny boble: Aktieprisen er næsten tilbage på det maksimale niveau fra før krisen, og dengang var aktieprisen mere end 170 procent større end det samlede danske bruttonationalprodukt, som jo måler aktiviteten i hele økonomien.

	Det er denne uforenelighed mellem data og teori, som var grunden til, at traditionelle økonomiske modeller ikke var i stand til at advare de politiske beslutningstagere om den værste krise i næsten et århundrede. Der var information om den kommende krise i data, men det blev systematisk overset, fordi der er en indbygget tendens i ligevægtsmodellerne til at overse denne type ubalancer. Når der opstår en ubalance, som modsvares af andre ubalancer, kan det se ud, som om økonomien er i balance. Men det er en utrolig følsom situationen, for går det bare lidt galt ét sted, braser hele systemet sammen.

	Det var det, vi oplevede med finanskrisen og med husboblen, der bristede. Vi havde haft en meget lang periode med en usædvanligt lav rente, stærkt stigende finansielle formuer, som betød en stigende efterspørgsel på boliger, og en tilsvarende voldsom stigning i boligpriserne. Det var de mange ubalancer, affødt af en vekselvirkning mellem finansmarkedet og den reale økonomi, der var med til at skabe og sløre boligboblen.

	På vej mod en ny krise?

	Vi er nødt til at begrænse det finansielle markeds iboende tilbøjelighed til excesser, hvis vi skal undgå en ny krise. Den finansielle sektor har vokset sig mere magtfuld end politikerne. De seneste reguleringer har i nogen grad været med til at stabilisere banksektoren, men da en stor del af det oppustede finansielle marked stadigvæk kan agere mere eller mindre frit, er det næppe nok til at forhindre en ny finansiel krise.

	I dag udgør den finansielle sektor i USA 11 pct. af landets samlede BNP. Det er lige så meget som landets samlede industriproduktion. Man skal tilbage til den kriseramte verdensøkonomi i 1930’erne for at finde lignende tal, men selv dengang nåede den finansielle sektors andel af USA’s økonomi aldrig op over otte procent.

	Da de kortsigtede spekulative kapitalbevægelser fylder uforholdsmæssigt meget i den finansielle sektor, bør vi skabe incitamenter, som mindsker markedets tilbøjelighed til kortsigtet spekulation og forøger lysten til at investere på langt sigt. Den meget omdiskuterede Tobin-skat vil for eksempel gøre en stor del af den computerstyrede højfrekvente spekulation ulønsom og vil derfor mindske de kortsigtede kapitalbevægelser.

	Uligheden tager til

	Et af de mest hårdnakkede argumenter for ikke at gribe ind over for de finansielle markeder er, at uregulerede markeder skaber mere vækst og er ogsåtil gavn for de svageste i samfundet. Det holder desværre ikke. En meget stor del af de finansielle transaktioner gavner ikke andre end den absolut rigeste del af befolkningen. De største gevinster tilfalder den finansielle sektor selv. Uligheden i verden er steget støt, siden afreguleringen af kapitalbevægelserne begyndte i 1980’erne. Også arbejdsløsheden i Europa og USA var generelt set lavere i 1960’erne og 1970’erne end i de seneste 30 år.

	Men effektive indgreb over for finanssektoren møder stor modstand fra de mest indflydelsesrige i samfundet, og de bliver ofte bakket op af en økonomisk teoridannelse, som hylder frie markeder og afregulering på grundlag af nogle urealistiske antagelser. Parallellerne til 1930’ernes kollaps er mange og indlysende: I begge tilfælde havde den finansielle sektors andel af makroøkonomien været støt stigende i en lang periode, før børsen krakkede, og lønningerne i den finansielle sektor var steget urimeligt meget i sammenligning med andre sektorer.

	Men der er også forskelle: Den økonomiske tænkning ændrede sig radikalt efter 1930’ernes depression som et resultat af Keynes teorier om penge og finansiel politik. I dag er der imidlertid en betydelig uvilje mod at tænke i nye baner, og Keynes får ikke længere lov til at komme til orde.

	I Danmark håber man, at krisen går over af sig selv, at væksten vender tilbage, at huspriserne begynder stige, og dankortene kommer til at gløde igen. Troen på markedet som det eneste saliggørende ser stadig ud at være uanfægtet. Og mens Europas økonomier bløder efter drakoniske nedskæringer, fortsætter uligheden og den finansielle sektor med at vokse. I stedet for at tænke nyt og visionært prøver vi at bekæmpe krisen med de midler, som skabte den.

Katarina Juselius er professor i emperisk økonomi og økonometri

