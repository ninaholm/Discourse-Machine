Bogen i Vestens tjeneste
LEDER


 
	Simbad Søfareren, Ali Baba og Aladdin med den lampe, der sætter alle andre lamper i et uendeligt blegt lys. Der findes ikke et barn, som ikke kender i hvert fald de mere disneyficerede karakterer i 1001 Nats Eventyr. Men hvor mange voksne læsere kender egentlig fortællingen om dens oprindelse og, ikke mindst, den måde den gang på gang er omskrevet og indskrevet i skiftende tiders kulturelle og politiske strategier?

	Nu udkommer 1001 Nats historier i den første samlede danske oversættelse. Det kunne være anledningen til at droppe grublerierne om, hvad der skal ligger under juletræet til mor. Men det kunne også være et kærkomment øjeblik til at erindre, hvordan litterære fortællinger om Orienten har været helt centrale i Europas historie. Både som det spejl, hvorigennem Vesten har skabt egne identiteter for nationer og i sidste ende som ’civilisation’. Men også som det gods, der skabte den moralske basis for det kolonialistiske projekt.

	For 1001 Nat er langt fra bare indsamlede mundtlige overleveringer i arabiske, tyrkiske, persiske og indiske landsbyer. Den er igennem udvælgelsen, oversættelserne og de målrettede tilføjelser af hele historier i sin essens blevet et europæisk værk. Information fortæller i dag historien om fortællingen. Det er ikke bare en god historie om et klassisk værk. Det er beretningen om den centrale rolle, som litteraturen har spillet i forholdet mellem Europa og den nære og fjerne Orient.

	Det er erotiseringen og eksoticeringen af det ikke-vestlige, der fascinerer og driver de gode fortællinger. Men det er også det, der skaber politiske spillerum for at gøre ’den anden’ til noget så væsensforskelligt fra os, at de moralske begrænsninger, vi normalt opererer med, ophæves. I det lys er den orientalistiske litteratur – også den, vi læser for vores poder – ikke for børn og sarte sjæle. For med fortællingerne om Østen i drifternes vold overfor den vestlige kontrol, om Østen som feminiseret følsom overfor Vestens maskuline rationalitet, om barnet, der har brug for kyndig vejledning overfor den voksne, blev vejen til europæisk kolonialisering lagt: Sesam, sesam, luk dig op.

