Hvorfor gør det ondt at tage stilling?
Et forbud mod sexkøb alene løser ikke prostitutionsproblemet, men det begrænser antallet af sexkøbere


 Som en af de mænd, der støtter Dansk Kvindesamfunds kampagne, ser jeg grund til at give et svar til Anders Haahr Rasmussens artikel "Når en stilling gør ondt" bragt den 14. marts. Diskussionen af retten til købesex kan sammenlignes med diskussionerne, der ledte op til afskaffelsen af revselsesretten, som endeligt i 1997 blev fuldt indskrevet i dansk lov, idet også forældre blev frataget retten til at slå egne børn. Dengang var der et snævert flertal for loven og Venstre, de konservative og Dansk Folkeparti var direkte imod denne lov, som Venstre lovede at afskaffe med et borgerligt flertal i Folketinget. 
En del af bagagen
Det skete som bekendt ikke. Tværtimod omfavnes loven i dag af de tre partier, som oprindeligt var imod. Loven blev anset for at være umulig at håndhæve og en potentiel kriminalisering af enhver mor, der rev sit barn lidt hårdt i armen. I dag ses loven som en dansk kerneværdi. Men ophævelsen af revselsesretten har ikke betydet, at ingen børn udsættes for vold. Det er netop en "lovgivning signalerer, hvad der er socialt acceptabelt", som Villy Søvndal citeres for at påpege som argument for en sexkøbslov. 
Udviklingen i lovgivningen omkring prostitution er gået fra legal bordelvirksomhed og sundhedstjek af kvinderne i prostitution til en kriminalisering af de prostituerede, og til loven af 1999, hvor kriminaliseringen blev ophævet samtidig med at prostitution blev defineret som et socialt problem. 
Kom med et forbud
Tidligere socialminister Eva Kjer Hansen (V) fremhæver i sin redegørelse "Et andet liv" for prostitution i 2005: "Omsorgssvigt i barndommen, institutionsophold og ringe skolebaggrund. Det er ofte en del af den bagage, som den prostituerede bærer rundt på. De tidlige traumer og skadevirkninger af prostitution vil ofte lede til sygdom, sårbarhed og nedsat arbejdsevne." 
Det er en klar holdning, som ikke sondrer mellem 'frivillig' og 'tvungen' prostitution men simpelthen påpeger, at mange af de mennesker, som prostituerer sig, har en baggrund med misbrug og oplever en fremadskridende ødelæggelse igennem livet som prostituerede. 
Der er tale om en sårbar gruppe og retten til sexkøb indebærer reelt en udnyttelse af denne gruppe. Ser vi på tallene for prostitution, så viser de en klar stigning: I 1999 blev det vurderet, at der i Danmark var omkring 1.500 prostituerede. I dag er tallet omkring 6.000 - en firedobling og dermed også en firedobling af mennesker, som potentielt risikerer at blive "udsatte for eller er angst for vold og voldtægt, miste sexlysten og have følelsesmæssige vanskeligheder ved at indgå i nære relationer til andre mennesker", som Eva Kjer påpeger i "Et andet liv". 
Et forbud mod sexkøb alene løser ikke prostitutionsproblemet, men det begrænser antallet af sexkøbere og dermed formindsker det også antallet af kvinder (børn og mænd), der ligger krop til. Det viser udviklingen i Sverige, idet antallet af prostituerede her er faldet siden 1999, hvor et forbud mod sexkøb blev indført. Ligeledes viser erfaringerne fra Sverige, at befolkningen støtter mere og mere op om denne lov - ligesom vi har set det i Danmark med forbuddet mod at slå børn. 
Der er altså god ræson i at lave lovgivning, som beskytter udsatte grupper.

