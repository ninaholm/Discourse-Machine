Bent Jensen er en mester i misinformation
Professor emeritus Bent Jensen beskylder sine modstandere for at have misinformeret offentligheden under Den Kolde Krig. Men den disciplin er han selv uovertruffen i 
Koldkrigsforsker Bent Jensen blev ved Østre Landsret den 25. oktober sidste år frifundet for injurier mod journalist Jørgen Dragsdahl.


 
	Allerede inden professor emeritus Bent Jensens tobindsværk Ulve, får og vogtere – Den Kolde Krig i Danmark 1945-1991 er udkommet, har han fået store dele af pressen med på sin vogn. Bent Jensen har kastet om sig med beskyldninger om agentvirksomhed og misinformation – bl.a. mod Informations journalist Jørgen Dragsdahl, og han har ikke holdt sig tilbage fra at håne fodnotepolitikkens fortalere og fredsbevægelsens rolle under Den Kolde Krig. De var farlige mennesker. Farlige for Danmarks sikkerhed, forstår man. Således udtaler Bent Jensen til Jyllands-Posten:

	»Fodnotepolitikken var et hasarderet spil med Danmarks sikkerhed, der blev bragt i alvorlig fare … « (Jyllands-Posten den 9. februar i år).

	Samme avis ryddede forsiden med den rystende overskrift: »Fodnoter truede Danmarks sikkerhed.«

	I et interview i Kristeligt Dagblad den 30. oktober 2013 udtalte Bent Jensen om 1980’ernes fodnoter i dansk NATO-politik, at: »de fik nærmest gjort Danmark til et militært tomrum.«

BOGUDDRAG: ’Ikke en troværdig del af Vesten’

	At tidligere udenrigsminister Uffe Ellemann-Jensen (V) har skrevet, at fodnoterne ikke overskred »grænsen for, hvad Danmarks fulde NATO-medlemskab kunne bære«, gør tilsyneladende intet indtryk.

	Det rører tilsyneladende heller ikke Bent Jensen, at den daværende borgerlige regering blev siddende trods fodnoterne i NATO, hvilket den helt sikkert ikke havde gjort, hvis Danmarks sikkerhed reelt havde været i fare.

	Påstanden om, at der skulle have været så stor magt i »fodnoter« kalder på spørgsmålet, om de beskyldninger om misinformation, som Bent Jensen slynger mod sine modstandere, i virkeligheden bygger på, at han selv i høj grad misinformerer offentligheden om Den Kolde Krig?

	Reel atomtrussel

	Flere af de konklusioner, Bent Jensen hidtil har fremlagt fra sin koldkrigsforskning, gennemsyres af kreativ misinformation. F.eks. udtalte han i det seneste interview med Kristeligt Dagblad, at »Vesteksperterne (under Den Kolde Krig, red.) opfattede atomvåben som noget, der kun skulle tjene til afskrækkelse«.

	De ord rummer en betydelig misinformation om vesteksperternes forhold til atomvåben. I hvert fald når man sammenligner dem med konklusionerne på tidligere historiestudier. F.eks. skriver Erling Bjøl i USA’s historie, at den amerikanske præsident Truman i Potsdam i 1945 følte sig pepped up (opstemt, red.) og bossed the whole meeting (trynede hele mødet, red.), da han fik at vide, at to atombomber var klar til brug.

	Bent Jensens påstand er også i modstrid med præsident Kennedys første tale til FN den 25. september 1961:

	»Hver mand, kvinde og barn lever under et atomkraftens Damokles-sværd, ophængt i den tyndeste tråd, der kan blive skåret over når som helst på grund af uheld eller fejlberegning eller vanvid.«

	Disse ord viste sig at være realistiske og troværdige under den cubanske missilkrise i oktober 1962.

	Den 27. oktober det år blev den hidtil farligste dag i menneskehedens historie, hvor uheld og fejlberegning var tæt på at føre til atomkrigens vanvid. Et amerikansk U2-spionfly fløj ind i sovjetisk luftrum. Desuden blev et andet U2-spionfly skudt ned over Cuba, hvilket let kunne være blevet fejlfortolket. Endnu farligere var det, at amerikanerne med dybvandsbomber forsøgte at tvinge en atombevæbnet sovjetisk ubåd op fra dybet. Øjvind Kyrøs bog Manden, der reddede verden fra 2013 oplyser, at stabschef Vasilij Alexandrovitj Arkhipov fra den sovjetiske ubådsflåde kan takkes for, at verden ikke endte i atomkrig.

	Og da sirener den 26. september 1983 varslede et atomangreb på Sovjetunionen på en sovjetisk varslingsstation, var det den vagthavende oberst Stanislav Petrov, der holdt hovedet koldt og tolkede det som en fejlmelding.

	Uden disse mænds besindighed og uden Nikita Krusjtjovs og John F. Kennedys selvdisciplin og vilje til at afslutte Cuba-missilkrisen uden krig, var atomkrigen blevet menneskehedens skæbne.

	Klar til atomkrig

	Bent Jensens ord om, at atomvåben for Vesten alene tjente til afskrækkelse, står også i modstrid med oplysninger i Regin Schmidts bog Den perfekte præsident fra 2012. Her fremgår det, at præsident Kennedys rådgiver vedrørende Berlin, forhenværende udenrigsminister Dean Acheson, udtrykte, at i tilfælde af militære sammenstød »skulle Vestmagterne være beredte til at anvende taktiske atomvåben«.

	Kennedys rådgiver under den cubanske missilkrise i 1962, general Lymann Lemnitzer, citeres for sin »plan for atomkrig«, der oprørte Kennedy.

	Rådgiveren Paul Nitze foreslog »et overvældende strategisk atomangreb.« Og: »Kennedy var forfærdet over værnschefernes nonchalante villighed til at anvende atomvåben …« Skønt Kennedy afviste udvikling af neutronbomben, blev ideen taget op i præsident Carters embedsperiode i 1970’erne. Fredsbevægelsen og Kennedy Selskabet stod sammen i protest mod planerne, indtil de blev opgivet.

	At præsident Reagan indledte sin præsidenttid med at kalde Sovjetunionen for »ondskabens imperium«, gjorde det heller ikke let for lederne i Kreml, men heldigvis fik Mikhail Gorbatjov Reagan på bedre tanker.

	Det standsede dog ikke Reagans planer om et missilskjoldsforsvar, der let opfattes som et angrebsvåben.

	Vesten førte an

	Bent Jensens ensidige blik på Den Kolde Krig levner ikke plads til erkendelsen, at tryk avler modtryk. I Den Kolde Krig var det Vesten, der førte an i oprustningskapløbet. Vesten var først med atombomben, brintbomben, langdistancebombefly, taktiske atomvåben, atombevæbnede ubåde, undervandsaffyrede ubådsraketter, ICBM med fast brændstof, raketter med flere sprænghoveder (MIRV) og krydsermissiler. Kun med de interkontinentale raketter kom USSR i 1957 et år før USA.

	Fordi USA fra 1950’erne og frem omringede Sovjetunionen til vands, til lands og i luften med deres angrebsklare atomvåben – f.eks. ved grænsen til Tyrkiet – avlede det modtryk. Det var en medvirkende faktor til Cuba-krisen.

	En faktor, der fik Kennedy-regeringen til at erklære – desværre ikke åbent – sin vilje til at fjerne USA’s provokerende atommissiler ved den tyrkiske grænse til Sovjet.

	I sin tolkning af den rolle, som den danske venstrefløj spillede under Den Kolde Krig, gør Bent Jensen sig også skyldig i misinformation og fordrejninger.

	Når Bent Jensen i interviewet i Kristeligt Dagblad harcelerer over, at man fra VS og SF var ophidset, »når venligtsindede amerikanske krigsskibe anløb vore havne«, men aldrig over, at »sovjetiske krigsskibe hele tiden sejlede gennem vore bælter«, fortier han, at det siden 1950’erne var vedtaget af regering og Folketing, at Danmark ikke ønskede atomvåben på dansk område. Til dansk område hører vore havne, mens en del af vore bælter er internationalt farvand.

	Det bliver spændende, om Bent Jensen holder sig til kritik af venstrefløjen, eller om han også finder plads til at nævne, at tidligere Venstre-statsminister Erik Eriksen udtalte sig positivt om Stalin, og Venstre-statsministeren Poul Hartling gjorde ligeså om Mao? Samt at tidligere udenrigsminister Uffe Ellemann-Jensen (V) gik æresgang for Lenin og nedlagde en krans for ham i Moskva i 1983.

	I kritikken af fredsbevægelsens ødelæggende rolle for Danmarks sikkerhed går Jensens manipulationsforsøg så langt, at de ender med at tage brodden af hans kritik.

	F.eks. udtaler han i nævnte interview, at »fredsbevægelses kernetropper bestod af unge piger i 20’erne under uddannelse«. Måske Bent Jensens skulle kigge sig grundigt i spejlet og i historiebøgerne, inden han fortsætter med at beskylde sine modstandere for at misinformere offentligheden om forløbet af Den Kolde Krig?

Svend Aage Nielsen er forfatter og formand for Kennedy Selskabet

