Landlig lalleglæde



 NEJ, NEJ, DET er dog for galt! Sådan må man uvægerligt udbryde i anledning af de seneste landbrugsnyheder:- EU's landbrugsministre kiksede på et todages-møde i sidste uge endnu en gang chancen for en reform af bekostelige, prisforvridende og miljøskadelige landbrugspolitik.- Det danske miljøministerium har i fire år undladt at iværksætte væsentlige dele af regeringens 2003-pesticidplan for nedbringelse af landbrugets giftbelastning af naturen.- Selvsamme pesticidplan er i øvrigt slået fejl ude i marken: Sprøjtningshyppigheden er øget, ikke faldet.- Regeringens 'Vandmiljøplan 3' fra 2004 har landmændene heller ikke efterlevet. Kvælstof strømmer stadig i overmængder til grundvand, søer, vandløb og hav.- Regeringen har stillet i udsigt, at landmændene inden 2009 frivilligt ville undlade at dyrke i alt 30.000 hektar jord i følsomme områder langs søer og vandløb. Det faktiske antal hektar er blevet ... 300!
TÆNK, HVIS tilsvarende lalleglad holdning blev udvist over for andre erhvervsgrene: Subsidier til hele ugen og ingen håndhævelse af for længst fastsatte miljømål. Det politiske svigt er at sammenligne med den skolelærer, der belønner klassens uartigste. Intet under, hvis forureningstunge industrivirksomheder begynder at spørge sig selv, hvor nidkært de behøver at overholde lovens krav.
De to fejlslagne planer - pesticidplanen og vandmiljøplanen - stammer begge fra 1987. Landbruget har haft 21 år til at efterleve dem. Og i samtlige 21 år er det jævnligt konstateret, at det gjorde landbruget ikke. Den politiske reaktion har været at vedtage planerne i en ny version, hver gang ledsaget af tilsagn fra landbrugets organisationer om, at nu, nu, nu ville der komme resultater.
Når resultaterne fortsat er udeblevet, skyldes det, at ingen af handlingsplanerne har indeholdt virkemidler, der kunne sikre handlingen. Dem har landbrugets organisationsfolk - med deres nære tilknytning til partiet Venstre - fået pillet ud.
FARCEN FÅR mulighed for endnu en årelang forlængelse. Regeringen har nemlig bebudet, at den snart vil fremkomme med et samlet udspil for landbrug og natur under overskriften 'Grøn vækst'.
Heri vil VK opsamle alle de fallerede handlingsplaner samt udmøntning af EU's direktiver for vandkvalitet, naturindhold og levesteder for dyr og planter. Regeringen har ladet sive, at den ny samlede plan vil lempe miljøkravene i 'robuste' områder, men skærpe dem i de 'følsomme'.
Lempelserne vil landmændene nok vide at tage til sig. Men miljøforbedringen i de 'følsomme' områder? Kan man regne med den? Prøv selv en spådom.

