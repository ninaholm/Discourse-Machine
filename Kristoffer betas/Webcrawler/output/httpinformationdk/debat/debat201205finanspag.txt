Finanspagten stiller farlige krav



 Hver dag hører vi danske kommentatorer gentage at den nye franske præsident, Hollande, er magtesløs set i forhold til den europæiske finanspagt. De gentager igen og igen, at der ikke bliver ændret i finanspagten.
De burde spørge sig selv, om det indebærer, at pagtens faktiske indhold vil forblive upåvirket af at Frankrig har fået en ny præsident.
Svaret er selvfølgelig nej. Vi kan se det her i Danmark, hvor regeringen med dags varsel har ændret retorik, så vækst nu står øverst på dagsordenen. Tilsvarende toner vil de nærmeste dage komme fra Merkel og andre europæiske toppolitikere.
Det næste skridt bliver, at der efter dette verbale skift følger handling i form af vedtagelse af en koordineret europæisk investeringsplan. For dem der er tilhængere af EU’s overlevelse vil dette være gode nyheder.
Den nuværende strategi med ensidig fokus på finansiel balance i de enkelte medlemslande fører sandsynligvis til Unionens sammenbrud. Kartoffelkuren indebærer, at lande med overskud på betalingsbalancen som Tyskland og Danmark fortsætter med at forøge formuen på bekostning af lande med en svag konkurrenceevne.
Underskud kompenserer
At økonomier med store valutareserver og moderat statsgæld skulle blive udsat for finansspekulation, hvis de ikke hurtigt opnår balance på budgettet, er absurd. Underskuddene afspejler blot, at staten låner penge fra borgerne for at kompensere for, at de samme borgere sparer op.
I lande med underskud på både betalingsbalance og statsfinanser vil denne usolidariske strategi hurtigt føre til statsbankerot, og Grækenland og sandsynligvis Spanien og Portugal kan tvinges til at forlade eurosamarbejdet.
De krav, der allerede nu stilles til befolkningerne i disse lande er urimelige og uforenelige med en normal politisk proces, og IMF har for nylig stillet krav til de stærke økonomier i Europa om at lægge kursen om.
En nødvendig omlægning af den politiske strategi i retning af koordineret vækst i Europa vil måske kunne gennemføres uden, at der ændres i aftaleteksten. Men hvis det bliver tilfældet, viser det igen, at der er store gab mellem Europas diskurs og virkelighed.

