Læserne spørger: Søren Hove
Søren Hove besvarer læsernes spørgsmål


 Hvor svækket er al-Qaeda blevet af deres leders afgang?
Der er ingen tvivl om, at Osama bin Ladens død har svækket al-Qaeda. Han var ikke blot leder og (med) grundlægger af organisationen, han blev også set som det levende bevis på, at USA ikke for alvor kunne ramme al-Qaeda. Selv om al-Qaedas topledelse, sandsynligvis siden 2005, næppe har været en del planlægningen og logistikken bag de mange terrorangreb, som al-Qaedas undergrupper har udført, gav Osama bin Laden gennem sine taler de strategiske retningslinjer for, hvad al-Qaeda og forskellige affilierede enkeltpersoner kunne betragte som legitime mål. F.eks. var hans omtale af tegningssagen i 2006 og 2008 sikkert den væsentligste grund til, at militante islamister begyndte at planlægge terror mod danske mål.
Hvad var din spontane reaktion, da du hørte, at Osama bin Laden var død?
Det første, journalisten sagde til mig lidt over fem om morgenen, var: »Obama (sic) er død«. Det blev jeg umiddelbart chokeret over at høre ... Men Osama bin Ladens død var ikke rigtigt en overraskelse, idet USA i de sidste to-tre år har opprioriteret jagten på al-Qaedas topledelse og har været ganske succesfulde med det mål, primært fordi amerikanerne markant har øget antallet af drone-aktioner i grænseområdet mellem Afghanistan og Pakistan. Så det var et spørgsmål om tid, inden også bin Laden røg. Sådan vil det uden tvivl også gå den nye leder.
Hvem vil overtage efter bin Laden?
Der er flere folk i topledelsen, som det kunne blive. Jeg tror, at det bliver egypteren Ayman al-Zawahiri. Det er logisk, idet han i mange år har været al-Qaedas nr. to, og han er desuden en af organisationens væsentligste ideologer. Det kunne dog også være en mand som libyeren Abu Yahia al-Libi, for han har noget mere karisma end al-Zawahiri.
Er du selv bange for terror?
Nej. Terrorisme er så sjældent forekommende, at det ikke rigtig giver mening at være bange for det i dagligdagen. Men jeg kan godt være bange for, hvad en terrorhandling på dansk jord kunne få vores politikere til at beslutte.
Kan man med rimelighed konstatere, at krigen i Irak har været en katastrofe for 'krigen mod terror'?
Irakkrigen kan vurderes ud fra mange kriterier. Hvad angår al-Qaeda, gav invasionen af Irak og Saddam Husseins fald et ellers presset al-Qaeda nogle helt nye muligheder. Pludselig fik organisationen mulighed for at være massivt til stede i det kaotiske Irak, hvilket ikke var tilfældet under Saddam Hussein. Samtidig gav invasionen også bedre muligheder for at rekruttere i Mellemøsten, idet besættelsen af et muslimsk land gav både legitimitet til og mulighed for at rejse 'på jihad'. Offentliggjorte papirer fra al-Qaeda i Iraks database de såkaldte Sinjar records viser, hvordan al-Qaeda i Irak har kunnet rekruttere ret bredt fra en række mellemøstlige lande. Selv om al-Qaeda i Irak og de tilknyttede grupper i Irak i dag ikke er så stærke, som de var for nogle år siden, er de dog stadig i allerhøjeste grad operationelle, og det vil de nok fortsætte med at være i et godt stykke tid fremover.
Før 11. september var vi mange, der aldrig havde hørt tale om Osama bin Laden. Er der i dag nogen, der arbejder på den måde, som han gjorde?
Selv om al-Qaedas topledelse gennem flere år er blevet svækket, er der en lang række al-Qaeda undergrupper, som stadig har både intention om og kapacitet til at udføre terrorangreb mod Vesten. F.eks. i Yemen har al-Qaeda på den Arabiske Halvø haft stor succes med at udføre angreb mod både det yemenitiske styre og mod vestlige mål i Yemen og Vesten. Den amerikansk-yemenitiske sheik Anwar al-Awlaki fra denne gruppe er en mand, som både har operative forbindelser og samtidig karisma til at mobilisere folk i både Mellemøsten og Vesten. En anden mand, som bl.a. har været involveret i angrebsplanlægning mod Danmark, og som har forbindelser til al-Qaeda, er Iliyas Kashmiri, der sikkert befinder sig i Pakistan. Selv om han er en initiativrig og farlig herre, har han dog næppe potentialet til at kunne sammenlignes med Osama bin Laden.
Har du oplevet at blive truet, efter du har optrådt i medierne med synspunkter om f.eks. islamisme hvis ja, hvordan håndterer du den slags trusler?
Nej, jeg har aldrig oplevet trusler, men efter medieoptrædener får jeg ofte mærkelige mails fra folk, der typisk er bange for at flyve, eller mener, at de kender nogle mistænkelige personer.
Hvad er den største forskel på Obamas og Bush's tilgang til terrortruslen?
Det er faktisk stor forskel. Det er tydeligt, hvis man sammenligner Bush's beskrivelse af 'kampen mod terrorisme' i hans National Security Strategy fra september 2002 med Obamas formuleringer i hans National Security Strategy fra maj 2010. Hvor Bush så kampen mod terrorisme som en bredere kamp mod forces of evil og sammenkoblede kampen mod al-Qaeda med kampen mod Taliban og Saddam Husseins Irak, har Obama gentagne gange understreget, at kampen mod terror under ham er en krig rettet mod et specifikt netværk, al-Qaeda, og deres affilierede grupper. Denne mere målrettede kamp mod et specifikt netværk er på mange måder nemmere at styre, idet man f.eks. undgår større og uoverskuelige invasioner af fremmede lande og de efterfølgende komplikationer og enorme tab, det giver. De sidste to eller tre års nålestiksoperationer og droneangreb har også vist, at netop al-Qaedas topledelse er blevet presset af den målrettede indsats. Selv om nålestiksoperationer og droneangreb har en række bivirkninger og bestemt ikke er uproblematiske i forhold til f.eks. manglende retssikkerhed, tror jeg personligt, at Obamas regering har lagt en bedre linje.
Var det rigtigt at skyde bin Laden?
Ja, med bin Laden synes jeg, det var ok. Men selvfølgelig skal man overordnet holde sig for øje, hvilke konsekvenser krigen mod terror har i forhold til retssikkerhed og mobilisering af antivestlige følelser.
Hvor troede du og dine kolleger, at han har gemte sig, før vi fik nyheden om hans død?
Jeg var ret sikker på, at han befandt sig i Pakistan, men havde nok sat mine penge på, at han befandt sig i det pakistanske FATA-område, der grænser op til Afghanistan, hvor en række al-Qaeda-ledere er blevet fundet. Jeg var overrasket over, at han havde boet så lang tid i en større by tæt på Islamabad.

