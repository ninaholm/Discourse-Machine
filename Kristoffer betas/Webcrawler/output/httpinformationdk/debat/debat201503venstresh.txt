Venstres hetz mod kontanthjælp



Venstre har netop søsat en kampagne, som skal dokumentere, at det ikke kan betale sig at arbejde i Danmark på grund af for høje sociale ydelser. Problemet er bare, at kampagnen i bedste fald bygger på forkerte tal og i værste fald på bevidst manipulation.Venstre lader som om, arbejdsløshed skyldes de arbejdsløses manglende incitament på grund af høje offentlige ydelser. Argumentet kender vi efterhånden til hudløshed: Det kan ikke betale sig at tage et arbejde på kontanthjælp i Danmark, fordi man ikke kommer til at få flere penge i hånden, end hvad man får i kontanthjælp, og derfor er man ikke motiveret til at tage et arbejde. Men er det nu også rigtigt?Når man vil gøre livet surt for en stor gruppe mennesker ved at forværre deres økonomiske livsgrundlag, skal man have sine fakta i orden.Argumentet falder helt på gulvet, når man undersøger det nærmere. Opgørelser fra Økonomi- og Indenrigsministeriet viste allerede i marts 2014 at 94,3 procent af alle kontanthjælpsmodtagere har en gevinst på over 2.000 kroner om måneden ved at gå fra kontanthjælp til arbejde. Nye tal viser desuden, at en kontanthjælpsmodtager, der er gift, i 2015 kun behøver at tjene 16.200 kroner om måneden (ca. 100 kroner i timen) for at familien får 1.000 kroner ekstra efter skat, plus eventuelt pension, feriepenge og alle de psykosociale fordele, der er ved at være på arbejde.Hvis man går ind for reduktion af kontanthjælpen for at skabe incitament, må man være klar over, at man gør det store flertal af kontanthjælpsmodtagerne fattigere i håb om i heldigste fald at få et lille mindretal i arbejde.Vi skyder os selv i fodenDet giver bedre mening med mere målrettede tiltag frem for at skyde med spredehagl. De menneskelige konsekvenser og de sociale problemer, der opstår for den underklasse af familier og børn, som marginaliseres og fattiggøres, skader fællesskabet, og det vil i den sidste ende give alvorlig økonomisk og integrationsmæssig bagslag. Det er at skyde sig selv i foden som samfund.Hvis man virkelig mener, at det er incitament, der er problemet, så kan vi løse det på andre mere humane måder eksempelvis ved at nedsætte skatten for de lave indkomster eller give bedre fradragsmuligheder og så videre.Det er ikke fornuftig beskæftigelsespolitik at øge fattigdom i stedet for at skabe arbejdspladser. Det ligner ideologisk baseret kollektiv straf mod underprivilegerede grupper i samfundet for at give kollektiv belønning til de bedre stillede.Reza Javid, Odense
