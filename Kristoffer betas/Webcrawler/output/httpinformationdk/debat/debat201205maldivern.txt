Maldivernes ekspræsident afsporer klimadebatten
Under COP15 fulgte hele verden Maldivernes præsidents indædte kamp for at redde sit land fra vandstigningerne. Men både han og vi blev taget grundigt ved næsen


 Det er sjældent, at premierefilm ligefrem promoveres af tidligere ministre. Men det var netop, hvad der skete, da The Island President for nylig ramte lærredet i Grand Teatret.
Lykke Friis (V), vores tidligere minister for klima, energi og ligestilling, og Søren Pind (V), tidligere udviklingsminister, var fulde af lovord. »Hjælp Maldivernes Mandela,« opfordrede de i forbindelse med filmen, der handler om Maldivernes præsident Mohamed Nasheed, der blev styrtet ved et kup den 7. februar. Her generobrede millionærer og islamister, der støttede den tidligere korrumperede diktator Maumoon Abdul Gayoom, magten. Siden har der været daglige demonstrationer i hovedstaden Malé og på andre maldiviske øer.
Filmen, der bærer alle præg af en propagandafilm, handler ikke om kuppet, men om Mohamed Nasheeds påståede kamp for miljøet og har den heroiske undertitel: ’For at redde sit land bliver han nødt til at redde VORES PLANET.’
Mohamed Nasheed blev ved COP15-klimatopmødet i København pludselig alle vestlige industrilandes og ngo’ers kæledægge. Han optrådte som talsmand for gruppen af små ø-nationer og angreb åbent de store udviklingslande Kina og Indien for deres klimatilbageholdenhed.
Trist nok viser et telegram offentliggjort af Wikileaks, at Maldiverne blev betalt for Nasheeds optræden. Rimelige beløb: 50 millioner dollar fra USA’s regering og 55 millioner kroner fra den danske regering. Dertil sørgede den daværende danske udviklingsminister Ulla Tørnæs (V) for at betale den maldiviske delegations deltagelse ved klimatopmødet.
Offer i magtens spil
Den uerfarne Mohamed Nasheed – tidligere politisk fange og torturoffer i maldiviske fængsler – var helt tydeligt blevet vejledt og vildledt af erfarne politikere med en storpolitisk agenda af større dimensioner end Nasheeds. Kina og Indien skulle bankes på plads, og Nasheed var på grund af sin uerfarenhed og uomtvistelige charme et let offer for langt tungere politikere fra USA og EU.
Mens filmen har haft ubetinget succes i Vesten, blev den ikke venligt modtaget i Maldiverne. Den havde premiere i Athena Cinema i hovedstaden Malé den 23. november 2011 og blev mødt med dæmpet hånlatter og uvenlige kommentarer. Nu var den lille grinebider Nasheed pludselig blevet 10 meter høj og skulle redde hele verden fra en mystisk havstigning, som ingen maldiver havde set bare antydning af.
Bortset fra, at Nasheed var blevet ’præsidenten, der aldrig er hjemme’, var filmen stærkt medvirkende til at svække Nasheeds anseelse. Den blev dermed en af forudsætningerne for statskuppet den 7. februar.
Dårligt eksempel
Som ikon for havstigning har Maldiverne været et yderst dårligt valg. Koralatoller er dynamiske øer. Koraller vokser med havstigninger og kan følge med op mod 1 cm om året. De er levende og dynamiske, og tidevandskanaler skifter konstant; øer vokser og forsvinder til stadighed.
Koraløer har overlevet konstante skift i havniveauer, og havniveauer har været alt andet end stabile gennem historien, hvor natur og kulturer har fortsat næsten uforstyrret både i Det Indiske Ocean og Stillehavet.
Det er altså ikke koraløer, men derimod øer, der består af grundfjeld, som er truede af havstigninger. Det er øer som Bornholm, hvor jeg selv bor i Gudhjem – med udsigt til Christiansø og Frederiksø. Derude vil øerne drukne ved en havstigning, men Ertholmene har ingen luksushoteller og er ikke fjerne, eksotiske og palmeklædte.
Med en enorm luksusturisme (der er mere end 100 hoteløer) har Maldiverne udviklet et formidabelt markedsføringsapparat, og det blev sat ind på ikke blot at markedsføre drømmeferier, men også havstigning. Man inviterede politikere, journalister og ikke naturvidenskabeligt uddannede akademikere. Gæsterne blev trukket rundt i manegen og fik forevist eksempler på den for atoller så typiske erosion, på effekter af tsunamien (der i øvrigt gik let hen over øerne – koralrev beskytter og bryder tsunamibølger) samt menneskeskabte ødelæggelser, hvor havnebyggeri og passager til turistøer havde ændret strømforhold.
Præsidenten fik installeret solfangere på taget, til fremvisning for besøgende, og snakkede om, hvordan grundvandet var blevet salt – på grund af overpumpning – hvad der dog ikke blev nævnt. Mohamed Nasheed fastsatte dengang en tidshorisont på syv år, inden øerne druknede. Samtidig lovede han, at Maldiverne ville blive CO2-fri i 2020. Måske hvis øerne forsvinder i havet – ellers ved ingen ved hvordan det skulle ske.
Indisk tak for sidst
Ved et kig på et kort kan man se, at Maldiverne ligger på en undersøisk højderyg som øgruppen mellem de indiske Laccadiver og Chagos Øerne. Her er havet ikke steget, kun i Maldiverne, hvor alle ministre fik forbud mod at tvivle på havstigning af Nasheed.
Da Søren Pind og Lykke Friis besøgte Maldiverne, var jeg selv på forskningsbesøg på koralatollen Minicoy – kun 121 km nord for Maldiverne. Minicoy er en del af Indien, men indbyggerne både læser og taler maldivisk. Her var der stor moro over den stort publicerede påstand om havstigning lige nede sydpå, for Minicoy er lige for tiden en atol, hvor strandene vokser.
Kun 24 timer efter kuppet i Maldiverne anerkendte Indien kupmagernes ny regering. Det var pay back for Nasheeds optræden på klimatopmødet i København.
Moralen er, at det er dumt at tage sig betalt for at drille en magtfuld nabo – selv om historien om havstigningen bare var en lille uovervejet løgn.
Den endnu større morale er, at det er uheldigt for klimadebatten at vælge de forkerte eksempler. For når Nasheeds profeti om Maldivernes forsvinden ikke går i opfyldelse i de kommende år, vil det give vand på klimaskeptikernes mølle. Og det selv om mange andre øboer har gode grunde til at frygte havet.

