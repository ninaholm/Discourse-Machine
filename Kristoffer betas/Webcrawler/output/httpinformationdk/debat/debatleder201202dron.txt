Dronningekuppet



Hvordan skal man forklare den opmærksomhed, som dronning Margrethe er genstand for som aktuelt udstillende? Jo, man må forstå, at hun er et fænomen. I virkeligheden er det helt forkert her at tale om kunst. Der er derimod tale om et folkeligt forankret nationalt anliggende. Sådan udlægger Informations mangeårige kulturredaktør Peter Nielsen, ph.d og en erfaren iagttager af tendenser og samfund, udstillingen på Arken med den hidtil største samling af dronningens værker.»Det er enestående, at folket via en udstilling så at sige kan komme i mental dialog med deres overhoved,« siger Peter Nielsen og tilføjer: »Det viser, hvor inderligt demokratisk et samfund, det danske er.«Han henviser i den sammenhæng til museumsdirektør Christian Gether, der overlegent har rammet udstillingen ind med et slogan: Vores dronning — din kunstner!»Hatten af for Gether,« siger Peter Nielsen, ph.D og kulturkritiker, der i øvrigt fremhæver, at det er dejligt for det afsidesliggende museum med dette scoop af en udstilling. Og som han tilføjer: »Det er også dejligt for restauranten og museumsbutikken.«Kulturredaktøren, der kan sin kunsthistorie, er ikke udpræget royalist, men går ind for kongehuset af pragmatiske grunde. Han har også tidligere trykket hånd og drukket champagne med prinsgemalen om bord på kongeskibet i forbindelse med udgivelsen af hans seneste digtsamling.Nielsen, der har en fortid i komparative studier, er dog ikke blind for, at sagen har en anden side.»Det er klart, at ingen anden kunstner på dronningens niveau ville få chancen på Arken,« siger han.»Det er kun, fordi hun er dronning, at disse værker udstilles,« slår han fast og har i øvrigt den her analyse: »I virkeligheden er dronningen en genial kupmager. Hun har kuppet sig ind på et anerkendt kunstmuseum. Det geniale er, at ingen bemærker, at der er sket et kup. Faktisk er alle glade: Arken er glad for de mange besøgende, dronningen over at have fået et fornemt udstillingssted, og folket kan glæde sig over at have så dygtig en dronning.«»Man kan formulere det sådan,« slutter Peter Nielsen og bruger et billede: »Vi har en dronning, der sidder øverst på tronen og vinker ned til folket, og hele folket vinker taknemmeligt tilbage, fordi det føler, at det har del i riget.«
