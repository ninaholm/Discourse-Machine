Misinformation
LEDER


 Det skulle have været det endelige opgør om danmarkshistorien under Den Kolde Krig. Men selv om denne uges højesteretsdom i injuriesagen mellem historiker Bent Jensen og tidligere journalist på denne avis Jørgen Dragsdahl var ganske klar, så fortsætter mistænkeliggørelsen i flere danske aviser. Særligt Jyllands-Posten og Berlingske har på lederplads vanskeligt ved at acceptere indholdet af Højesterets dom.
Uden dokumentation i dommen vedbliver eksempelvis Berlingske ufortrødent med at påstå, at Jørgen Dragsdahl spredte misinformation til gunst for Sovjetunionen i Information under sit virke som sikkerhedsmedarbejder under Den Kolde Krig.
Lad os repetere, hvad Højesteret i denne uge fastslog: Med særlig forskeradgang til PET’s arkiver beskyldte Bent Jensen i 2007 i netop Jyllands-Postens spalter Jørgen Dragsdahl for at have været KGB-agent.
Højesterets konklusion: Ingen dokumentation for påstanden.
Men ikke nok med det. Højesteret fastslår desuden, at »Bent Jensen var klar over, at PET efter en omfattende efterforskning havde vurderet, at der ikke var grundlag for at indstille til Justitsministeriet, at der skulle rejses tiltale mod Jørgen Dragsdahl«. Bent Jensen udtalte sig altså mod bedre vidende og på baggrund af nogle dokumenter, kun han som forsker har adgang til. Det er ikke alene uhæderligt, det er beskidt.
Dermed falder ikke alene Jyllands-Postens historie og Bent Jensens faglige troværdighed. Med sig i faldet tager Bent Jensen alle de debattører og politikere, der har brugt sagen som symbol på en venstrefløj, der under Den Kolde Krigs mest højspændte fodnoteperiode gik Sovjetunionens ærinde. Trods årtiers ihærdige historiske granskninger er det foreløbigt ikke lykkedes at finde de personer, der kan klynges op ad væggen som ophæng i et ideologisk koldkrigsopgør, og det er formentlig i lyset af den skuffelse, reaktionerne på Højesterets dom skal læses.
For de to aviser har erkendelsen øjensynlig været så vanskelig at sluge, at de geråder ud i en udlægning af Højesterets dom, som har træk tilfælles med de metoder, Bent Jensen fik underkendt i Højesteret.
Jyllands-Posten skrev torsdag på lederplads, at »Bent Jensen aldrig selv har kaldt Jørgen Dragsdahl for agent, men udelukkende citeret dokumenter fra KGB og PET«.
Det er ganske enkelt ikke korrekt. I Jyllands-Posten 14. januar 2007 hed indledningen på artiklen: »Den Kolde Krig: Historieprofessor Bent Jensen har som den første gennemgået Politiets Efterretningstjenestes dokumenter om journalist Jørgen Dragsdahl: Han var agent for KGB, konkluderer professoren.«
Konkluderer professoren – og altså igen på baggrund af dokumenter kun han havde indsigt i. Enhver avis – bestemt også denne – kan undertiden blive spændt for en vogn med en forsker med udokumenterede påstande ved rattet. Men i stedet for at erkende sin fejl benægter Jyllands-Posten, hvad en søgning i avisens artikelarkiv godtgør. Det er uklædeligt.
I et sidste forsøg på at sværte Jørgen Dragsdahl hiver Berlingske fat i Højesterets vurdering af Bent Jensens anklage om, at Jørgen Dragsdahl havde »bedrevet desinformation« i Information. Her konkluderer dommerne, at disse udsagn »ikke var strafbare, da udtalelserne ikke var uden faktuelt grundlag«.
Det fik Berlingske til at konkludere: »Offentligheden har krav på at få at vide, at en central meningsdanner mødtes i hemmelighed med KGB og fyldte dagbladet Informations spalter med agitprop.«
Helt bestemt! Hvis det var det, Højesteret fastslog. Men det er det ikke. Højesteret forholder sig alene til, at der i PET’s arkiv kan findes et »faktuelt grundlag« for den fortolkning, at Jørgen Dragsdahl »fyldte dagbladet Informations spalter med agitprop«. Men hvorvidt denne fortolkning fra Bent Jensen er korrekt, forholder Højesteret sig netop ikke til.
Højesterets dom siger intet om, hvorvidt Jørgen Dragsdahl bedrev misinformation eller ej. Derfor efterlader dommen bestemt nogle åbne og ubehagelige spørgsmål om denne avis’ fortid.
Men afgørende er det, at Højesteret netop ikke konkluderer, at Jørgen Dragsdahl faktisk bedrev misinformation, sådan som Berlingske og Jyllands-Posten giver indtryk af. Hvad kalder vi den slags? Misinformation måske?

