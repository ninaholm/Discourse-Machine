Fogh blander sig uden om EU-debat om Syrien
Natos generalsekretær afviser at kommentere EU's overvejelser om at åbne for bevæbning af Syriens opposition.


 Debatten i EU om at åbne for, at europæiske lande kan bevæbne den syriske opposition har ingen konsekvenser for Nato, siger Natos generalsekretær, Anders Fogh Rasmussen, på sit månedlige pressemøde i Bruxelles.
- Det er et EU-spørgsmål. Jeg taler på vegne af Nato, og jeg har som generalsekretær overhovedet ingen intention om at blande mig i dén interne EU-debat, siger Fogh.

Nato-medlemmet Storbritannien har længe presset på for en lempelse af EU's våbenembargo mod Syrien, så det bliver muligt at hjælpe oprørerne mere direkte i deres kamp mod præsident Bashar al-Assads styrker.
På EU-topmødet i fredags fik Storbritanniens premierminister, David Cameron, åben opbakning fra Frankrig og Slovenien. EU-landenes udenrigsministre har nu sat spørgsmålet øverst på dagsordenen for deres møde i Dublin i weekenden.
Kun et par lande udtalte sig direkte imod at lempe på våbenembargoen.
Statsminister Helle Thorning-Schmidt (S) tog ikke ordet under topmødedebatten. Hun erklærede sig efterfølgende villig til at tage diskussionen - men gentog, at Danmark er bekymret for, at flere våben vil føre til større blodsudgydelser.
EU's våbenembargo blev i sidste måned forlænget til udgangen af maj. Den kan ikke blive forlænget igen, hvis ikke der er fuld enighed om det i EU-kredsen.
Så hvis ikke Storbritannien og Frankrig får deres EU-fæller med på at omformulere embargoen, er der nu stor sandsynlighed for, at den helt bortfalder.
Natos generalsekretær siger, at det ene og alene er EU's anliggende. Og at Natos mission i forhold til Syrien er helt klar.
- Vores mission er at sikre effektivt forsvar og beskyttelse af Nato-allierede - i dette tilfælde af det tyrkiske folk og tyrkisk territorium. Det er grunden til, at vi har besluttet at sende Patrio-missiler til Tyrkiet.
- Jeg er sikker på, at beslutningen om at sende missilerne af sted har bidraget til at mindske spændingen langs den syrisk-tyrkiske grænse. Og det er vores kernemission, siger generalsekretæren.
