Mens vi venter på Radio Møller
P1 forbereder sig på konkurrencen med misforstået munterhed


1. november starter den første seriøse konkurrent til DR, Radio 24syv, populært kendt som Radio Møller efter den nu afgåede kulturminister. Det er som bekendt Berlingske og People Group, der står bag ansøgningen, og hvis kanalen holder sig til det oprindelige oplæg vil den lægge ud med en morgenflade, der er en blanding af P1 og P4 og på den måde prøve at lokke lyttere fra de to kanaler til sig.Det må være årsagen til, at P1 Morgen gradvist over det sidste halve års tid er blevet mere og mere poppet. De ellers afslappede og dygtige værter har udviklet en indbyrdes kælenhed, der åbenbart skal bløde op på de seriøse emner, de sådan set er sat til at bestyre for folk, der ikke gider at høre på pop og pjat om morgenen. Personligt kan jeg for eksempel tale i timevis om min hund, og jeg er sikker på, at P1 Morgen-værterne og jeg kan få en rigtig hyggelig samtale om hunde, hvis vi træffes, men det er ikke for at høre om værternes hunde, jeg åbner for P1 om morgenen. Og det er heller ikke for at høre munter latter og indforståede bemærkninger værterne imellem, jeg lukker op.NyhedskonsulenterJeg har lidt under den tilsyneladende misopfattelse, at et af de væsentlige problemer for morgenfladen — og årsagen til at de så tit bringer indslag, der har været bragt i andre programmer i DR — var, at de simpelthen har et meget barberet nærmest ikke-eksisterende budget. Men det kan ikke være rigtigt. For nu er fladen udvidet med to 'nyhedskonsulenter'. Jeg citerer fra DRs pressemeddelelse:»P1 Morgen udvider redaktionen med to nye medlemmer. Omar Marzouk og Anders Lund Madsen vil mandag-torsdag morgen på skift assistere redaktionen i arbejdet med at sortere i nyhederne. Tre gange hver morgen, klokken fem minutter i Radioavis, dvs. 6.55, 7.55 og 8.55, vil de to nyhedskonsulenter, som deres officielle titel bliver, på skift hjælpe lytterne gennem dagens nyhedsbillede. Med deres personlige vinkler og endnu mere personlige fortolkninger skal de hjælpe lytterne til en bedre — eller i hvert fald anderledes — forståelse af, hvordan verden hænger sammen. På godt og ondt. Og med humor.«Sådan nogle nyhedskonsulenter arbejder næppe gratis. Og det ville sandelig også være forargeligt, hvis de gjorde.Man kan jo sådan set godt forstå tanken bag. Det er da kedsommeligt, at alle kommentatorer (denne indbefattet) altid skal være tvære og negative. Ekstra Bladet har ligefrem noget, de kalde 'Vrisne gamle mænd' og Berlingeren (den kommende radiokonkurrent) fører sig frem med 'Groft Sagt', hvor højreorienteret vitriol gylpes op på stykbetaling. Skal vi ikke hellere have det lidt sjovt?Pinligt og påklistretDet har været prøvet før, og det har aldrig virket. Seriøse nyheder er bare meget sjældent sjove. Og når de er, så klarer de rigtige værter det udmærket selv.Seriøse mennesker har meget ofte en veludviklet sans for humor. Det er ikke de to 'nyhedskonsulenters' skyld, at de virker pinlige og påklistrede.Selve konceptet er pinligt og påklistret. Det minder faktisk mest af alt om, når folk sidder og taler i mobiltelefon i en stillekupe. De har hele resten af toget til at knevre i, men alligevel insisterer de på at braldre op i stillekupeen — og kalde dem der bliver irriterede for småtskårne og hysteriske.P1 er vores stillekupe. Der hyggesnakkes og eftersnakkes og grines og fortælles indforståede morsomheder på alle andre kanaler i DR og resten af radiofladen. Kan vi for helvede ikke få lov til at have P1 i fred? Det er vores lille beskyttede reservat. Jeg ved godt, at vi ikke er ret mange, men tillad mig at sige en ting til redaktionschef i DR Nyheder Judith Skriver, som tilsyneladende er den ansvarlige: Vi bliver endnu færre, hvis I tror, at det er den slags I skal konkurrere på. Og lad være med at fornærme vores intelligens ved at lade som om, de to 'morsomme' mænd i nyhedsfladen bare er en udvidelse af 'I hegnet', og hvad der ellers har ligget af satire på P1. Det er klart afgrænsede bobler og har intet med nyhederne at gøre.Og vi vil faktisk ikke tales ned til, som det sker på DRs hjemmeside:»Jeg er sikker på, at lytterne vil have godt af at blive rusket lidt ud af vores sædvanlige måde at tænke og se nyhederne på. Og glider det ned med et grin, er det ikke den værste måde at starte morgenen på,« siger Judith Skriver.Bortset fra syntaksen så glider det overhovedet ikke ned, og slet ikke med et grin. Faktisk er det med til at kaste os direkte i hovedet på Radio Møller. Værre kan det næppe blive.
