Arizona vs. Europa



 I GÅR satte en dommerkendelse midlertidigt en stopper for dele af nye skrappe regler for illegale immigranter i grænsestaten Arizona i USA. Den kontroversielle lov, SB1070, ville bl.a. have givet politiet ret til at anholde formodede illegale indvandrere alene på basis af mistanke, og det ville være en forbrydelse ikke at have gyldige immigrationspapirer på sig. Men nu har Obama-regeringen sammen med borgerretsgrupper og jurister, der så forfølgelse og racisme i det multikulturelle og frihedselskende USA, sendt de dele af loven  til tælling.
Men problemet forsvinder  ikke af den grund, og SB1070 støttes af 60 procent af Arizonas indbyggere. 23 amerikanske delstater er på vej med lignende love. Ved midtvejsvalget vil republikanerne nu påstå, at demokraterne prioriterer illegale indvandreres rettigheder højere end beskyttelsen af USA's egne borgere.
Sådan kan sagen næppe stilles op. De illegale indvandrere bidrager massivt til de pressede grænsestaters økonomier, om end den aktuelle menneskestrøm fra Latinamerika repræsenterer en udfordring af de helt store. Slutresultatet vil ende med en føderal lov, der vil gøre det sværere at indvandre til USA.
HVAD DER imidlertid står klart er, at de amerikanske love blegner i sammenligning med Europas. Danmark er et eksempel på et strammerland, der får Arizona-loven til at se mild ud. I Italien får ulovlige indvandrere bøder på mellem 5.000 og 10.000 euro inden udsmidning. I Frankrig får enhver arbejdsgiver, der ansætter mennesker uden opholdstilladelse, store bøder, og illegale immigranter deporteres og kan holdes fængslet i op til 45 dage uden dommerkendelse. Grænsen er 60 dage i Portugal, seks måneder i Holland, Østrig og Ungarn, otte måneder i Belgien, 18 måneder i Tyskland, to år i Schweiz, mens Storbritannien ikke har en øvre grænse.
USA er i sandhed langt fra Europa.

