Magtfulde diagnoser



 
	I forrige århundrede kunne psykiske diagnoser bruges til at stemple seksuelle afvigere. En stigmatisering de transkønnede først nu ser ud til at undslippe, idet transseksualitet står til at ryge af en ny international diagnosemanual over psykiatriske sygdomme.

	I vort århundrede kæmpes der for at komme på diagnoselisterne, fordi diagnoserne giver accept af lidelser og mulighed for adgang til behandling og medicin.

	I morgen får kampen om diagnoserne ny næring, når American Psychiatric Association sender den omstridte og indflydelsesrige psykiatriske diagnosemanual på gaden.

	Den har betydning for millioner af mennesker med psykiske lidelser. Og fordi WHO’s klassifikationer – som 150 lande, herunder Danmark, bruger – retter ind efter den nye manual, får morgendagens begivenhed også på sigt betydning for den måde, mennesker med psykiske lidelser diagnosticeres på i Danmark.

	Men diagnosernes stigende betydning i det moderne samfund er desværre ikke proportional med vores viden om, hvad årsagerne til de psykiske lidelser er. Det er på den baggrund, man skal forstå anklagen mod psykiaterne, hvis diagnosemanualer hævdes ikke at være »valide«.

	Hjerneforskningen kan endnu ikke præsentere en overbevisende forståelse af hjernens kompleksitet. Det har fået medicinalindustrien til at neddrosle udvikling af ny psykiatrisk medicin. De kritikere, der mener, at medicinalindustrien skaber diagnoser for at sælge medicin, vil formentlig vurdere den udvikling positivt. Men der er brug for mere ikke mindre – offentlig finansieret – forskning.

	Samt en besindelse på at et menneske skal forstås både biologisk, socialt og psykologisk. Også blandt praktiserende læger, der henviser til psykiatrisk udredning m.v., er der brug for mere viden, hvis overdiagnosticering skal undgås.

	Kravet om at forstå og behandle sindslidelser og personlighedsforstyrrelser, som stadigt flere børn behandles for, går ikke væk. Derfor må diagnosernes grundlag og håndteringen af dem forbedres. Det er ikke alle særheder, der kræver særbehandling.

