Husk lige de mindste!
Politiske beslutninger udhuler pædagogikken i skattestoppets hellige navn, og i processen forringes børnenes vilkår yderligere. De, der taber, er de svage børn, de anderledes børn, børnene af anden etnisk herkomst end dansk. Alle de børn, der i forvejen har svære betingelser


Siden de skuffende resultater fra en stor, international læseundersøgelse ramte den danske offentlighed i år 1994 og sendte chokbølger gennem Christiansborg, har det politiske pres på folkeskolen og dens evne til at producere resultater, der kunne konkurrere internationalt, været stadigt stigende. Tanken er, at man kan øge elevernes færdigheder ved at effektivisere, kanonisere, sammenligne og kompetenceteste. Og den fremføres med stor overbevisning, igen og igen og igen.Logikken kan man have mange meninger om, men trods den ihærdige indsats kan det undre, at der kun er ringe politisk interesse for barnets første leveår, hvor grundlaget for de skolefaglige præstationer etableres. Det kan enten skyldes manglende faglig indsigt, eller at det vil være for kostbart at gøre rigtigt, eller at der ikke er stemmer i det. Men det er i sandhed et paradoks, fordi det er her, at sproget etableres, og vi ved, at det er sproget, der skaber grundlaget for barnets tænkning og dermed for barnets faglige potentiale i skolen. Samtidig viser undersøgelser, at pædagogerne i vuggestuerne ikke har den fornødne tid til at yde børn den tætte kontakt, der er nødvendig for at stimulere sproget. Det er der flere grunde til, men først og fremmest skyldes det, at der er for mange børn på stuerne, og aldersspredningen er for stor. Pædagogerne skal bruge meget af deres opmærksomhed på at slukke sociale ildebrande og trøste. Gråd og tristhed kan hurtigt fylde en del, når 12 til 14 børn i alderen under et til tre år tilbringer op til 10 timer om dagen på samme stue.Hægtet tidligt afDen sproglige konsekvens er, at barnet skal tilegne sig sproget i hjemmet. Det er heller ikke noget problem, i hvert fald ikke for de børn, der kommer fra sprogrige hjem. Men de børn, der kommer fra sprogfattige hjem, bliver ladt sprogligt i stikken. Disse børn begynder deres liv i en skole, der fordrer et komplekst og facetteret sprog, hæmmet af et utilstrækkeligt barnesprog. De oplever deres sprogligt privilegerede kammerater begribe flere sammenhænge, være hurtigere til at formulere dagsordener, være mere populære, mens de selv har svært ved at udtrykke sig, ved at forstå sammenhænge og ved at kæmpe for deres sociale position eller udtrykke deres ønsker og behov; forskelle, der bliver tydeligere måned for måned, år for år. Så børn med godt uddannede forældre, med dansk som modersmål eller med forældre, der forstår at udvikle deres barns sprog, får lettere ved at få deres ideer igennem. De sprogligt usikre børn har to muligheder; de kan enten underkaste sig og blive de stille børn bagerst i klassen, eller de kan sænke tempoet ved at lave ballade. Det underlige er at politikerne, med deres insisteren på skolens ’effektivitet’, netop ønsker at hjælpe disse børn. Men meget tyder altså på, at det politiske fokus er rettet det forkerte sted hen, og at de børn, der skulle hjælpes, er hægtet af, allerede inden de starter i børnehaven.Den danske barndom, som den har udviklet sig de seneste 10 år, flytter sig på den måde længere og længere væk fra, hvad forskning anviser som frugtbart for barnet og for samfundet.En ny forskningsinteresseForskning peger på, at selv helt små babyer lærer mere, skaber mere, bekymrer sig mere, kan mere og oplever mere, end vi nogensinde havde forestillet os. Og der er al mulig grund til at tro, at de helt små børn faktisk er dygtigere, mere betænksomme, tankefulde, mere årvågne og endda mere opmærksomme end voksne.Det lægger op til, at vi igen ser på nogle af de ældste og sværeste spørgsmål om, hvad det vil sige at blive til som menneske; og udgangspunktet er, at det nyfødte barns blik på mors ansigt lægger grunden til inderlighed, kærlighed, moral, selvværd, stabilitet og intelligens.Evolutionen har formet vores hjerne, så vi umiddelbart opfatter andres hensigter ved at iagttage deres målrettede handlinger. Når en mor rækker armen frem, gør barnet det samme. Når barnet smiler, gør moren det samme, og hun fyldes med varme og glæde. Vi kan umiddelbart føle det, den anden føler, ved at iagttage ansigtsudtryk, lytte til stemmeleje og se kroppens bevægemønster. Og når vi taler med en anden, lytter vi i tavshed og mærker skiftende reaktioner på det, vi siger, ved at iagttage mikrobevægelser i ansigtet, synsretning, stemmeklang og lyde. Disse udtryk siger noget om, hvad den anden tænker og føler. Vi oplever andre, som om vi var i deres sted. Der er en umiddelbar åben kanal for følelser til og fra den anden, og vi deltager i deres ræsonnementer og oplevelser, ligesom andre deltager i vore.Vores sind er altså ikke uafhængige, separate eller isolerede. Vi er ikke ene om vores mentale tilstand. Grænserne mellem du og jeg er kropsligt afgrænsede; vi oplever os som individuelle, hvilket samtidig er grunden til, at vi kan mødes som to individer, men grænserne kan opløses af kommunikation.Intentioner, emotioner og tanker ændres ustandseligt i mødet med andres intentioner, emotioner og tanker. Vores mentale liv udvikles i fællesskabet, og forestillingen om en enpersons-psykologi eller individuelt udviklet psykologiske fænomener er i den postmoderne udviklingspsykologi ikke en mulighed. Psykologisk udvikling sker i dialog med hele fællesskabet, med kulturen – som en dynamisk udviklingspsykologisk smeltedigel.Én-til-én-kontaktSprog er den biologiske evne at beherske kulturelle koder i sin bevidsthed og at overføre dem til en anden, der kender koden. Men også evnen at kunne afkode en kulturel kode fra en anden. Sproget har et biologisk udspring, og livet igennem fastholdes det i biologiske systemer i hjerne og krop. Sproget er formet og tilpasset den givne kultur, og dermed bliver hjernen et biologisk aftryk af kulturen.Elementer som imitation, empati og brug af alle sanser er alle afgørende elementer i barnets sprogkonstruktion, hvorfor den helt afgørende pædagogiske ramme er én-til-én-kontakt, hvor barn og pædagog gives tid og rum til tæt, vedvarende kontakt. Enhver pædagog ved disse ting. Og det er lige præcis her, at kæden hopper af for de fleste pædagoger, der hver dag oplever, at der ganske enkelt ikke er tid og rum til det, der skal til, og at der hver dag er børn, der bliver tilsidesat. Og pædagoger vil altid det bedste for barnet, men de politisk afstukne rammer, de bydes at udøve deres fag under, er i modstrid med den videnskabelige beskrivelse af barnets udvikling. Politiske beslutninger udhuler pædagogikken i skattestoppets hellige navn, og i processen forringes børnenes vilkår yderligere. Og de, der taber, er de svage børn, de anderledes børn, børnene af anden etnisk herkomst end dansk. De børn, der i forvejen har svære betingelser, bliver hægtet af. Og det sker samtidig med, at de politikere, der skærer ned i vuggestuen, profilerer sig ved at diktere, at selv samme vuggestue skal sikre alle børn et godt sprog. Et ubehageligt paradoks og en ubehagelig konstatering. Ikke mindst fordi vores forskning understreger, at det er det sociale rum og den tætte relation, der tidligt i barnets liv bliver afgørende for barnets udvikling.I stedet for at fokusere på testbare udviklingstrin, er der behov på at fokusere på nærhed. Rum for inderlighed kan blive sprogligt afgørende parenteser i en hverdag, der som det er nu sorterer børnene i vindere og tabere, allerede inden de fejrer deres treårsfødselsdag.Ole Henrik Hansen og Anders Skriver Jensen er ph.d. stipendiater, og Stig Broström er lektor ph.d. på Forsknings-enheden Barndom, læring og didaktik, Institut for Didaktik, DPU – Aarhus Universitet
