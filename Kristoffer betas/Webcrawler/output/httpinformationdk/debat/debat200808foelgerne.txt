Følgerne af fæl og fordrejende propaganda
Tænk hvis det lykkes Dansk Folkeparti at bilde danskerne ind, at vi kan blive i EU og samtidig have særregler der sætter EU-borgernes ret til fri bevægelighed og ret til at have familien med når de flytter rundt i EU, ud af kraft


Dansk Folkeparti går frem i meningsmålingerne. Det har været en bragende succes at fremstille EU i almindelighed og EF-Domstolen i særdeleshed som en fremmed magt, der prøver at sætte sig på det lille tapre danske folk. At domstolens afgørelse bygger på et direktiv, der er vedtaget efter en helt igennem demokratisk proces, hvor både den danske regering (med opbakning fra et flertal i Folketingets Europaudvalg) og de danske folkevalgte medlemmer af EU-Parlamentet har deltaget og stemt, forties totalt.Fortielse er svindelKronikken i Information 16. august "Et EU i to hastigheder" af Dansk Folkepartis EU-politikere Mogens Camre og Morten Messerschmidt er et eksempel på en fordrejet propaganda, vi ikke før har set i Danmark. Den giver indtryk af, at danske politikere og ministre er sat ud af spillet, og at EU's regler laves af bureaukrater, mens EF-domstolen efterfølgende fortolker reglerne føderalistisk og elitært (og se bare: Rune Lykkeberg påstår skråsikkert i sin pompøse, men sjuskede kommentar i Inf. 23. august at "det såkaldte parlamentet (...) ikke har lovgivende kompetencer").Regeringen nedtonerNaturligvis ved de to forfattere at det er løgn. Dansk Folkeparti blev stemt ned i Folketingets Europaudvalg og Camre blev det i EU-Parlamentet. Det kan man være sur og skælde ud over osv., men at fortie processen er svindel og er ligesom Dansk Folkepartis annoncer del af en skræmmende misinformationskampagne.Det mest rystende er dog ikke Dansk Folkepartis forudsigelige manøvrer, men regeringens tavshed over for støttepartiets propaganda. Det kan få alvorlige følger for Danmarks rolle i EU fremover. Tænk hvis det lykkes Dansk Folkeparti at bilde danskerne ind, at vi kan blive i EU og samtidig have særregler, der sætter EU-borgernes ret til fri bevægelighed og ret til at have familien med når de flytter rundt i EU, ud af kraft? Camre og Messerschmidt beskriver sagen som er den på linje med at stå uden for Euroen og derfor kan indrangeres i modellen: "EU i flere hastigheder".Regeringen har dog selv bidraget til forvirringen ved konsekvent at nedtone sit eget medansvar for direktivet og omtaler EU's fælles borgerrettigheder som "huller i loven".Skader EU's anseelseMen den går ikke. Vil vi ikke respektere EU's grundlæggende regelværk i det åbne Europa, herunder borgernes rettigheder når de arbejder i andre lande, så må vi naturligvis forlade EU. Ikke engang en 'norsk løsning' kan vi få da det drejer sig om kerneregler i EU som også Norge følger. At Camre og Messerschmidt ingen interesse har i at gøre dette klart, er forståeligt ud fra deres propagandastrategi. Men hvorfor tier Anders Fogh Rasmussen og hans regering? Hverken Venstre eller konservative ønsker, at Danmark skal give afkald på indflydelsen i det europæiske demokrati og forlade EU. Har de ikke fanget alvoren i denne sag? Regeringen tumler opportunistisk rundt og skader ikke bare sin egen anseelse i Europa men også EU's anseelse i Danmark. Det kan blive betydelig farligere for Danmarks rolle i EU end selv Dansk Folkepartis værste propagandapolitik.
