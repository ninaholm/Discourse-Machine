Som arabisk rødstrømpe kæmper jeg for mine døtre
KRONIK – Som barn svor jeg, at jeg ikke ville bøje mig for forældede kulturers kønsrollemønstre. I dag har jeg selv to døtre, og kultur- og frigørelseskampen udkæmpes hver dag i mit indre
 
	Rola El-Dirawi betragter mig selv som en arabisk rødstrømpe. Den centrale opgave er at vinde den kulturkamp, der fortsat pågår i indvandrerfamilier i anden, tredje og fjerde generation


 
	»En mand kan gå med røven bar på gaden, uden at folk siger noget.«

	Den sætning har jeg hørt mange gange som barn og teenager. Den blev især brugt, når min mor ikke havde en god forklaring på, hvorfor mine muligheder ikke var de samme som mine brødres.

	Jeg er nummer tre i en søskendeflok på fem, to piger og tre drenge. I mit barndomshjem i hjertet af Aarhus V skulle piger helst ligne de andre piger fra området. Pæne, søde og velopdragne.

	Det var enormt svært, og jeg husker tydeligt min mors ordre om, at vi endelig ikke måtte begynde nogen form for diskussion, når vi var på besøg hos folk. De skulle helst ikke opdage, at vi havde egne meninger – eller værre endnu: Holdninger, der gik imod flertallets.

	Men jeg kunne ikke lade være. Det var især, når snakken gik på indvandrerpiger, at det gik galt. F.eks. når der blev diskuteret, om piger kunne tage med på lejrtur. De færreste forstod, hvorfor man tog på lejrtur, for pæne piger sover ikke uden for hjemmet. I mit liv var der en del lejrture, men sådan var det ikke for alle.

	Min mor måtte gang på gang tage sig til hovedet i fortrydelse over, at hun havde bedt mig gå med på visit.

	Hvad vil onkel og tante ikke sige?

	Som yngre var jeg meget opmærksom på det kvindesyn, der florerede i min families omgangskreds. Manden skulle have det sidste ord. Kvinden skulle tage sig af hjem og børn.

	I dag kan jeg se, at min egen mor faktisk havde enorm indflydelse. Hun var ikke som de andre. Hun var den eneste, der havde et arbejde, kunne tale dansk og nød at komme til julearrangementer, påskepyntklip og skolens sommerfest.

	Dengang var jeg sikker på, at når jeg selv fik børn, ville jeg gøre det samme som hende. Jeg var også overbevist om, at jeg ikke ville lade en mandsdomineret verden bestemme, hvad jeg skulle være.

	Tiden går, og klokken slår, og dagen kom, hvor jeg fik min første skønne datter. Jeg var overlykkelig og læste bøger om opdragelse, sundhed osv. Jeg nåede dog kun til indledningen, for jeg ville gøre tingene på min egen måde, være perfekt på en uperfekt måde.

	Det går vist meget godt. Alligevel bliver jeg mere og mere forvirret, jo ældre mine piger bliver. På den ene side vil jeg gøre alting selv på min helt egen måde, samtidig fanger jeg mig selv i at tænke: »Vil det være okay at lade hende gøre dit og dat?«

	Stemmen er ikke min egen – den er de andres. Hvad mon moster, tante, onkel, mor eller far siger om mine beslutninger og opdragelsesmetoder?

	»Tsk, det er der ingen, der skal blande sig i,« svarer min egen stemme. To enorme kulturelle modsætninger blander sig og diskuterer i mit hoved.

	Lille lyshårede Christoffer

	Jeg kan ikke komme uden om en ret væsentlig detalje: Mine pigers valg af venner, ikke kun venner, men ’bedstevenner’. Til familiesammenkomster bliver der ofte spurgt til, hvem min yngste datter leger med. Hun er en lille, meget bestemt og selvstændig ung dame på to et halvt år, som stolt fortæller om Christoffer – en lille lyshåret knægt med blå øjne. Sammen ligner de en vellykket integrationssucces – en Benetton-reklame. Yes, min datter leger med små lyshårede drenge.

	Straks går diskussionen på, om det nu ikke var bedre, at hun fik sig en pigeveninde. Hvad skal jeg som mor og kvinde gøre i sådan en situation?

	Tja, jeg fastslår meget bestemt, at Christoffer sikkert også skal med til hendes fødselsdag. Jeg vil da gerne møde den lille fyr, der gør min datters timer i børnehaven lykkelige.

	Efter den melding bliver der meget stille. Piger skal helst lege med piger, sådan er jeg selv opdraget. Men hvorfor? Jeg kan ikke forklare, hvad frygten for drengene går på. Det må jeg huske at spørge ind til næste gang.

	Min indre kulturkamp

	Da jeg var gravid, håbede de fleste i vores omgangskreds, at min lille spire var en dreng. Men ved scanningen fandt jeg ud af, at jeg ventede en pige, og fortalte det stolt til alle.

	»Må Gud skænke dig en søn,« blev der ønsket retur.

	Hvorfor ikke bare bede Gud om at give mig et sundt og raskt barn? tænkte jeg. Efterhånden blev jeg så vred, at jeg begyndte at sige, at jeg ikke kendte barnets kønnet.

	»Må Gud give dig en søn,« blev der svaret.

	Jeg havde lyst til at skrige, men pæne piger råber ikke, havde min mor lært mig, og jeg hørte hendes stemme for mit indre øre.

	Mange ting lærer man med alderen. Jeg lærte at styre mit temperament, og folk omkring mig lærte, at mine børn er lukket land. Jo færre, der blandede sig, desto bedre.

	Det har været rigtig svært, at vokse op i et miljø, som var og måske stadig er så firkantet, når det gælder køn og kønsroller. Jeg har bare lyst til at løbe væk fra alt det, jeg har lært om piger og drenge, kvinder og mænd, men nu hvor jeg selv er mor, fortsætter kulturkampen inde i mig.

	Jeg skal hele tiden passe på, at hverken jeg eller mine piger bliver for danske. Det handler om at finde en balance.

	Taler dårligt arabisk

	Min ældste datter på seks år taler ikke særligt godt arabisk. Så pludselig dukkede ideen om, at hun skulle gå på arabisk skole op.

	Var det virkelig mig, der foreslog det? Det var det. Jeg har ikke selv gået på arabisk skole, så jeg vidste intet om det, men arabisk skulle hun lære. Jeg tog mig selv i at tænke, at det sikkert ville give point hos mor og far og genlyd helt ned til familien i Libanon: »Rola gør noget seriøst for at give sine børn det arabiske med sig!« ville de sige.

	Men det blev ikke til noget. Det er ikke, fordi der er noget galt med de private arabiske skoler i Danmark, tværtimod. Det er bare ikke mig, for jeg frygter at komme til at presse en bestemt identitet ned over min datter. Hun er kun seks år, og jeg vil gerne give hende mulighed for selv at vælge, hvad og hvordan hun vil være. Jeg vil heller ikke kunne hjælpe hende med arabisk diktat eller grammatik.

	Pludselig er det hele vendt på hovedet. Som lille måtte jeg selv lære det danske sprog, mine forældre var ikke til megen hjælp. Jeg kan stadig ikke sætte et komma rigtigt.

	På den arabiske skole ville min datter blive hende, hvis mor ikke er så god til arabisk. Jeg valgte den danske folkeskole.

	Prinser og piger

	I Danmark var kvindekampen for længst taget, da min flygtningefamilie landede i 1986. Alligevel kæmpes den fortsat på daglig basis i mit og i mine døtres liv her knap 30 år senere.

	Jeg betragter mig selv som en arabisk rødstrømpe. Den centrale opgave er at vinde den kulturkamp, der fortsat pågår i indvandrerfamilier i anden, tredje og fjerde generation.

	Det er en vigtig opgave at gøre op med myten om, at drenge er på en bestemt måde, og piger er på en anden. At drenge opdrages som små prinser, mens piger … tja, de er bare piger.

	Jeg kan godt forestille mig, at det er et pres at blive født som ’prins’, men i det mindste giver rollen mulighed for at ændre på nogle alt for forældede tanker og ideer. Så gør det dog og meld dig ind i kampen, mand!

	Man siger, at de vigtigste fremskridt bliver gjort i stilhed. Det fungerer ikke for mig. Hvis ikke der bliver skabt fokus, og hvis ikke vi får talt om måden, vi tænker kønsroller på, er der ingenting, der forandrer sig.

	Jeg er gået forrest mange gange. Har mødt meget modstand, men jeg har skånet mine piger for at møde, hvad jeg har mødt. De skal ikke høre sætningen: »En mand kan gå med røven bar, uden at nogen siger noget«.

	Det vil jeg ikke tillade.

Rola El-Dirawi er studentermedarbejder ved KVINFO’s Mentornetwork

