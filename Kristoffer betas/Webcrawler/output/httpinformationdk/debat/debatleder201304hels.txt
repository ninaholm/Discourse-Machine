Hel skole eller helt ungdomsliv?



Venstre er kommet i tanke om, at partiet hviler på et liberalt samfundssyn. Partiet, der ellers hidtil har bakket op om regeringens nye helhedsskole, trækker nu sin støtte til, at de ældste elever skal have forlænget skoledagen til kl. 15.30 hver dag.Presset af borgerlig liberal modstand mod yderligere statslig indblanding i barndom og fritidsliv er Venstre nu endt med at anbefale en skoleuge på 35 timer for de tre ældste klassetrin.Danske børn og unges hverdagsliv er imidlertid allerede institutionaliseret. Langt de fleste børn går i fritidstilbud efter skole. Derfor klinger det borgerlige argument om, at regeringens heldagsskole er en statsliggørelse af barndommen, hult.Når Venstre alligevel har fat i noget, skyldes det, at de store skolebørns tid efter sidste time er deres egen. Hverken statens eller de voksnes. De kan gå i klub, men de bestemmer selv. Fritidsklubber er i dag centreret omkring frivillige tilbud, som de store børn selv kan vælge til eller fra. Og i det omfang debatten har givet stemme til de store børn, har de afvist mere indgriben i deres frie tid. De vil have mindre voksenstyring, ikke mere.Vælger regeringen at imødekomme Venstres forslag og opgive ideen om 37 timers uge for de ældste elever, betyder det på ingen måde, at regeringens reform er nødstedt.Der vil stadig være rig mulighed for at igangsætte en nødvendig udvikling af en folkeskole med varieret undervisning, hvor pædagoger og lærere samarbejder om læring og fysiske aktiviteter på nye måder.Regeringen bør lytte til de unge, som har levet et børneliv, der igennem de seneste tre årtier er blevet genneminstitutionaliseret. Det er aldrig en skam at blive klogere, selv om Venstres kovending hviler på et tyndt grundlag. Det bliver måske ikke en helhedsskole, helt som regeringen havde ønsket sig, men et mere helt ungdomsliv.
