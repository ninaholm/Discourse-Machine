Det gode menneske



 I weekenden holdt årets vinder af Nobels litteraturpris, Jean-Marie Le Clézio, sin pristale. Mens det stadig kan være svært at få armene op i begejstring over valget af netop ham, er det derimod ikke så svært at holde af det gode menneske og humanisten Le Clézio. Budskabet i hans tale er i bund og grund sympatisk, men alligevel er der er del surmuleri blandt kommentatorer rundt omkring i verden over, at den var kedelig og fyldt med navnene på de mange forfattere, som betyder noget særligt for ham. Et par tanker af interessant betydning kunne det dog blive til.
Le Clézio lagde ud med at rette det spørgsmål til sig selv, som journalister er holdt op med at stille forfattere i det hele taget: "Hvorfor skriver du?"
Hans svar på spørgsmålet lød omtrent sådan: Hvis man skriver, er det ensbetydende med, at man ikke handler. At skrive er at bestemme sig for en anden slags reaktion, en anden form for kommunikation, for en distance, for en tid til eftertanke og refleksion.
Når man er forfatter, skriver man i stedet for at handle. Det er måske ikke et revolutionerende, men et ærligt svar fra en forfatter, der på sin egen stille måde har været stærkt engageret i verden og dens uretfærdigheder. Og er det ikke godt indimellem at blive mindet om litteraturens egentlige væsen, dens sigte, dens inderste raison d'etre, som først og fremmest er at repræsentere en anden virkelighed?
Når Le Clézio skal pege på, hvad der som forfatter er hans udgangspunkt, er hans svar 'krigen'. Ikke krigen som historisk moment, der støber verden om i en ny form, men den helt nære og nærmest taktile fornemmelse af krigen: At man som barn var sulten, bange og frøs. Det er ikke stormagternes krig, nobelprisforfatteren taler om, men civilbefolkningens krig. At man som barn ikke måtte bevæge sig frit. At haver og udendørsarealer var forbundet med fare.
Det er alt det, som litteraturen har fat i, når den beskæftiger sig med krigen. Verden set fra det konkretes synsvinkel. Mærk verden og forstå den gennem at læse om den i bøgerne.
Le Clézios budskab og sande sigte med talen var at gøre det at læse litteraturen til et demokratisk anliggende. Han krævede en universal alfabetisering. Efter afskaffelsen af sult i verden er det i hans øjne den vigtigste opgave. Det var en anden fransk forfatter, Sartre, der for snart 50 år siden siden i 1961 afslog at modtage nobelprisen, fordi ingen roman i hans øjne kunne opveje et barns sultedød. Børnenes tilstand har ikke forbedret sig som følge af Sartres afvisning. I den forstand er Le Clézio mere i tråd med virkeligheden end Sartre, når han siger, at forfatterne må indse, at de ikke kan forandre verden. Men det er alligevel godt, at de stadig skriver om den.

