Rent sofisteri fra Ole Thyssen
Filosoffen Ole Thyssen hævder, at der er kommet flere såkaldt ’professionelle tabere’. Flere debattører har spurgt ham, hvor han ved det fra. Det spørgsmål affejer han som et udtryk for ’talvidenskab’


 Ifølge den vestlige filosofis grundlæggere Platon og Aristoteles består ’sofisteri’ i brugen af filosofiske midler til at afspore den offentlige debat.
I sagens natur er professionelle filosoffer særlig disponeret til at forfalde til sofisteri, eftersom de råder over begreber og teknikker, der lige så vel kan bruges til at lægge et intellektuelt røgslør ud som til at gøre os klogere på principielle perspektiver i vores diskussioner. En fare ved sofisteri er derfor, at det kan bidrage til ’misologi’, had mod filosofien.
Filosoffen Ole Thyssen hævder, at der er kommet flere såkaldt ’professionelle tabere’. Flere debattører har spurgt ham, hvor han ved det fra. Det spørgsmål affejer han som et udtryk for ’talvidenskab’, hvorimod hans egen påstand udtrykker et ’filosofisk blik’ og hører til på et andet niveau.
Det kunne han for så vidt have haft ret i, hvis han havde formuleret sig principielt og gjort gældende, at velfærdsstaten ifølge sin grundlæggende logik har en tendens til at opdrage mennesker til at definere sig som ofre, så de kan blive berettiget til offentlige ydelser.
Men Thyssen vil netop mere end det. Han foregiver, at han har tallene på sin side. Og så har han selv bestilt musikken.
Taberhypotese
Thyssens påstand, at der er flere svage nu end tidligere, berettiger enhver til at bede ham aflægge regnskab for den kvantitative påstand. Det er ikke udtryk for ’naturvidenskabelig fetichisme’, som Thyssen hævder, men sund fornuft.
Thyssen bliver sofist, når han forsøger at komme ud af denne klemme ved at sammenligne sin taberhypotese med bl.a. Kierkegaard og Nietzsches filosofi. Men deres filosofiske refleksioner skal jo netop ikke læses på linje med Thyssens kvantitative påstand – som om Kierkegaard hævdede, at der er kommet færre etikere eller flere æstetikere.
De skildrer og problematiserer grundlæggende aspekter i tilværelsen uden som Thyssen at afgøre fra skrivebordet, hvor dominerende disse aspekter er i konkrete historiske situa- tioner. Thyssen kan med andre ord ikke først forlade filosofiens niveau og derefter appellere til den om hjælp for at slippe for de ubekvemme spørgsmål, som de kvantitative påstande har bragt ham på halsen.
Så forfalder han til sofisterier til skade for filosofiens offentlige image.

