At se fjernsyn er ikke en synd
Det er det ikke. Virkelig. Men ballet er bedre


 Min 3-årige datter elsker Svanesøen. Helst opført af New York City Ballet. Hun beder ofte om at få lov at se det på YouTube. Her ligger den tilgængelig i sin fulde længde. Det er langt. Det synes jeg, men det synes hun ikke, og faktisk forstår hun at påskønne ballet meget bedre end jeg, så hun har nok ret.
Det er nemlig ikke min skyld, at hun elsker Svanesøen. Det er fjernsynets skyld. Siden hun så et lille glimt bournonvilleballet i DR’s Festforestilling i forbindelse med dronningens jubilæum, har hun næsten dagligt bedt om at få sit lilla tylskørt på. Og så vil hun se Svanesøen på YouTube. Og så danser hun rundt og efterligner det, hun ser på skærmen, mens jeg står lænet op ad dørkarmen og tænker: Hvordan i alverden er det sket? Svaret er enkelt: Det er sket, fordi vi ser meget fjernsyn. Det var ikke et aktivt valg, at vi så festforestillingen for dronningen. Det var bare det, der var i fjernsynet på det tidspunkt. Og nu danser min datter.
Det er den historie, jeg fortæller mig selv, når jeg endnu engang har placeret hende foran Mickeys Klubhus og Handy Manny, mens jeg laver mad. Hun bliver ikke bare passivt underholdt. Hun ser, og så gør hun. Og selv den farlige kapitalistiske mediegigant Disney kan ikke levere føde til det naturlige instinkt i mig, der siger: ’Hun bør ikke se fjernsyn. Fjernsyn fordummer. Fjernsyn gør fed. Fjernsynsvaner er afgørende for, hvor du placeres på den sociale rangstige.’
Det er Disney Juniors skyld, at hun er stor Beethoven-fan. Ham har hun lært at kende i den enerverende opbyggelige serie Små Einsteins. Og når hun har set Dr. McStuffins så giver hun mig plaster på og siger, at jeg skal huske at drikke masser af vand.
Og hvis mine egne erfaringer ikke er nok – hvad de sjældent er for en småbørnsmor – så kan jeg konferere med lektor ved Aarhus Universitet Stine Liv Johansens ph.d.-afhandling Seere i bleer, der netop beroliger mig: Det kan faktisk være sundt for små børn at se fjernsyn. Det giver dem succesoplevelser, inspiration til leg og adgang til et fælles referencerum som de kan bruge i børnehaven.
Men det paradoksale er, at selv om jeg kan læse afhandlinger og artikler om, at vi bør komme os over vores arkaiske og koldkrigsagtige indstilling til mediet og holde op med at frygte uigenkaldelige konsekvenser for vores børns sundhed og indlæringsevne, hver gang vi tænder fjernsynet, så har jeg stadig dårlig samvittighed. Forklaringen er den, at det er dårlig samvittighed pr. stedfortræder. Det er mig, der har dårlige fjernsynsvaner. Det er mig, der ikke kan finde ud af at slukke, når jeg godt kan mærke, at jeg nok aldrig kommer til at danse af at se Hammerslag. Og det er her, den vigtige pointe gemmer sig: Hvis min datter skal lære, at det ikke er alt fjernsyn, der får én til at danse (heldigvis da, for ellers ville verden godt nok være et fjollet sted), så er det mig, der skal lære at slukke. Eller i det mindste sortere. Vise hende, at det er helt o.k. at falde ned efter en lang arbejdsdag ved at se noget fjernsyn, men der er jo ingen, der siger, at man så ikke skal slukke igen, før man går ud for at børste tænder.
Når jeg selv har lært den svære kunst at være disciplineret fjernsynsseer, så kan det være, at jeg også er parat til at acceptere den nye sandhed om tv: At det kan være godt. Opbyggeligt. Det kan give indsigt i dele af samfundet, som man aldrig i livet selv ville gå på date med. Det kan have stor værdi, hvis jeg reflekterer over det. Skabe merværdi.
Den tanke skal jeg argumentere mig frem til, mens det åbenbart er indiskutabelt godt, at min datter elsker Beethoven og ballet. Det får mig endda til at prale, godt nok ydmygt og ironisk, men det er stadig pral. Raffineret pral. Det er i virkeligheden frygtelig fattigfint. Det er lidt ligesom Agnes fra Matador, der som det første sender Aksel og Knud til dans, da hun kommer til penge. Hvis yngre generationer skal udnytte det positive potentiale, der ligger i fjernsynet, så må vi som forældre lægge skammen på sofabordet, idet vi læner os tilbage. Ellers sender vi arvesynden videre og reproducerer en generation, der smykker sig med overklassens vaner, men skynder sig hjem og ser Paradise.
 
 
Anita Brask Rasmussen er kulturjournalist
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

