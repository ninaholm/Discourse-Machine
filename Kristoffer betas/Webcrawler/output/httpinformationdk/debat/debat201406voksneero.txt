De voksne har erobret barndommen
Forældremøder, legeaftaler, ’kom hinanden ved’-hygge, arbejdsdage … Velfærdsinstitutionernes krav om, at forældrene skal engagere sig i børnenes liv griber om sig. Så meget, at børnenes frihed og selvbestemmelse er truet
Dagens kronikør har fire børn – og svært ved at leve op til de mange fællesskabers fordringer.


 
	Jeg har en kone og fire børn på et, tre, fem og otte år. De går alle i institutioner, og den ældste går også i folkeskolen. Min kone arbejder på let nedsat tid for at få tid til dem alle og ikke mindst til alle de krav, som samfundet stiller, når man har børn. Alligevel kan vi ikke leve op til alle fællesskabernes fordringer. Problemet er, at fællesskaberne i stigende grad invaderer familierne. Det har karakter af frivillig tvang. Man tvinges til at følge fællesskabets normer, og bliver mindre og mindre sig selv.

	Jeg ved, at der er en masse positive ting ved fællesskaberne, men presset for at deltage i dem for at undgå at blive stemplet som en dårlig forælder, kollega, ven eller familiemedlem udarter sig til tyranni, som reducerer det frivillige engagement og indsnævrer det selvdefinerede liv.

	Overskuds ping-pong-dialog

	Presset viser sig på daglig basis, når børnene skal afleveres og hentes i de forskellige institutioner. På grund af de mange artikler, der har været, om at børn ikke må være for mange timer i institution, vil man ikke være den første, der afleverer eller den sidste, der henter. Dette gælder specielt i børnehave og vuggestue. Børnene er naturligvis trætte om morgenen, og vi forældre løber rundt for at komme ud af døren. Vi skal fodre børnene af, sørge for at de får børstet tænder, og de små skal have skiftet ble og have tøj på. Vi skal sikre, at de store tager overtøj på selv. Vi må heller ikke glemme, at der skal pakkes skoletaske, og den ældste skal smøre en madpakke til 10-frikvarteret, for lærerne har påtalt, at det er nødvendigt med den madpakke, og man er træt af beskeder om det på forældreintra.

	Men selv om morgenen har været stresset, vil man ikke vise, at man er en dårlig far, så hvis der har været konflikter med et barn eller to, bliver det nævnt med en vittighed, når man afleverer børnene. Herefter følger lidt ping-pong-dialoger med pædagoger og lærere og de andre forældre. Målet er at vise, hvor stort et overskud man har. Når børnene skal hentes, vil man heller ikke hente dem for sent, for man har hørt, hvordan der bliver talt om de forældre, der henter deres børn sent hver dag. Det skaber et indirekte pres, for at ingen vil være den, der afleverer først eller henter sidst. Men på den anden side: Nogen skal jo være det.

	Oven i disse dagligdags forventninger kommer forældremøder, jule- og sommerfester, frivillige forældrearbejdsdage samt andre sociale aktiviteter, man skal til i børneinstitutionerne. I skolen har man toppet arrangement-ræset af med legegrupper. Derudover går vores ældste også til fodbold, hvilket indebærer endnu flere forældreaktiviteter.

	Alene antallet af møder og arrangementer betyder, at man må melde fra, og så følger den dårlige samvittighed over ikke at interesse sig for sit barns liv.

	Min erfaring er dog, at disse møder og arrangementer mest af alt er til for, at folk kan vise, at de er der for deres børn. Møderne gør generelt ikke noget for relationerne mellem forældrene, eller for relationen mellem forælder og barn. Til gengæld betyder de noget for børnenes relationer, men måske kunne effekten være endnu større, hvis forældrene ikke deltog, så børnene ikke hele tiden skulle afbryde legen for at vise os forældre noget – eller endnu værre, fordi forældrene blander sig i legen. Ved nærmere eftertanke, tror jeg sagtens, arrangementerne kunne undværes. I forvejen er ungerne jo meget sammen, og det bliver kun mere, når den nye folkeskolereform træder i kraft.

	Far på sidelinjen

	Jeg oplever mange floskler om, at disse fællesskaber er til for, at man kan være ih og åh så sociale og venskabelige med hinanden. Men det sker kun i lille målestok. Vi møder troligt op som de lemminge, vi er, fordi vi elsker vores børn, og vi ikke vil give nogen anledning til at tro andet.

	Også i børnenes fritidsliv er forældrene altid til stede. Vi står troligt på sidelinjen under fodboldtræningen, også selv om ungerne ikke kan se, at vi er der. Vi sidder troligt og venter. Jeg pønser på at gøre oprør og bare aflevere barnet (og senere børnene) til fodbold og lade ham (dem) finde hjem selv. Det er den ældste i hvert fald stor nok til. Det kan være, de andre forældre følger trop. Når det viser sig at være en succes, kan vi nok også overdrage dem ansvaret for selv at tage i skole. Jeg er klar, men jeg har mødt mangt en mor, der forklarer mig, at børn ikke kan komme i skole selv, førend de er minimum 10 år. Det kunne de, da jeg var barn; det kan de vel også nu. Det er kun forældrene, der står i vejen.

	Når jeg tænker tilbage på min egen skolegang (kan af gode grunde ikke snakke med om institutionslivet, da jeg har aldrig har taget del i det personligt), var der ikke alle disse sociale krav til forældrene. Der var et årligt forældremøde, hvor der var valg til bestyrelsen, og så var der en årlig skole-hjemsamtale. Hvis der var noget, der var grelt, tog man en samtale om det, og hvis vi børn havde problemer med hinanden, forsøgte vi selv at løse det. Hvis det ikke kunne lade sig gøre, hev vi fat i vores forældre, som tog fat i det andet barns forældre. Skolen blandede vi sjældent ind i problemerne. Den skulle bare give os viden; opdragelsen var forældrenes domæne. Der blev skrevet i kontaktbogen en sjælden gang imellem, hvis der var informationer, der absolut skulle nå hjemmet.

	Vi gik selv til festerne på skolen. Der var ikke behov for, at vores forældre fulgte os. Det behøvede de heller ikke gøre, når vi skulle lege sammen om eftermiddagen. De behøvede heller ikke at arrangere legeaftaler for os. Det klarede vi selv, ligesom vi også selv tog til de forskellige fritidsaktiviteter, vi dyrkede. Vores forældre kom nogle gange og så os spille kamp, men de overværede ikke træningen. Det var ikke nødvendigt. Vi følte os ikke mindre elskede af den grund. Vi følte os nok nærmere mere frie.

	Til kamp for friheden

	Hvad er så pointen med alt dette brok – for brok er det jo i bund og grund. Jeg kunne jo bare vælge anderledes på mange punkter, men der er nogle konsekvenser ved at gøre det, som jeg ikke er klar til at tage.

	Og faktisk er kampen i mine øjne større end den personlige; end den jeg kan tage på mine egne børns vegne. Den skal kæmpes på hele mine børns generations vegne. Det handler om at sikre en hel generation muligheder for at blive selvstændige mennesker.

	Jeg vil kæmpe en kamp for, at skolen begynder at fokusere på det, skoler nu engang altid har fokuseret på: at give vores børn viden. Hvad socialisering og kammerateri angår, kan man udmærket lade dette ske via fritidshjem og fritidsinteresser i stedet for forældrearrangeret selskabelighed. Jo mere skolen og klasserådene tager over, des mindre indflydelse får børnene på deres eget liv. De vælger ikke deres kammerater selv – de bliver dem påduttet.

	I dagens folkeskole er der et dogme om, at alle skal kunne komme overens med alle, og at alle skal lege med alle – også selv om de ikke vil. Det er et dekret om, at alle skal kunne lide alle. Jeg mener, at vi tværtimod må give børnene frihed til selv at vælge, hvad de vil lege og med hvem. Fri leg er ikke så dårligt, som det lyder.

Thomas Gyldborg er far til fire

