Professoral påtale til Fri Debat og Flemming Rose
Juraprofessor Henning Koch hilste initiativet velkomment, men  brød sig ikke om dagsordenen, da det nye netværk Fri Debat  mandag inviterede til debat om det fornuftige i at fastholde  racisme- og blasfemiparagraffer
Jacob Mchangama, chefjurist i tænketanken CEPOS og medstifter af Fri Debat (yderst tv.) og Flemming Rose, kultur- og opinionsredaktør på Jyllands-Posten (yderst th.), fik læst og påskrevet af juraprofessor Henning Koch (nr. to fra venstre) under debatten på Borups Højskole mandag. I panelet sad også Kristeligt Dagblads chefredaktør, Erik Bjerager.


 Selv om der står hele to klaverer i det lille mødelokale på Borups Højskole - beliggende ved Frederiksholms Kanal over for Slotsholmen i centrum af København - er der ikke tid til fællessang, når Fri Debat byder op til offentlig diskussion. For det kan kun gå for langsomt at få gennemført foretagendets politiske projekt; at afskaffe al racisme- og blasfemilovgivning, forstår man på forsamlingen. Denne aften er omkring 65 mennesker mødt frem for at debattere frit om dette retspolitiske anliggende.
Flere fra Fri Debat-netværket, der tæller en snes debattører med mange forskellige akademiske, litterære og mediemæssige platforme, hilser her på hinanden for første gang. Netværket, som kun optager medlemmer på eget enstemmigt initiativ, opstod for nylig som en polemisk protest - anført af kulturteoretikeren Frederik Stjernfelt og retsdebattøren Jacob Mchangama - mod mentaliteten i Dansk PEN og ikke mindst hos Trykkefrihedsselskabet. For hvor PEN er hjemsøgt af venstresnoede multi-kulturalister, er Trykkefrihedsselskabet højrekulturalismens højborg, hvor DF's diskriminerende diskurs nyder fremme - uden forankring i demokratiet og retsstatens principper, lyder Fri Debats analyse. Med andre ord kan PEN - og deres åndsfæller på Dagbladet Politiken - ikke finde deres ben i forsvaret af ytringsfriheden, når etniske minoriteters religion også er genstand for skarp satire, mens Lars Hedegaard og co. i Trykkefrihedsselskabet kører en islamofobisk intifada uden udsyn og indre intellektuel kohærens.
Perfid paneldebat
Denne polære tilstand i det kulturelle landskab er Fri Debats folk ikke tilfredse med. Ej heller den retstilstand, som råder i landet, ønsker man bevaret. For straffelovens kriminalisering af blasfemiske og diskriminerende ytringer ønsker man ophævet. Til at argumentere for sin sag havde man mandag aften sat sin juridiske spydspids, Jacob Mchangama, og Jyllands-Postens herostratisk (verdens)berømte kulturredaktør, Flemming Rose, i et panel, som også talte to opponenter fra den offentlige debat om emnet - den værdikonservative chefredaktør for Kristeligt Dagblad, Erik Bjerager, og den polemiske professor i forfatningsret Henning Koch.
Sidstnævnte undlod i sit oplæg ikke at inddrage de vildfarelser, som han mente, at hans panel-opponenter led af. Mchangama fik således læst og påskrevet om sin »forkerte« beskrivelse af baggrunden for racisme-paragraffen i FN-systemet. Mens Rose fik en lille retsbelæring om rammerne for ytringsfrihed hertillands:
»Du har ikke fulgt med i timen, Flemming Rose. Jeg og rigsadvokaten har før måttet belære dig om, at 'hån, spot og latterliggørelse' ikke er law of the land,« konstaterede professor Koch.
Den koleriske kulturredaktør Rose afviste i et brysk tonefald at tage imod belæringen, men udtrykte dog sin sarkastiske »tak til det intellektuelle fyrtårn Koch«. Derudover fremhævede han i sit oplæg de problemer, som »krænkelses-love« giver i hans andet hjemland, Rusland, hvor kirkelige og nationalistiske kræfter lægger kritikken og satiren i en spændetrøje så stram, at selv hærværksmænd ved retsinstanser slipper godt fra at rasere kunstudstillinger med religiøs og politisk kant.
»Man forstår i hvert fald godt, hvorfor Rusland stemmer sammen med den islamiske verden i FN-regi,« sammenfattede Flemming Rose med tanke på blandt andet Durban 2-konferencen, der fandt sted sidste år med en - dog afværget - dagsorden om kriminalisering af religionskritik, og som gjorde indtryk på mange tilhængere af Vestens vidtgående ytringsfrihed.
Ikke mindst i den kreds, der har dannet Fri Debat, og blandt deres sympatisører.
Da ordet blev givet frit efter pausen, var det således ikke kun Flemming Rose og Jacob Mchangama, der til daglig er chefjurist i Cepos, som havde principielle polemiske indvendinger imod den docerende juraprofessor. En anden Cepos-aktivist ved navn David Pontoppidan, også kendt fra Konservativ Ungdom, forsøgte at holde Henning Koch fast på, hvad straffeloven havde at tilbyde ham, når 'KU-cepostlen' skulle have beskyttet sine følelser for sit favorit fodboldhold.
Professorens blaserte svar forsvandt i en symfoni af buh-råb fra forsamlingen, og straks derpå forlod Henning Koch forestillingen midtvejs for at nå frem til Det Kongelige Teater, inden Friedrich Dürrenmatts tragikomedie Den gamle dame besøger byen begyndte.
Bolværk
På vej ud af døren nåede han dog formentlig at opfange, at han i hvert fald havde en enkelt supporter i forsamlingen i form af den professorale kollega Claus Haagen Jensen. Han problematiserede nemlig præmisserne for Rose, Mchangama og de øvrige tilstedeværende retsaktivisters argumentation, som han i lighed med Henning Koch mente var misforstået og uden saglig indsigt i den danske retstraditions kvaliteter. Kvaliteter, der blandt andet tager højde for ekstreme situationer, hvor blasfemi-paragraffen for eksempel kan være et yderste værn mod vandalers afbrænding af Koranen til forstyrrelse af den offentlige orden.
Selv om Christiansborg ligger få skridt fra Frederiksholms Kanal var der ingen parlamentarikere tilstede denne aften på Borup Højskole. Og da man kun har den kulturalistiske fjende Dansk Folkeparti til at tale sin sag på tinge, trækker det nok i første omgang lidt ud for Fri Debat med at få skovlen under omtrent 70 år gamle paragraffer til beskyttelse af den offentlige orden og værn mod diskrimination. Men kampen imod blasfemi- og racismeparagraffers begrænsninger af det frie ord opgiver man næppe - trods mandagens modstand fra sagkundskaben og manglende parlamentarisk opmærksomhed.


