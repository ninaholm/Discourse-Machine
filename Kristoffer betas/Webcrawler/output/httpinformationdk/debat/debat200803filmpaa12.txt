En film på 12 minutter om Koranen
Højrepopulisten Geert Wilders koranforhånende film har bragt Hollands regering i alvorlig knibe. Gode råd er der at hente hos John Stuart Mill, der filosofisk begrundede, hvorfor ytringsfrihedens rammer bør være de videst mulige
Foreløbig har der ikke været voldsomme reaktioner efter netpremieren på Geert Wilders koranforhånende kortfilm -Fitna-.


 Der er to lejre i debatten om et muligt forbud imod Fitna, Geert Wilders film om Koranen. Den ene tager udgangspunkt i et principielt forsvar for ytringsfriheden som en grundlæggende rettighed i det liberale retssamfund. Uanset form, indhold og tone må alle have ret til at sige, skrive eller filme alt, hvad der passer dem. Dog kan en ytring, der krænker, opflammer til had eller opfordrer til vold under nøjere definerede omstændigheder, føre til retsforfølgelse. Men dette vil i givet fald altid først ske, efter at ytringen er faldet. Forbuddet mod censur er absolut.
Heroverfor står den pragmatiske lejr. Også her opfatter man ytringsfrihed som et væsentligt gode, men ikke for enhver pris. Hvis ytringsfrihed medfører, at andre fundamentale rettigheder krænkes, må den begrænses. Hvis valget står mellem hensynet til offentlig sikkerhed og retten til at udtrykke sig, må kollektivets interesser gå forud for individets. Fortalere for denne position er bl. a. fem fremtrædende hollandske muslimer, som i et indlæg i avisen NRC Handelsblad har opfordret statsminister Balkenende til at forbyde Wilders film. Samme ræsonnement lyder fra Irans regering, ifølge hvilken Fitna kan føre til sociale uroligheder, fordi den krænker muslimers rettigheder, i og med at Koranen for dem er hellig og ukrænkelig.
Mills definition
En mere fundamental diskussion af ytringsfrihedens grundlag kan muligvis vise en vej ud af dilemmaet. Et af de mest glødende forsvar for ytringsfriheden står at læse i den britiske filosof John Stuart Mills skrift fra 1859, On Liberty. I kapitel to hedder det: "Hvis hele menneskeheden minus én person havde samme holdning til et givent spørgsmål, ville menneskeheden ikke være mere berettiget til at lukke munden på denne ene person, end denne person ville være berettiget til at lukke munden på menneskeheden, hvis han havde magt til det (...). Det specifikt forkastelige ved at undertrykke en ytring er, at hele menneskearten dermed bliver berøvet noget. Både eftertiden og den eksisterende generation og i endnu højere grad de, som er uenige i ytringen, end de, som deler den."
Ifølge Mill har historien gang på gang vist, at navnlig mennesker, som hævder at tale eller handle i sandhedens navn, ofte af eftertiden bliver afsløret som ofre for vildfarelser. Derfor er der god grund til at være ydmyg, når man påberåber sig en højere sandhed. Kritik kan kun gavne sandheden. Dette er selve grundprincippet for videnskabelige fremskridt.
Tilfældet Wilders handler ikke om videnskabelig sandhed, men om religion. Al religion hviler som bekendt på tro, hvorfor man kan mene, at sandhed pr. definition ikke spiller nogen rolle her. Ikke desto mindre opererer religion med egne såkaldte 'trossandheder', men disse er ifølge Mill lige så fejlbarlige som alle andre påstande. Den blotte mulighed for, at religionskritik kan bidrage til større erkendelse, er i sig selv tilstrækkelig grund til at tillade den.
Resten af Mills argumentation lyder helt aktuel: Han hævder, at hans samtidige tilsyneladende ikke længere er overbeviste om sandheden af deres holdninger. De bygger derfor ikke længere retten til at beskytte en given (religiøs) opfattelse på en påstand om sandhed, men på en påstand om dens nytte for samfundet. Efter deres opfattelse kan det undertiden være nyttigt at forbyde kritik af bredt accepterede (religiøse) opfattelser - ikke for sandhedens skyld, men for fredens skyld. I sådanne tilfælde må regeringen påkalde sig et alment hensyn til beskyttelse af den offentlige orden.
Ytringen bør være tilladt
Anvender vi dette ræsonnement på Wilders film, kan den religionskritik, som den udtrykker, være sand eller berettiget, men for den hollandske regering er dette irrelevant. Spørgsmålet er alene, om denne kritik er til gavn for samfundet som helhed. Hvis den er skadelig snarere end gavnlig, må vi forbyde den. Men ifølge Mill forskyder vi så kun problemstillingen, for regeringen kan ikke ufejlbarligt afgøre, hvad der er sandt, eller hvorvidt noget er nyttigt eller skadeligt for samfundet. "Hvorvidt en given holdning er nyttig er selv et spørgsmål om holdning, der følgelig ligeså må være åben for diskussion som holdningen selv." Hensyn til nytte- eller skadevirkninger for samfundet kan derfor ikke påkaldes.
Uanset hvor overbevist man er om en ytrings 'alvorlige følger' og 'umoralske' eller 'gudsbespottelige' indhold, og uanset om den generelle offentlighed er enige i den bedømmelse, bør ytringen ifølge Mill være tilladt - ja, bør især i sådanne tilfælde være tilladt. For under sådanne omstændigheder er risikoen for at begå fejl og forårsage ofre størst. Følgelig kan hensynet til offentlighedens interesse, til moralen eller det hellige aldrig begrunde et forbud imod nogen ytring.
Men kan en ytrings tone være relevant? Bør holdninger kun udtrykkes i et 'besindigt' sprog? Ifølge Mill er det umuligt at sætte klare grænser her. Kunne kriteriet være, at ytringen ikke må krænke? Nej, for et hvilket som helst overbevisende og markant verbalt udfald vil altid kunne blive opfattet som stødende og urimeligt af dem, som mener noget andet. 
Den tavse majoritet
For Mill var der dog en mere fundamental indvending. Ifølge ham er der absolut anstødelige måder at udtrykke sine holdninger på. Problemet er bare, at et forbud imod anstødelige ytringer næsten altid rammer mennesker, som er imod de etablerede meninger. Man har frihed til at håne og udtrykke intolerance over for tilhængere af minoritetssynspunkter, fordi man ved, at man har opbakning fra den (tavse) majoritet. Den enkelte må imidlertid frygte for sin sikkerhed, hvis han benytter sig af samme fremstillingsform, men uden bred støtte fra den offentlige mening - et relevant eksempel er her dæmoniseringen af Pim Fortuijn og dens fatale konsekvenser. En ytrings tone bør derfor heller ikke begrunde et forbud mod den.
Betyder det så, at der ikke slet ikke er begrænsninger for ytringsfriheden, hvis det står til Mill? Ikke helt. Mill tager et enkelt forbehold: Hvis omstændighederne er sådan, at den ytrede holdning kan blive direkte årsag til forbrydelser, så kan den ikke længere være omfattet af ytringsfriheden. Mill anfører et eksempel med en kornhandler: Aviser bør have ret til at skrive, at kornhandlere tager så høje priser, at de er skyld i, at de fattige sulter. Men så snart man udtrykker samme synspunkt over for en ophidset menneskemængde, der har taget opstilling foran en kornhandlers hus, bør man kunne straffes. 
Problemet med Wilders film er, at vi i skrivende stund ikke ved, om kornhandlerens situation gælder. Alle scenarier om optøjer, terroraktioner og mennesker, der bliver lemlæstet eller dræbt, er spekulative. En yderligere komplicerende faktor er, at den nationale og internationale kontekst i globaliseringens epoke flyder sammen. Ikke desto mindre kan den blotte mulighed for negative konsekvenser ikke være et argument for at suspendere en fundamental rettighed. Det ville være at præmiere dem, som forsøger at skabe en atmosfære af frygt og terror, som eksempelvis stormuftien af Syrien, som har truet med et blodbad, hvis Fitna vises.
Force majeure-grunde
Kun hvis der er konkrete tegn på, at den offentlige orden i Holland risikerer at bryde sammen, og at ordensmagten ikke vil kunne kontrollere situationen, kan den grundlæggende ytringsfrihed suspenderes midlertidigt af force majeure-grunde. Eftersom dette ikke har vist sig at være tilfældet i denne sag, har den hollandske regering handlet rigtigt ved ikke at forbyde filmen.
Afgørende er det, at den hollandske regering nu offentligt erklærer, at offentliggørelse af uacceptable holdninger også er en essentiel del af den demokratiske retsorden, og at dette princip må forsvares til alle tider i et åbent samfund. Samtidig bør den også understrege, at muslimer i det hollandske samfund kan føle sig sikre på at nyde godt af statens beskyttelse under alle omstændigheder og opfordre dem til at benytte sig af deres forfatningsgivne rettigheder til at bekæmpe Wilders verbalt på alle mulige måder. Et selvbevidst svar fra muslimer, der bygger på argumenter og påviser tendentiøse sammenligninger og forvanskninger i Fitna, vil kunne skære Wilders projekt ned til naturlig størrelse: en 12 minutters film om Koranen.
© Trouw og Information
Oversat af Niels Ivar Larsen
Gelijn Molier er lektor i filosofi på universitet i Leiden

