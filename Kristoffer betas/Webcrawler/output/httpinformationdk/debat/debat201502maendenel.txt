Hvor er mændene i ligestillingsdebatten?
Kønsdebatten er en tabersag for mænd. Stikker de snuden frem, bliver de trynet. Stikker de ikke snuden frem, bliver de også trynet


 Den danske ligestillingssamtale er anført af kvinder. Mænd deltager kun undtagelsesvis, når det gælder emner som børn, barsel, abort og skilsmisser. Kvinder får masser af taletid og stadig flere privilegier – mænd får som følge af deres manglende deltagelse færre rettigheder og ringere vilkår.
Tag for eksempel den famøse mandebarsel, som regeringen gik til valg på at indføre. Bortset fra indlæg fra Informations Lars Trier Mogensen og Lasse Lavrsen har det primært været kvinder, der argumenterede for en forbedring af mænds barselsrettigheder. Regeringen droppede valgløftet, og danske mænd er i dag dem, der tager suverænt mindst barsel i Norden, og i skilsmissesager tilfalder børnene som regel moren – det er jo hende, de er mest knyttet til.
Et par andre eksempler. Debatten om, hvordan kvinder favoriseres og mænd diskrimineres i Statsamtet, når samværssager skal afgøres – den har været anført af folketingsmedlem Zenia Stampe. Debatten om, hvordan mandlige pædagoger diskrimineres i børnehaver – anført af kvinder. Debatten om tabermænd, der står uden uddannelse, job og muligheder og om taberdrenge, der går ud af skolen som funktionelle analfabeter – anført af kvinder. Det samme med debatten om fri abort til mænd. Har jeg overset væsentlige indlæg fra mænd? I så fald undskyld, de må være druknet i mængden af kommentarer, kronikker og essays fra kvinder.
Det er mig bekendt også en sag for mænd at sikre sig retten til at være far for deres børn, sikre dem en ordentlig skolegang og mulighed for at lykkes i livet, ligesom det er langt ude, at der findes kvinder, som behandler mænd som ufrivillige sæddonorer og tvinger dem til faderskaber, de helst er foruden. Men de ting ændrer sig næppe, før mænd gør deres indflydelse gældende og blander sig i ligestillingssamtalen.
Der er mange bud på, hvorfor mænd ikke gør det. Mænd opfatter traditionelt ikke sig selv som køn, men som mennesker, og hvis der eksisterer en mandebevægelse, kan de ikke genkende sig selv i den, måske fordi mandesag lyder som tabersag.
Mænd holder sig ude af debatten, fordi den er fyldt med følelser og personangreb. Sociolog Henrik Dahl blev engang kaldt sexist, fordi han i en debat havde sagt, at han skam elsker kvinder. Alt bliver misforstået og fordrejet.
Professor Ning de Coninck-Smith mente forleden i Politiken, at mænd »ikke har tid til at skrive debatindlæg til Politiken, fordi de skal nå så meget«. Og det er jo skægt, for de har masser af tid til at skrive indlæg om ytringsfrihed og nulvækst i det offentlige.
Dernæst sagde hun, at det »at brokke sig over sit familieliv er formentlig en position, som en mand ikke kan indtage offentligt«.
Men hvorfor er det brok at deltage i en samtale om familieliv? Det kan godt undre mig lidt. Var det også brok, der førte til kvinders stemmeret, den fri abort, deltagelsen på arbejdsmarkedet? I så fald tak for brok.
I Danmark har vi en sjov tendens til at karakterisere indlæg om ligestilling som brok og beklagelse, mens indlæg om politik, økonomi og integration er – uha, fine og vigtige. At der skulle eksistere et debathierarki er ikke bare arrogant, det er også latterligt.
Og ja, jeg kan også godt selv være træt af, at når kvinder blander sig i den offentlige debat, så handler det helt overvejende om ligestillingsemner. Det piner mig, fordi det ender med at blive en ensidig fremstilling, en kliché. Når jeg tænder tv’et, og der sidder fire kvinder i Deadline-studiet, så ved jeg instinktivt, at det ikke er nationaløkonomi, Piketty eller Putin, der er på dagsordenen, men det, som en mand på Facebook engang kaldte »non-produktivt femi- og familieævl«.
Men mest af alt undrer det mig, at det skal overlades til kvinder at udkæmpe mænds kampe for et mere lige og retfærdigt samfund. Lige nu mister mænd deres børn, deres barsel, deres frihed til at vælge, om de vil have børn og hvordan, og de mister muligheden for at være andet end et skaffedyr og en sæddonor. Jeg forstår ikke, at de ikke vil tage debatten og kampen med os andre – om ikke for andet, så for deres egne sønners skyld.
Anne Sophia Hermansen er mag.art.
Klummen er udtryk for skribentens egne holdninger

