1 europæer : 10.000 afrikanere
»Mens jeg var i Sierra Leone, så vi ofte tv. Det var helt utroligt så meget, det fyldte i de internationale medier, at enkelte amerikanere og europæere var blevet smittede med ebola. Jeg sad sammen med mine afrikanske kollegaer og fik faktisk helt dårlig samvittighed over dækningen, fordi jeg vidste, hvor mange afrikanere, der var døde af ebola « siger læge Sanne Jespersen, der som den første danske læge var udsendt af Læger Uden Grænser til Afrika for at bekæmpe den farlige virus 
 Gravpladsen bag hospitalet, hvor ebola-ofrene begraves anonymt


 Inden jeg tog af sted, var jeg var bekymret for, om jeg ville møde mistro fra den lokale befolkning. Der gik historier om pårørende, der forsøgte at befri patienter fra hospitalerne, fordi de tror, at de hvide har bragt ebola til Afrika. Under mit tidligere arbejde på en HIV-klinik i Guinea Bissau har jeg også oplevet, at den lokale befolkning nogle gange betragter én med en vis skepsis. Heldigvis oplevede jeg det modsatte i Sierra Leone. Jeg blev mødt med stor tillid og oplevede, at folk var meget taknemmelige for det arbejde, vi udførte. Det hænger nok også sammen med, at på det tidspunkt, hvor jeg kom, havde hjælpearbejdet allerede været i gang i flere måneder. Derfor var de lokale også meget bedre oplyst om ebola, end de var, da epidemien brød ud. 
De første tre-fire dage, efter jeg var ankommet til hospitalet i Sierra Leone, var jeg hele tiden bange for at blive smittet. Jeg tænkte på ebola konstant og var slet ikke så cool, som jeg havde regnet med. Jeg tror, det skyldtes de mange sikkerhedsprocedurer. Vi skulle vaske hænder i klorin, hver gang vi trådte ind i en ny bygning. Selv sodavandsdåser skulle vaskes i klorin. 
 Tøj og støvler tørres efter desinfektion  

Derudover var der totalt berøringsforbud. Det betød, at vi internationale kollegaer ikke måtte røre ved hinanden og skulle holde en vis afstand, når vi sad og spiste. Det er ikke fordi, jeg i det daglige går og rører ved andre mennesker hele tiden, men når man pludselig af sikkerhedsmæssige årsager ikke må, bliver man meget bevidst om det. Det sjove er, at smittefaren fyldte ikke særlig meget i mine tanker, inden jeg tog af sted. Selvfølgelig var jeg klar over, at der var en risiko. Men når man rejser med en så professionel organisation som Læger Uden Grænser, ved man også, at risikoen er minimal, så længe man overholder sikkerhedsprocedurerne. 
 Sanne Jespersen (i midten) med kolleger i omklædningsteltet, hvor de trækker i sikkerhedsudstyret

Det var angstprovokerende første gang, jeg skulle have isolationsdragten på. Jeg var bange for, at jeg ikke kunne få luft, eller at bevidsthedspåvirkede patienter kunne finde på at hive sikkerhedsudstyret af, når jeg kom ind på stuen. Tidligere har jeg arbejdet flere steder i Afrika og på Grønland, så jeg synes, jeg har set meget. Men det syn, der mødte mig her, var alligevel voldsomt. Ebola er en frygtelig sygdom, der gør folk aggressive eller meget apatiske. Og isolationsdragterne er så fysisk ubehagelige, at man kun kan have dem på en time af gangen. Derefter får man det så varmt, at man er nødt til at trække frisk luft. Luften er i forvejen 30-35 grader og med skibriller, forklæde, tunge gummistøvler, hovedbeklædning, mundbind og flere lag tøj bliver man så varm, at man kan vride tøjet bagefter. Man sveder en til to liter efter en time i dragten. 
På et tidspunkt holdt jeg et oplysningsmøde for nogle landsbyhøvdinge. Jeg havde taget et billede af ebolavirus med for at vise dem, hvordan det ser ud. Mange troede, at ebola var en trolddom, og derfor hjalp det, at de kunne se et billede af virusset. Man bliver smittet med ebola gennem berøring, og derfor talte jeg med dem om, at de skal undgå at røre for meget ved hinanden for at mindske smitterisikoen. En af mændene afviste, at det var en mulighed. For som han sagde, havde han syv koner, han skulle tilfredsstille. Det viser jo, at de lever et helt andet liv og har en anden forståelse for sygdomme, end vi har. Derfor er det også rigtig svært for mange afrikanere at tilpasse sig de forholdsregler, der skal til for at bekæmpe epidemien. 
Med et så smitsomt virus ville man normalt brænde de døde patienter. Men det er kulturelt uacceptabelt i Sierra Leone. Der er derfor fare for, at døende patienter ikke vil lade sig indlægge, hvis de hører, at de bliver brændt, når de dør. I stedet bliver ligene lagt i ligposer og begravet omme bag hospitalet, hvor der er indrettet en gravplads. På gravpladsen er der hejst en pind for hver af de døde, men ingenting der indiker, hvem der ligger i graven. Det er hårdt at tænke på, at de pårørende ikke engang har et gravsted, hvor de kan sørge. Mange af gravene er meget små, fordi det er børn, der ligger begravet. Det er særlig svært at tænke på. 
 Gravpladsen bag hospitalet, hvor ebola-ofrene begraves anonymt

Mens jeg var i Sierra Leone, så vi ofte tv, mens vi spiste aftensmad. Det var helt utroligt så meget, det fyldte i de internationale medier, at enkelte amerikanere og europæere var blevet smittede med ebola. Det var svært, når det aften efter aften kørte over skærmen, og jeg sad sammen med mine afrikanske kollegaer. Jeg fik faktisk helt dårlig samvittighed over dækningen, fordi jeg vidste, hvor mange afrikanere, der var døde af ebola. Dem blev der næsten ikke talt om. 
Sanne Jespersen arbejder til daglig på infektionsmedicinsk afdeling på Aarhus Universitetshospital, Skejby. Hun var udsendt til Sierra Leone med Læger Uden Grænser i perioden 15. september til 13. oktober.  
Fortalt til Julie Elmhøj

