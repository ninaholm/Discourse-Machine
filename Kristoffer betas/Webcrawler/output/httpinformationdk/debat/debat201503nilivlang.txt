Ni liv mod den langsomme stille katastrofe
Så spændingsfyldt en lørdagsavis og nok en erindring om Inge Eriksen


 Drømmen om en anden og bedre verden er som en kat – den har ni liv.
Inge Eriksen i Beretninger fra anarkiets lange sommer, Beboertryk, uden år.
Har læseren endnu ikke stiftet bekendtskab med Karen Sybergs vidunderlige mindeord i gårsdagens avis om forfatteren, debattøren, livstykket, kosmopolitten og jyden Inge Eriksen, der døde for fire dage siden, 79 år, så har hun og han meget godt til gode. Og om et øjeblik får afdøde selv ordet for en længere godbid, men først skal hun lige citeres for oplysningen:
»Når Jylland er at foretrække, er det fordi det er det Danmark, der er landfast med Kina.« Jyderne var langt mere kosmopolitiske end københavnerne, for digterinden at se …
Dengang havde det dog også at gøre med en vis Mao, men her foranlediges konstateringen af weekendens avis. Som spændte fra en International Energy Agency (IEA) rapport om, at »for første gang i 40 år er den samlede globale udledning af CO2 ikke steget i forhold til året før – selv om der er økonomisk vækst. (…) Udviklingen er blandt andet drevet af Kina, som har mindsket forbruget af kul og i højere grad er gået over til vand, vind og solenergi. Man er også blevet mere energieffektive i industrien og har lukket nogle af de mest forurenende fabrikker. Over de seneste fem år er tillige OECD-landenes økonomier vokset med næsten syv procent, mens landenes CO2-udledninger er faldet med fire procent. Dette er sket på grund af politiske mål, som regeringerne må bygge videre på i Paris, hvis verden vil undgå den frygtede temperaturstigning på to grader i forhold til før industrialiseringen, understreger IEA’s cheføkonom Fatih Birol: ’Ellers vil stagnationen i CO2-udledning blot være et midlertidigt lyspunkt i en ellers alarmerende udvikling’.«
For der er langt endnu.
Der er f.eks. rigtig god plads til forbedringer i det ellers åh så grønne dukse-Danmark, fastslår EU’s Miljøagentur i en ny rapport: »Trods lyspunkter er en stor del af Danmarks natur stadig i dårlig stand, vi er langt fra EU’s mål for rent vand på grund af kvælstof og sprøjtegifte, og danskernes træk på naturens materielle rigdomme er blandt de højeste i verden. Ligeledes er vores økologiske fodaftryk – altså sliddet på natur og miljø – blandt de tungeste på kloden, selv om vores belastning er gået en anelse ned«.
Hvor alarmerende Jordens og menneskehedens nuværende udvikling er, fremgik af lørdagsavisens spænding frem mod den anden pol, modpolen: Marquis de Sade og Tine Byrckels omtale af og interview med den franske filosof Pierre Henri Castel – under overskriften: »Det onde har aldrig stået stærkere«.
»Jeg er i marts inviteret til en stor international konference i Kyoto om det, man kalder ’langsomme stille, katastrofer’,« sagde Castel. »Det vil sige katastrofer som den globale opvarmning, havenes stigning, den voksende ulighed, forandringer af vore hormonsystemer. Selv hvis vi her og nu traf foranstaltninger til at bekæmpe disse katastrofer, ville det ikke komme vore børn til gode, men måske vore børnebørns børnebørn. Og der er ingen offentlige instanser lige nu, som synes at kunne tage sig af det. Det handler om alle vore små daglige handlinger, at tage flyveren, at overforbruge, og det er et reelt ansvar, som ingen tager. Der er på den anden side ingen, som benægter det, bortset fra nogle galninge, som protesterer imod, at vi har et ansvar i alt dette. Det gør de kun, fordi det netop er helt uudholdeligt, hvis vi har gjort dette. Det er vor egen eksistens, som er en trussel for os selv. Det er totalt og absolut frygteligt. Problemet er, at det næsten er usynligt, bortset fra små detaljer som min søn, der for nylig konstaterede, at man ikke mere kan høre fugle, når man er på landet. Det er simpelthen en kendsgerning, at vi har mistet millionvis af fugle de sidste 20 år.«
– Men hvordan reagerer folk så?
»Måske er der lige nu folk, der simpelthen ved, at det er for sent, at det allerede er gået ad helvede til. Som organiserer økonomien ud fra, at der ikke længere findes et forhold til det ’gode’. Og det vil folk – blandt andet fra den amerikanske regering – på denne konference prøve at tænke over. For vore demokratiske institutioner synes at stå totalt magtesløse over for det. Horisonten er, at vi destruerer os selv.«
Skulle især Kina-nyheden om CO2-udledningen på stedet dementere Castel, havde Fatih Birol ikke udtrykt sig så behersket. Nu må vi jo se, om det er andet end et midlertidigt lyspunkt i den ellers alarmerende udvikling.
Her i bladet skrev Inge Eriksen 13. december 1978: »På døren til mit arbejdsværelse står der: Whaling is Murder. (… )I min barndoms skolebøger var der billeder af hvalfangst, hvor små mænd gik rundt oven på og inden i de store dyr. Det var billeder. Som voksen har jeg forstået, at hvalen udgør en forbindelse mellem havet og mennesket, at hvalen er dybe følelser i dyreskikkelse, et levende symbol på ængstelsen for menneskets sjæl og måske artens endelige ødelæggelse. Stor, mærkelig og forsvarsløs bare ved at eksistere, tyst poesi hinsides sproget lavet om til margarine. Jeg drømmer om en verden, hvor man ikke længere myrder hvaler.«
Den drøm er ikke død. Den har ni liv. Mindst.

