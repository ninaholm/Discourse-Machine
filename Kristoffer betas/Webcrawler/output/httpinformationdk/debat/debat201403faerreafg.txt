Færre afgifter fører til fald i ledighed



 
	Danmark er udfordret. Mere end 800.000 danskere i den arbejdsduelige alder er på offentlig forsørgelse. Vi sørger naturligvis for pensionister og studerende, men de er ikke en gang talt med her, så der er simpelthen for få i arbejde til at betale for de mange uden arbejde.

	I Danmark er der kun 3,5 danskere i arbejde til at forsørge en person, som er i den arbejdsdygtige alder, men lever af offentlige ydelser. I Norge og Sverige er der mellem fem og seks personer til at løfte den opgave.

	Derfor har Danmark brug for, at flere kommer i beskæftigelse. Det er først og fremmest vigtigt for de ledige, men det er også vigtigt for samfundet, så der er flere til at bidrage til at bevare vores velfærdssamfund – også i fremtiden.

	Venstre vil gerne bruge en besparelse på beskæftigelsessystemet på at skabe flere arbejdspladser. Carsten Koch-udvalget har i sin nyligt fremlagte rapport regnet ud, at hver gang den samlede ledighed bliver bare én dag kortere, vil man kunne spare en kvart milliard kroner.

	Men regeringen har travlt med at finde undskyldninger for ikke at forsøge at skabe arbejdspladser til de ledige.

	Flere arbejdspladser

	I sit indlæg den 26. februar regner Socialdemokraternes beskæftigelsesordfører, Leif Lahn Jensen, til han er helt rundtosset, men han kommer udelukkende frem til tal, som er opstået i hovedet på beskæftigelsesminister Mette Frederiksen (S).

	I Venstre fremlagde vi allerede i sommer vores udspil til en reform af beskæftigelsessystemet i Danmark. Vi har hele tiden lagt op til, at vi både kan forbedre systemet og samtidig spare en lille del af de 80 milliarder kroner, vi bruger på verdens dyreste beskæftigelsessystem.

	En tiltrængt reform af beskæftigelsessystemet skal bringe ledige hurtigere tilbage på arbejdsmarkedet, og en besparelse skal bruges på skatte- og afgiftsnedsættelser for de danske virksomheder, så vi kan sikre vækst og arbejdspladser i Danmark.

	Hvis ledige kommer hurtigere i job, sparer det offentlige penge. Det er godt for de ledige, og det gavner os alle. Men regeringen vil åbenbart ikke være med til at bruge pengene på at skabe flere arbejdspladser.

	 

Hans Andersen (V), beskæftigelsesordfører

