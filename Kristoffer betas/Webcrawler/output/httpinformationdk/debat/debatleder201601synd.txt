Syndebukke
LEDER


 Venstre-regeringen er på med sit hidtil største løftebrud og tak for det. Finansminister Claus Hjort Frederiksen lod mandag forstå, at der formentlig ikke – som ellers klart og tydeligt indskrevet i regeringsgrundlaget – i foråret 2016 vil blive ført forhandlinger om skattereformens såkaldte anden fase.
Det er den fase, hvor regeringen har lovet at lette skattetrykket for de danskere, der i forvejen tjener og har mest. Desuden er det ifølge Lars Løkke Rasmussen planen at øge incitamentet for at arbejde ved at sænke skatten for de laveste indkomster, men med et stærkt ideologisk pres fra Liberal Alliance og Konservative synes det hævet over enhver tvivl, at den nu udskudte skattereform i sidste ende vil slå den sociale ulighed endnu mere skæv, end den er i forvejen. Derfor er det godt, at reformen udskydes – gerne på ubestemt tid.
Regeringen fortjener til gengæld ikke tak for den forklaring, der i går fulgte med det varslede løftebrud. Udgifter til flygtninge og asylansøgere angives således som den direkte årsag til, at danskerne ikke kan slippe billigere i skat.
Ingen skal forklejne den opgave, primært landets kommuner med flygtningekrisen står over for såvel logistisk som økonomisk. Men regeringen får med sin retorik det til at lyde som om, at den danske velfærdsstat er ved at knække sammen under vægten af asyludgifter. Det er en grov politisk manipulation, der i virkeligheden dækker over, at Venstre-regeringens lovede skattereform rent politisk er kuldsejlet.
Dansk Folkeparti har for længst meddelt, at partiet ikke kommer til at stemme for skattelettelser til de rigeste danskere. Politiske garantier udstedt af DF er faldet betydeligt i kurs efter det svigt i finansloven, Kristian Thulesen Dahl før jul måtte erkende i forhold til boligydelsen til landets fattigste pensionister.
Men i weekenden afviste ligeledes Socialdemokraternes formand, Mette Frederiksen, enhver tanke om at stemme for lettelser af topskatten. Dermed kan Lars Løkke Rasmussen umuligt skaffe sig flertal for sin skattereforms anden fase.
Men i stedet for at erkende sin egen politiske uformåen har vi altså en statsminister, der hellere vil gøre flygtninge endnu mere til syndebukke, end de er i forvejen.

