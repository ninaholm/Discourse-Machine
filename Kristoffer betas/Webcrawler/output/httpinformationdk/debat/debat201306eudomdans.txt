EU-dom over dansk økonomi



 
	På torsdag tropper Helle Thorning-Schmidt op i Bruxelles for at modtage EU’s dom over dansk økonomi. Anledningen er de landespecifikke anbefalinger fra EU-Kommissionen, som skal godkendes på EU-topmødet den 27-28. juni. Denne proces – kaldet ’Det Europæiske Semester’ – skal sikre, at medlemsstaterne lever op til EU’s krav.

	Hvert forår indsender medlemsstaterne således deres forslag til økonomiske politikker til EU, som derefter fælder dom over dem på juni-topmødet. EU’s anbefalinger udspringer af Stabilitets- og Vækstpagten, Euro-pluspagten og Finanspagten med flere. Deres reelle funktion er at begrænse de offentlige ydelser og forringe lønmodtagernes rettigheder. Alt sammen under dække af at gøre landene mere konkurrencedygtige.

	Forrige år krævede EU blandt andet, at efterlønnen blev fjernet. Og det skete. Sidste år mente EU, at den danske regering skulle skære i det offentlige budget, øge arbejdsudbuddet og fjerne forhindringer for konkurrence i den offentlige sektor. Helle Thorning-Schmidts reformamok er derfor ikke kommet som et lyn fra en klar himmel. Førtidspension- og fleksjobreformen, skattereformen, kontanthjælpsreformen og SU-reformen ligger i præcis forlængelse af EU’s henstillinger til Danmark.

	Reformer på dagsordenen

	Forskellige spindoktorer har tolket forslaget til dette års anbefalinger fra EU som et brud med nedskæringsfundamentalismen. Men ifølge EU’s nedskæringskardinal, den finske økonomikommissær Olli Rehn, skal landene fortsat »lave de nødvendige reformer«. Det bliver højst tale om at »lette foden lidt fra bremsen«, som det er blevet beskrevet.

	I Kommissionens udspil opfordres Danmark da også til at fortsætte sparekursen, øge arbejdsudbuddet og fjerne barriererne for konkurrence. Selvom EU’s nedskæringspolitik tydeligvis ikke virker, så hindrer det altså ikke de religiøse nedskæringsfundamentalister i at skænke mere af den dødsensfarlige altervin. Det kommende topmøde i Bruxelles vil derfor give et vigtigt fingerpeg om regeringens fremtidige politik. Det vil afgøre, om pisken endnu engang skal svinges over de danske lønmodtagere og de svagest stillede. Dét tyder meget desværre på.

Søren Søndergaard, medlem af EU-parlamentet, Folkebevægelsen mod EU

