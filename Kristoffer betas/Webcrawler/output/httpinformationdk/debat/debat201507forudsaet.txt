Forudsætningerne brister
Den nye regerings tilsidesættelse af folkestyrets grundværdier


 Det danske samfund bygger i forfatningsmæssig stuk og krummelurer på lige dele klarhed og lodret urimelighed. Eksempelvis udnævner og afskediger kongen sine ministre (af hankøn). Det gør kongen (pt. hunkøn) som bekendt kun formelt. Monarken er ikke i nærheden af den magt, forfatningen skilter med, og som har fået mere end én fremmed despot til at gabe af misundelse over Danmarks Riges Grundlovs generøse beføjelser til statsoverhovedet.
Som konsekvens af en indbygget konservativ garanti for at det ikke skal kunne lade sig gøre, er det næsten umuligt at ændre denne Grundlov. Også til det bedre. Det kan man realistisk ikke, ikke med mindre man står over for en konkret trussel fra en totalkikset gren af kongefamilien, der ved genealogiens ugunst stod for tur. Det gjorde prins Knuds afkom, fordi Frederik Nital og dronning Ingrid kun fik piger. Nationen var så panisk ved udsigten, at flertallet pludselig gik ind for kønslig ligestilling. Ellers kan man godt opgive at modernisere en forfatning der burde bero i glas og ramme, som historisk levn.
Imidlertid lever man med, at Grundloven således er skrevet til fortiden, dengang i 1953 da Erik Eriksen trak i stadsen, og Frederik Rex beseglede sin ældste datters fremtid og parlamentarismens mere uforbeholdne version i etkammersystemet – intet over, intet ved siden af Folketinget.
Systemet fordrer som antydet en række uudtalte tolkninger, forsikringer, traditioner, skik og brug eller en statsskik af uskrevne regler, fremgangsmåder og forudsætninger.
Kongetro
Landets militær og politi – den fysiske magt – forudsættes demokratisk sindede loyale over for regering og folketingsflertal. Monarken forudsættes at holde sig i skindet og ikke som Christian 10. spille kong Gulerod. Det er ikke sket siden påsken 1920, da republikkens fortalere øjnede morgenrøde, men Stauning for længst havde erkendt hans vælgere som kongetro.
Kongehuset kompenserer i vore dage for impotensen ved at fornøje sig med pengearistokratiet, supplerer overførselsindkomsterne ved gaver til gengæld for tomme titler og gyldne nøgler på numsen. Familien (firmaet) lever i flere led med stor selvfølgelighed i overflod, mens folket af helbredsmæssige grunde burde sulte lidt mere.
Det danske system, som i det store og hele har fungeret, indebærer imidlertid flere betingelser og forudsætninger, hvis opfyldelse dog ikke er af samme selvfølgelighed, som at kongen er en kvinde, ikke udnævner sine ministre, men lever i sus og dus.
Herunder henregnes respekten for tidligere folketingsflertals beslutninger af mere institutionel karakter. Den store Kreative Bogfører (nu i våbenhandel) vred halsen om på en lang række råd og nævn med den begrundelse: at vi selv er eksperter. Herefter nedsatte han endnu flere råd og nævn med egne folk, der mente som han.
Den daværende statsminister, senere NATO’s generalsekretær (nu i våbenhandel), der på det tidspunkt pønsede på at få Danmark i krig, måske i langsigtet karrierepleje, gjorde her op med en ekspertkultur, hvis virke byggede på forestillingen om en i hvert fald tilstræbt neutralitet – på siden af Slotsholmens bundne embedsværk – ved mere uafhængig rådgivning af de folkevalgte og folket. Fogh Rasmussen (våbenhandel) afskar denne kontinuitet og udvikling af dansk forvaltningskultur og skadede også her sit land ubodeligt.
Efterfølgeren tumler nu ind i samme boldgade og kværker en kommission, hvis hidtidige indsats er forgæves. I det mindste hvad angår en brugbar konklusion på den daværende regerings (også LLR) motiver til deltagelse i Irak-krigen på snævreste flertal.
Lars Løkke varslede nedlæggelsen under valgkampen, sekunderet af DF og det lille ubetydelige Konservative parti, begge med fingrene dybt nede i et mere end tvivlsomt beslutningsgrundlag. Meget, for ikke at sige det meste, tyder på at Fogh Rasmussen (våbenhandel) løj om sine kontakter med de fanatiske højrerepublikanske amerikanere – måske også om andet.
Hvem ved?
Kommissionen skulle jo finde ud af, hvad der var op og ned.
Hykleri
Løkke Rasmussen, K og DF har ikke ønsket en klarlægning af hændelsesforløbet, heller ikke – eller slet ikke – nu, hvor flere tvivlsomme forhold afdækkes. Pudsigt i betragtning af DF’s velkendte lidenskab for klarlægning af danmarkshistorien. Men den kan de måske kun udleve gennem Bent Jensen. Klarlægning og klarlægning er åbenbart to sider af hver sin sag. Dobbeltmoral. Hykleri. Tanken falder nænsomt på udenrigsordfører, næstformand Espersen. Det er klarlagt tilstrækkeligt siger han. Og Regeringen. Er det det? Hvor ved de det fra, når det nu ikke bliver klarlagt?
Hvad næsten er mere alvorligt end den konkret beløjede krigsbeslutning, som er alvorlig nok, og som forbliver ufuldstændigt belyst uden forpligtende afhøringer af Fogh Rasmussen og Per Stig Møller (Det har jo bare hele tiden handlet om at få sat mig og Anders i spjældet! PSM til Inf.), så er magtfordrejningen lige så klar, som den indrømmelse af den stinkende sag, nedlæggelsen af kommissionen er. Den indrømmelse lader sig nu kun anfægte ved dokumentation for det modsatte.
VOIK har knæsat et nyt princip uforeneligt med folkestyret.
Råder en regering, et regime, over tilstrækkelige mandater, afskærer magtens mænd kilderne. Skide være med sandheden, som i de kredse åbenbart er mere kreationistisk end substantiel. Der er kun én ting at sige yderligere tilskyndet efter de seneste dages nye afsløringer om krigen, og i betragtning af Anders Samuelsens stålsathed, der er som rørt margarine, kun én opfordring til alle med adgang til kommissionens papirer, én dødsens alvorligt ment tilskyndelse, et krav: Læk alle dokumenter!
Blow Your whistle – læk hvad lækkes kan!
Lys over landet. – Det er det, vi vil.

