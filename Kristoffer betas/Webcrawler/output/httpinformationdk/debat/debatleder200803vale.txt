Valen hvalvagt



 FLOV LATTER. Er det, hvad man bør bryde ud i, hvis folk fra andre lande prøver at rose dansk miljøpolitik? I hvert fald lød beskæmmet kremten fra formanden for Folketingets miljøudvalg, Steen Gade (SF), da den britiske miljøminister, Jonathan Shaw, forleden på et Christiansborg-seminar søgte at sige pæne ord om, hvad Danmark gør af gode gerninger for miljøet.
Nu er briterne jo kendt for deres overdådige høflighed, og når Shaw anstrengte sig for at sige noget venligt, er det, fordi formålet med Shaws Christiansborg-optræden var at sige noget forfærdeligt: Nemlig sandheden om den politik, Danmark efter regeringsskiftet i 2001 fører i IWC, Den Internationale Hvalfangstkommission. Danmark er hoppet fra at beskytte hvalerne og ombord på hvalfangernes harpunbåd.
BEMÆRKELSESVÆRDIGT, at et dansk-venligt land som Storbritannien vælger at stå som den ene af to arrangører for et seminar, der givetvis af den danske regering opleves som pinagtigt og ubelejligt. Som refereret i onsdagsavisen var den anden arrangør Selskabet til Bevarelse af Havpattedyr, som er blandt de mange folkelige organisationer - indenlandske som udenlandske - der har udtrykt skuffelse over det danske kursskift over for hvalerne.
Kursskiftet er begyndt at få så skadelige virkninger for hvalerne, at Danmarks gamle forbundsfæller blandt beskytternationerne slår alarm. Forud for Christiansborg-seminaret skrev den britiske og den australske ambassadør i en fælles erklæring:
"I de senere år har Danmark alt for ofte valgt at alliere sig med lande, der ønsker at genindføre kommerciel hvalfangst."
De to ambassadører henviser til: 
- at Danmark i 2006 leverede den afgørende stemme for en IWC-erklæring, der kræver den kommercielle hvalfangst genoptaget
- at Danmark i 2007 var med til at nedstemme et forslag fra Brasilien om et hvalreservat i det sydlige Atlanterhav
- At Danmark bryder EU-sammenholdet om at beskytte hvalbestandene, som nu også er under pres fra havforurening og klimaændringer.
IRRITERET AFVISER den danske hvalkommissær, Udenrigsministeriets Ole Samsing, anklagerne med, at Danmark med kursskiftet gør sig til "Kongedømmet i midten" - altså midt mellem beskytter- og fangstlande, især Japan, hvor hvalkød af højrepolitikere er udnævnt til national samlingsspise, og fangsten forklædes som "videnskabelig".
Den danske kurs er reelt dikteret af rigshensynet til Færøerne og Grønland, der ivrer for kommerciel hvalfangst. Ironisk nok kan dansk støtte til hvalfangst globalt ramme Grønland lokalt. Det fremgår af, at flere og flere lande i kommissionen er så provokerede, at de ikke længere ønsker at lægge stemmer til at give Grønland en hvalkvote under etiketten: "oprindelige folks traditionelle fangst".
Hvis det globalt bare var Danmarks anseelse, der var i fare ... nå ja, den er efterhånden noget skrammet. Men desværre omfatter faren også hvalerne. dr 

