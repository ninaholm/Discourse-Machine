Ordet ’neger’ klinger af slaveri



 Politisk korrekthed er efterhånden blevet et skældsord. Det er senest fremragende eksemplificeret ved Annette Heicks klumme i BT, hvor hun skriver, at hun får »lyst til at slå på glasset og sige neger« (den 29. december). Hvorfor er det lige, at Annette Heick og andre ligesindede føler, at de skal kunne gøre brug af ordet ’neger’ uden at føle sig forkert til mode?
Hvorfor føler man behov for det, og mener man har ret til at gøre brug af et ord, som for en stor del af verdens befolkning giver generelt negative associationer og klinger af slaveriet? Er det ikke nok, at de selv siger, de ikke ønsker at blive tiltalt ved denne fællesbetegnelse?
Engang var det o.k. at synge »Jeg har set en rigtig negermand« – det er det ikke længere. Hvorfor gøre det til et problem? Engang mente man, at Jorden var flad. Engang blev hiv/aids set som en straf fra Gud til de homoseksuelle. Engang var jihadister Vestens venner. Alt dette forholder sig anderledes i dag. Såfremt man stadig insisterer på at kalde folk med mørk hud for neger, kan det vel bedst betegnes som mobning. Hvad skal man ellers kalde det, når nu man ved, at modparten bliver stødt af det? Ganske vist stammer ordet neger fra det latinske niger, som betyder sort, men så er der vel heller intet til hinder for at kalde et tykt barn for fede, en rødhåret for røde og en homoseksuel for bøsserøv? Skulle det ske i skolegården, vil forældrene blive involveret, og som voksen vil man blive indkaldt til en kammeratlig samtale hos chefen og i værste fald hos politiet.
Medmenneskelighed
Det har for mig at se ikke noget at gøre med politisk korrekthed, men snarere med menneskeligt hensyn og forståelse for, hvordan verden hænger sammen.
Nogen vil blande ytringsfrihed ind her, og de har da en god sag – det er absolut ikke forbudt at bruge ordet ’neger’. Men det er heller ikke forbudt, at gøre brug af dét, som sidder mellem ørerne.
Hvordan skal man så titulere en neger? En etnisk dansker bliver ikke kaldt hvide, han bliver ikke kaldt slaveejer, han bliver ikke kaldt europæer, han kaldes slet og ret dansker. Hvorfor så ikke bruge landebetegnelse for folk som stammer fra Afrika? Ghaneser, sydafrikaner, kenyaner – sværere er det vel ikke? Lad os én gang for alle gøre op med ordet neger og i stedet finde vores medmenneskelighed frem!
Usman Ahmed, København

