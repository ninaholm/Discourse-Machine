Derfor taber Barack Obama
Demokraternes kandidat er for ung og uerfaren, for venstreorienteret og for racebevidst til at appellere til et flertal af de amerikanske gennemsnitsvælgere
En begejstret kvindelig tilhænger giver senator Barack Obama et velkomstkram, da han kommer til et vælgermøde i Chesapeake i Virginia i går.


 Der har længe været mærkbar ængstelse i USA's republikanske og konservative kredse over udsigten til at Barack Obama bliver valgt til præsident til november. Denne ængstelse er blevet næret af mainstream- medier, som har favoriseret Obama i deres dækning, og af de mange politiske kommentatorer, som samstemmende vurderer, at dette valg i den grad ligger til demokraterne pga. den betrængte økonomi, de høje benzinpriser, den fortsatte modstand imod Irak-krigen og præsident George W. Bushs historisk ringe popularitetstal.
Hvis jeg var en spillernatur, ville jeg imidlertid sætte alle sparepengene på John McCain. Lad mig forklare hvorfor. 
For ung
47-årige Obama er påfaldende 'grøn' - gennemsnitsalderen for USA's præsidenter siden 1952 (det vil sige siden begyndelsen på tv-æraen) er 56. Som præsident ville han blive han den femteyngste nogensinde: Kun Theodor Roosevelt, John F. Kennedy, Bill Clinton og Ulysses Grant var yngre, men de var alle mere erfarne end Obama.
Grant, Roosevelt og Kennedy var krigshelte, og Roosevelt og Clinton havde været guvernører. Grant havde været generalstabschef under borgerkrigen, mens Kennedy havde siddet 12 år i Kongressen.
Hvad har Obama udrettet ud over at være mester i selvpromovering? 
Obama har skrevet to bestseller-selvbiografier, Dreams from father (1995) og Mod til at håbe (dansk udgave i 2008), men han har ikke indtaget nogen højtstående lederposition i politik, erhvervsliv eller militær. Hans evner som øverstbefalende er således uprøvede.
Obama har nok ærværdige akademiske grader fra Columbia og Harvard Law School, men ingen store bedrifter knytter sig til hans navn. 
Han har ikke dømt i væsentlige retssager eller forfattet juridiske afhandlinger, skønt han var redaktør for Harvard Law Review og undervisningsassistent på University of Chicago i 12 år, hvilket må så tvivl om tyngden af hans akademiske meritter.
Før han gik ind i politik, var Obama 'græsrodsaktivist' i Chicago - med begrænset succes, har han selv erkendt. Obama tilbragte siden otte lidet opsigtsvækkende år i statssenatet i Illinois, før han blev valgt til Senatet i 2004, hvor han ikke har udmærket sig ved politiske ordførerskaber.
Det er muligt, at hans tilhængere anser Obama for at være 'rockstjerne', men den overfladiske glamour, som denne tilbedelse er udtryk for, er ikke den egenskab, de fleste vælgere søger. 
De fleste vælgere ønsker sig en loyal, modig, hårdt arbejdende og retfærdig præsident. En, som kalder på respekt i kraft af sin karakters styrke og sine handlingers erfaring. En, som kan appellere til vælgerne på samme psykologiske og emotionelle plan som en far, en ægtemand, en virksomhedsleder eller en våbenbroder.
Rockstjerner kan være karismatiske, men de passer ikke ind i det billede. Det gør Obama heller ikke. Skønt hans livshistorie er unik og interessant, vidner den også om en opportunistisk ung mand med en usund fascination af sit eget ego og en potentiel upålidelighed i krisesituationer.
For venstreorienteret
Den sidste demokratiske kandidat, som fik over 50 procent af samtlige afgivne stemmer var Jimmy Carter i 1976, og trods et politisk klima, der var præget af nederlaget i Vietnam, Watergate-skandalen, oliekrise og stagflation, nåede han ikke over 51 procent. 
USA har kun haft en anden demokratisk præsident i de sidste 40 år, nemlig Bill Clinton, der skønt han førte kampagne som 'ny demokrat', kun fik 43 procent af samtlige stemmer i 1992 (hans sejr skyldtes tredje-parti-kandidaten Ross Perot).
Det Demokratiske Parti har klaret sig ringe siden 1960'erne, fordi det har nomineret præsidentkandidater, der ikke er repræsentative for de værdier, interesser og forhåbninger, som et flertal af amerikanerne deler. 
Således tabte McGovern, Carter (i 1980), Mondale, Dukakis, Kerry og selv den 'moderate' Gore. 
Obama vil ikke udgøre nogen undtagelse. I sin tid i Senatet har han konsekvent stemt 'til venstre': Han har eksempelvis stemt imod en bevilling til krigen imod terror, fordi den ikke var knyttet til en tidsplan for tilbagetrækning fra Irak, stemt imod at øge forbundsregeringens beføjelser til at aflytte formodet terroristkommunikation, stemt imod en lov, der ville have sænket ejendomsskatterne og stemt imod indsættelse af to konservative jurister som højesteretsdommere. 
Hans indsats i Senatet har gjort Obama til kæledægge for et væld af venstresnoede ngo'er som Americans for Democratic Action, Planned Parenthood, de offentligt ansattes fagforbund, Americans United for the Separation of Church and State og den nationale kvindeorganisation. 
Hans stemmeafgivning som statssenator i Illinois afspejler samme orientering: Han stemte imod begræsninger omkring sen foretaget abort, imod porno-filtre i skolecomputere, imod skattefradrag til forældre, som sender deres børn i privatskole, imod restriktioner på ejerskab af skydevåben, men for skatteforhøjelser.
I sin valgkampagne er Obama fortaler for lovforslag som ligelønslove, udvidet orlov for offentligt ansatte, skrappere love imod 'had-forbrydelser', en hel vifte af særlige sociale ydelser og til dømte kriminelle, forøgelse af u-landshjælpen med dusinvis af milliarder af dollar "med det formål at halvere den ekstreme fattigdom i verden før 2015" (ren utopi på den amerikanske skatteyders bekostning), et krav om, at 25 procent af den amerikanske el skal komme fra vedvarende energikilder før 2025, forhøjelse af minimumslønnen og for en omfattende sygesikring, som alle amerikanere skal "have råd til". 
Naturligvis skal alle disse programmer finansieres af de rigeste skatteydere og ved beskatning af olieselskabsprofitter. 
Ud over hans forslag om offentlig sygesikring er der ikke megen folkelig appel i disse 'beskat-og-forbrug'-udspil. 
Vi skriver ikke 1932 eller 1965, og det amerikanske folk har ingen interesse i en forbundsregering, der vil bedriver social ingeniørkunst ovenfra og ned. Obamas markant venstreorienterede politik vil sænke ham i valgkampen, på samme måde som tidligere demokratiske kandidater blev torpederet.
For racebevidst
I modsætning til, hvad Obama og hans tilhængere vil have os til at tro, er Obama ikke en post-racial politiker. Som hans to selvbiografier, hans 20 år lange medlemskab af den militante pastor Jeremia Wrights sorte menighed og hans stærkt racebevidste tilgang til politik som statssenator i Illinois tydeligt viser, er Obama loyal over for sin 'sorte identitet', skønt hans mor var hvid, og han i det meste af sin barndom blev opdraget af hvide bedsteforældre. 
Ydermere har Obama skabt sin politiske karriere på at tilgodese sorte vælgergrupper i Chicago. Uanset hvor sympatiske man måtte finde hans motiver, vil Obamas sorte racebevidsthed indvirke negativt på hans præsidentvalgkamp og undergrave hans appel til hvide middelklasse- og arbejderklasse-vælgere, som stadig udgør over 70 procent af vælgerkorpset. 
Uanset om alle sorte vælgere skulle stemme på Obama, (hvilket er usandsynligt) vil han stadig få brug for at mønstre en større vælgertilslutning fra USA's hvide end hans forgænger, John Kerry, formåede (de hvide stemmer fordelte sig i 2004 med 58-41 i Bushs favør).
Interessant nok hævder venstreorienterede kommentatorer, at Obama kan tabe, fordi mange hvide vælgere stadig er "racister". 
Jeg tror snarere, at grunden er Obamas mangeårige racebaserede politik i Chicago og hans medlemskab af en sort militant kirke, der placerer ham i et modsætningsforhold til de fleste hvide vælgere i spørgsmål som velfærd, kriminalitet, positiv særbehandling og sår tvivl om hans evner og engagement i at tjene hele nationens interesser.
Meningsmålinger viser, at Obama især appellerer til sorte vælgere, unge (under 45), vælgere, som tjener over 100.000 dollar (ca. 500.000 kr.) om året, vælgere med en universitetsuddannelse, ikke-religiøse og erklærede venstreorienterede.
Langt mindre appel har han til hvide vælgere, ældre vælgere (over 45), vælgere med en årsindtægt på under 50.000 dollar (250.000 kr.), vælgere uden højere uddannelse, katolske vælgere og erklærede moderate vælgere - med andre ord den hvide arbejder- og middelklasse, der også kendes som Reagan-demokrater. Vælgere fra denne kategori foretrak uden forbehold Hillary Clinton. 
Bemærkelsesværdigt nok klarede demokraten John Kerry sig rimeligt i denne gruppe - han vandt f.eks. 55 procent af stemmerne fra vælgere, der tjener under 50.000 dollar om året. 
Hvis blot nogle få procent af de vælgere fra denne gruppe, der stemte på Kerry, foretrækker McCain i 2008, som jeg tror, de vil, er det aldeles udelukket, at Obama kan vinde.
Ingen tvivl om, at millioner af amerikanere i alle farver vil stemme på Obama, men endnu flere vil stemme på McCain.
Stephen Warshawsky er kommentator ved magasinet The American Thinker. © The American Thinker og Information. Oversat af Niels Ivar Larsen

