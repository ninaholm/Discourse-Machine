Selvfølgelig er de terrorister på Roj-TV
Det bliver de nødt til at være, for ellers var Anders Fogh Rasmussen ikke blevet NATO's generalsekretær


Den danske offentlighed blev første gang opmærksom på det kurdiske ROJ-TV, da den tyrkiske premierminister Recep Tayyip Erdogan i 2005 forlangte, at kanalens medarbejdere skulle bortvises fra et pressemøde, han holdt med daværende statsminister Anders Fogh Rasmussen. Fogh nægtede at bortvise Roj-TV med henvisning til den - dengang - højt besungne ytringsfrihed og pressens uafhængighed, og Erdogan forlod mødet i vrede. Fogh kunne lettere nedladende forklare den tilbageværende danske verdenspresse, at den slags kunne han sandelig ikke gøre noget ved. Underforstået - de der muslimer har jo overhovedet ikke nogen forstand på pressefrihed, så det må vi belære dem om.Der blev for et syns skyld sat en halvhjertet undersøgelse i gang af tyrkiske og amerikanske beskyldninger om, at kanalen var talerør for den kurdiske separatistbevægelse PKK, der står på de internationale terrorlister, men det kom der i årevis ikke noget ud af. Tværtimod kunne man sige. Radio- og tv-nævnet, under ledelse af - den af den borgerlige regering udnævnte - formand, advokat Christian Scherfig, har tre gange i 2005 i 2007 og i 2008 afvist, at kanalen i sine udsendelser opfordrer til had og terror. Christian Scherfig siger til Berlingske Tidende, at nævnets konklusion hver gang har været, at udsendelserne hører begge parter i den tyrkisk-kurdiske konflikt, og at det sker uden tilskyndelse til had.»Akkurat magen til den saglige nyhedsformidling vi ser fra DR eller TV 2,« siger nævnsformanden. Han er derfor temmelig overrasket over Rigsadvokatens anklage.Det afslører muligvis et rent og uskyldigt sind hos nævnsformanden, for almindelige avislæsere har  længe set anklagen komme. I hvert fald siden den nervepirrende slutspurt, der endte med, at Anders Fogh Rasmussen kunne forlade sin dødssyge statsministerpost i Danmark og begynde sin glamorøse internationale karriere som generalsekretær for NATO. Tyrkerne ville ikke have ham, og det var blandt andet tak for sidst for den nedladende behandling i 2005. Men amerikanerne og andre magtfulde NATO-lande pressede Tyrkiet, der til gengæld fremtvang et løfte om, at Roj-TV ville blive lukket.Aftalen er ganske vist aldrig blevet indrømmet fra dansk side, og der skulle da også lige gå et passende interval, men nu er løftet altså på vej til at blive opfyldt, bl.a. fordi Berlingske Tidende i en dygtigt gennemført serie artikler har dokumenteret nære forbindelser mellem PKK og Roj-TV's øverste ledelse.Berlingske har bl.a. kunne afsløre, at den langstrakte undersøgelse af bl.a. økonomien bag tv-kanalen - follow the money - blev varetaget af en enkelt efterforsker, som også lavede alt mulig andet ved siden af. Der var jo heller ingen hast, før Fogh pludselig havde brug for beviser.Nu skal ikke alene Roj-TV, men også efterforskningen af Roj-TV ses efter i sømmene.»Det her viser, at dele af efterforskningen af terrorsager er det rene venstrehåndsarbejde,« siger DF's Peter Skaarup.Foreløbig sender Roj-TV videre, til stor undren for de tyrkiske medier, som ellers hilste nyheden om tiltalen velkommen med store overskrifter i stil med 'Godmorgen Danmark' og 'Endelig Danmark'.Der er ikke rettet anklager mod enkeltpersoner, men kun mod kanalen som sådan, og målet er, at den skal have frataget sin sendetilladelse. Det er fortsat ikke dokumenteret, at kanalen i sine udsendelser skulle have opfordret til terror eller på nogen måde have forherliget terrorisme, men anklagemyndigheden skriver i en pressemeddelelse, at en række af de programmer og indslag, der bliver sendt på Roj-TV »må anses for at have karakter af propagandavirksomhed til fordel for PKK.«Det er ellers det, Radio og tv-nævnet siger, at de ikke har.Der er sandelig nok at efterforske.
