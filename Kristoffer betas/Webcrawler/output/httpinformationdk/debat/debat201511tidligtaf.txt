Det er alt for tidligt at afskrive ressourceforløbene
Som socialrådgiver taler jeg hver dag med mennesker, der er bekymrede for, at ressourceforløbene bliver afskaffet – for hvad så? Så giv os nu arbejdsro, og giv den ensidige kritik en pause


 Jeg kan ikke tåle at se, læse og lytte til mediedækningen af ressourceforløbene. Så meget skæld ud og grim retorik omkring min faggruppe, socialrådgiverne, skal man lede længe efter. Hvor er nuancerne?
Skal man tro mediernes vinkling, er der meget langt imellem de gode historier om mennesker, der bevilges ressourceforløb. Men det er ikke sandheden. Det kan simpelthen ikke være rigtigt, at så mange dygtige journalister i Danmark er så ensidigt tænkende, at det er komplet umuligt for dem at belyse en given sag fra mere end én vinkel.
Jeg har brugt min arbejdsuge på at tale med meget vrede borgere i stedet for at bruge tiden på det, jeg primært er ansat til: At hjælpe de her mennesker til at få en helhedsorienteret afklaring af deres livssituation, hvilket vil sige at koordinere alle indsatser og kontakter, både til egen læge, psykiatrien, sygehuse, speciallæger, familieafdelingen, advokater, osv., for at sikre, at vi alle arbejder i samme retning.
Jeg har samtidig talt med en masse bekymrede mennesker. Mennesker, der er glade for deres ressourceforløb, og som nu er meget bekymrede for, at de bliver afskaffet – for hvad så? Jeg har hørt dem fortælle, at de for første gang i meget lang tid har fået en ramme, som faktisk støtter dem i deres livssituation. Jeg har beroliget dem med, at der ikke sker noget med ressourceforløbene, men jeg ved det jo reelt ikke.
Samler trådene
Vi er et tværfagligt sammensat team i Esbjerg, der arbejder med ressourceforløb. Vi arbejder med syge mennesker. Ofte meget syge. Både fysisk, psykisk og kognitivt. Vi har aktivt forholdt os til den lovramme, vi har, og arbejder hver dag benhårdt på, at skabe meningsfulde og udviklende ressourceforløb.
Og ja, nogle gange er det svært at se det meningsfulde i indstillingerne, som vi modtager efter, at en borgers sag har været behandlet ved et rehabiliteringsmøde. Nogle gange kan det være svært at få øje på, at der reelt er ressourcer at udvikle. Og i de tilfælde læner vi os ikke bare tilbage og siger pyt.
Vores opgave er at samle alle tråde, samarbejde på tværs af alle sektorer og beskrive og vurdere på det samlede billede af en person, så vi ikke fastholder mennesker i et forløb, de ikke kan drage fordel af. Men det er vigtigt at forstå, at det tager tid. Den form for sagsarbejde kan ikke ske på 14 dage. Slet ikke når vi skal fokusere tværfagligt og tværsektorielt, da der er en del logistik i hele det setup.
Vi indsamler data, beskriver og vurderer individuelt i hver sag. Vi bruger vores socialfaglige uddannelse til at navigere i de lovgivningsmæssige muligheder, vi har, for at sikre en fremtidig forsørgelse til alle i ressourceforløb. Vi fejrer både når Peter får pension, og når Mette får fleksjob. Begge dele er en succes for os. Det er nemlig ikke det vigtigste i verden, at der ikke bevilges pension. Det vigtigste er, at vi får hjulpet et menneske til at få det bedre, uanset om ’bedre’ er fleksjob, pension, uddannelse eller arbejde.
Og det virker! I Esbjerg i hvert fald.
Vi åbner døren
Men det er samtidig for tidligt at sige noget om, hvorvidt det generelt og overordnet set virker. Mit argument er netop, at det er for tidligt at konkludere på noget, der kun har haft små tre år på bagen. Det vil sige: reelt kun to år, hvor vi har haft mulighed for at genbehandle sagerne. Det er ikke tid nok til at konkludere noget som helst.
Vi åbner døren for SFI-undersøgelser, og vi deltager i alle fora hvor ressourceforløb drøftes – alt sammen fordi vi ved, at vi kan blive bedre. Alle kan altid blive bedre. Det ved vi godt, og derfor arbejder vi drønhårdt på at være på forkant med ændringer og optimeringer netop for at sikre borgerne den bedste service.
Så giv os nu arbejdsro. Giv os tid til at få implementeret alle de finesser, som lovgivningen lægger op til. Det er meget syge mennesker, vi arbejder med, nogle mere motiverede til forandring end andre, så giv os nu for søren den respekt og tid til at vise, at tankerne bag ressourceforløbene kan implementeres i virkeligheden, og at det er muligt at arbejde positivt med lovgivningen på området.
Maja Lüthje er socialrådgiver

