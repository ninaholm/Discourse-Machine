Færøsk valg i skyggen af homodebat
Den færøske valgkamp har haft stort fokus på homoseksuelles rettigheder til en borgerlig vielse. Ifølge iagttagere har det blokeret for den vigtige debat om Færøernes økonomiske fremtid, mens et nyt liberalt parti ser det som forskellige slag i samme krig – den om det moderne Færøerne
Et religiøst mindretal har indtil nu fået lov til at dominere politikken omkring homoseksuelles rettigheder på Færøerne. 85 pct. af færingerne er medlem af folkekirken.


 Blandt politikere på Færøerne er det gammelklog visdom ikke at hænge plakater i lygtepælene i for lang tid før valgdagen. Sandsynligheden for at en storm bærer politikernes papportrætter ud i Atlanten, gør det ikke umagen værd. En anden visdom er, at der ikke er stemmer i at kæmpe for homoseksuelles rettigheder. Færøerne er fortsat det eneste land i Norden, der ikke anerkender registreret partnerskab mellem to af samme køn.
Men når færingerne skal stemme til lagtingsvalget i dag, ser der ud til at blive gjort op med et af de dogmer. Retten til homoseksuelles giftermål er blevet et tema i valgkampen.
Lørdag aften stimlede kristne færinger fra forskellige menigheder sammen foran lagtinget i centrum af Torshavn for at bede for politikerne. Eller rettere; bede politikerne om at holde sig til de dogmer, der hidtil har defineret færøsk politik – de kristne af slagsen, så homoseksuelle par fortsat ikke skal have mulighed for at indgå i registreret partnerskab.
Selvom flere hundrede dukkede op til fællesbøn lørdag, er de bedende og deres synspunkter gradvist blevet en minoritet på Færøerne. Hvis du spørger ude i befolkningen, er der flertal i befolkningen for at give homoseksuelle lige rettigheder til registreret partnerskab. I sidste måling sagde 64 pct. af færingerne, at de støttede op om sagen, og da der for en måned siden var Gaypride i Torshavn, deltog op mod 6.000 mennesker i festen. Betragteligt flere end ved lørdagens bønnesamling.
Opbakningen i befolkningen har dog af politiske grunde ikke udmøntet sig i konkrete love.
Partiet fra fremtiden
De seneste syv år har været under borgerligt styre med Kaj Leo Johannesen som lagtingsformand. Hans konservative regering har været støttet af det kristendemokratiske Midterparti, der som en betingelse for loyaliteten har krævet, at der ikke bliver stemt om de homoseksuelles ret til at gifte sig.
De seneste meningsmålinger peger mod et regeringsskifte og en snæver sejr til de røde på baggrund af støtte fra det liberale parti Framsókn (Fremskridt). Framsókn blev valgt ind med to mandater ved sidste valg, men halvvejs igennem perioden blev partiet halveret, så eneste repræsentant i lagtinget i dag er formand Poul Michelsen. Poul Michelsen er en 71-årig veteran i færøsk politik qua fyrre år i det konservative parti og en borgmesterpost i Torshavn. Han stemte som eneste konservative for en lov mod diskriminering i 2006, hvilket ledte til, at han »fik den kolde skulder« som han selv har udtrykt det. I 2010 forlod han de konservative og stiftede det liberale parti Framsókn.
Nu står han og Framsókn til mellem 9 og 12 pct. af stemmerne, som kan veksles til tre eller fire mandater, hvilket Poul Michelsen dog ikke finder megen trøst i.
»Det er farligt med de målinger, det får folk til at skifte mening. Det er jo familie, venner og lokalsamfundet, så folk tænker, nu har de nok stemmer, så nu finder jeg noget andet, mens hvis du er undertippet, siger folk: Der må vi hellere hjælpe til.«
Framsókns politik handler om frihed, frihed og frihed – til nationen, erhvervslivet og individet. Det skal blandt andet forvandles til reformer af fiskelovgivningen, skattesystemet og de homoseksuelles rettigheder.
En afstemning om homovielser er Framsókns ultimatum for at gå med i en koalition, og de er fortsat det eneste parti, der har det som tema i deres politiske program. Derudover er der kun kandidater, som har det som en personlig sag. Derfor kræver Poul Michelsen, at lagtingspolitikerne får lov til at udnytte muligheden for at stemme ud fra personlig overbevisning og fri af partipolitisk linje, når en ny regering er konstitueret og spørgsmålet om registreret partnerskab skal rejses i salen.
Poul Michelsen er glad for den nyfundne, og en smule overraskende, fokus på lige rettigheder for forelskede:
»Det er en debat, der har vejet tungt i valgkampen. Jeg skal til debat i aften (lørdag, red.), hvor det igen bliver det, vi diskuterer mest.«
Det moderne Færøerne
Poul Michelsen ser spørgsmålet om homovielser som et lille problem i en større problematik – det færøske forbudssamfund. Et samfund, der i høj grad er bygget på kristne værdier og bibelgivne begrænsninger for den enkelte.
»Personlig frihed er at gifte sig, med hvem man vil. Men det er også øl og vin i butikkerne, at beværtninger har åbent til en dans sent på aftenen, at kunne spille fodbold i kirketiden,« siger Poul Michelsen.
»Vi har mange fundamentalister her, og fundamentalisme er skadeligt for det samlede samfund.« ’Det samlede samfund’ er ikke i dag godt til at rumme alternative, friere eksistenser – der skal et moderne Færøerne til, og første skridt i den retning er ligestilling for ægteskaber, mener Poul Michelsen.
Men med det store fokus på ligestilling i valgkampen er der ifølge iagttagere en risiko for, at Færøerne ikke adresserer de større problemer i samfundet.
Skygger over økonomien
Kaj Leo Johannesen og den borgerlige regering har i løbet af den sidste periode gennemført en skattereform, hvor lettelserne er givet til de højeste indkomster, som er finansieret ved at rykke beskatningen af pensioner til forkant, altså ved indbetaling til pension, hvilket har skabt et hul ude i fremtidens finanslov. Dertil har debatten om Færøernes største erhverv, fiskeriet, også fyldt en del under de politiske debatter inden valget.
»Man har snakket om at skulle gennemføre fiskerireformen, men det er blevet ved snakken,« siger Eirikur Lindenskov, redaktør på avisen Sosialurin.
Færøerne har oplevet et decideret fiskeboom i løbet af de sidste par år. Laks, sild og makrel svømmer lige ind i de færøske net og sælges videre til russiske butikker. Færøerne har diskret stillet sig uden for EU’s embargo mod russerne, og det har gjort fiskerne rige. Eller nogle af dem.
»Spørgsmålet om fiskeriet er spørgsmålet om, hvordan man fordeler landets rigdom,« siger Eirikur Lindenskov. Kvoterne bliver under det nuværende system næsten fordelt gratis rederierne imellem, noget fiskereformisterne gerne vil ændre.
Selvom de ovenstående emner har fyldt i valgkampen, er de trådt i baggrunden i forhold til debatten om registreret partnerskab, hvilket godt kan ærgre Eirikur Lindenskov:
»Det er ikke den debat, der flytter samfundet,« som han siger.

