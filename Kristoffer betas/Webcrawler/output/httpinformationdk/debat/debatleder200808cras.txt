Crash



 DEN MEST pessimistiske kommentator kunne ikke selv på en meget dårlig dag have skrevet en mere trist drejebog til Pakistan efter Musharraf. Selvmordsbomber dræbte i sidste uge over 100 mennesker og den regering, der burde sætte alt ind på at stoppe Talebans amokløb og redde den kuldsejlede økonomi, brød sammen i går. Crash. Boom. Bang. Efter den første eufori over kuppræsidentens fald er Pakistan nu havnet i en situation, hvor snakken i Islamabad igen cirkler om truslen for et nyt militærkup. Og det tog kun en uge uden en fælles fjende for de to kamphaner Nawas Sharif og Asif Ali Zardari at smide en unik chance for et reelt kursskifte på gulvet.
NAWAZ SHARIF annoncerede i går, at han vil trækker sin Muslimske Liga - det næststørste parti i regeringen efter Bhutto-klanens Pakistans Folkeparti - ud af koalitionen. Ifølge Sharif har de to partier vist sig ude af stand til at blive enige om en præsidentkandidat. Samtidig mener han, at Folkepartiet, PPP, har brudt en række interne løfter i regeringen. "Vi føler, at disse mange forsømmelser og krænkelser har tvunget os til at trække vores støtte fra koalitionsregeringen og i stedet indtage pladsen i opposition," sagde Nawaz Sharif, ifølge Reuters.
MAN MÅ IKKE pege fingre, men manden med det tungeste ansvar for sammenbruddet er uden tvivl Asif Ali Zardari, Benazir Bhuttos enkemand. Lørdag udråbte han sig selv til præsidentkandidat og skuffede derved enhver, der havde håbet, at de havde lært af fortiden og havde kørt en mere neutral og samlende kandidat i stilling. Hvad han til gengæld undlod at gøre, var at genindsætte de 60 dommere - herunder højesteretspræsident Iftikhar Muhammad Chaudhry - som Musharraf afsatte sidste år. Årsagen til Zardaris forbehold er oplagt: Hvis de rebelske dommere blev genindsat, var der risiko for, at de ville ophæve den amnesti, som blev tildelt Zardari og Benazir Bhutto, da de vendte tilbage til Pakistan. Zardari har siddet samlet otte år i fængsel for korruptionsanklager. Ikke nogen oplagt landsfader. Det kunne også være, at dommerne med forfatningen i hånd, ville minde den pakistanske befolkning om de indskrænkninger i præsidentembedets magt, som både Zardari og Sharif bebudede, da chefen hed Musharraf. Nu var han der næsten. Det ville være træls at ende som kransekagefigur i et egentligt demokrati.
REGERINGEN OVERLEVER. Det tyder i hvert fald på, at PPP kan finde nye venner i parlamentet. Sharif overlever også. I sin nye funktion som oppositionsleder har han allerede bebudet, at han vil opstille sin egen kandidat til præsidentvalget den 6. september. Mere tvivlsomt er det, hvor mange af landets uoverskuelige problemer, som de vil være i stand til at tage hånd om. Igen står Pakistan tilbage med en mand med en altædende vilje til magt og en stærk opposition, der står klar med mudderkagerne. Nok engang bliver der sandsynligvis overvejet en åbnet telefonlinje mellem den pakistanske hærchef og Washington for det tilfælde, at situationen løber helt løbsk. Minder det om noget?

