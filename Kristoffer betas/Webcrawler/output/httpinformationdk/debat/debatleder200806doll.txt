DollarBill



 "Selv om vi i dag har bedre værktøjer og flere genier og informationer, er der ingen, der på samme måde som Da Vinci er i stand til at skrive det næste århundredes dagsorden ned i deres notesbog."
Bill Gates efter at have købt Leonardo Da Vincis notesbog for 31 millioner dollar.
Microsofts grundlægger, Bill Gates, har sidste arbejdsdag i dag. Efter i en periode at have droslet ned som bestyrelsesformand, smider Gates nu tøjlerne helt og træder ud af Microsofts ledelse for fremover at hellige sig velgørenhedsarbejde. 
Bill Gates vil uden tvivl blive husket som én af det 20. århundredes store innovative virksomhedsledere. En forretningsmand der skabte et forretningsimperium, der kun blev så stort, fordi hans produkter også var med til at skabe den tid og den globalisering, han virkede i. På samme måde som tyconerne Rockefeller og Henry Ford på en gang skabte masseproduktionen og samtidig var et produkt af den.
Som Rockefeller ender Gates nu også sin karriere med at forære store dele af sin formue væk. Han har besluttet sig for at give mere end 50 procent af sin formue på utrolige 100 milliarder dollar væk til velgørenhed gennem den fond, han har oprettet i sit og hustruens navn; Bill & Melinda Gates Foundation. Fonden skal blandt andet være med til at bekæmpe sygdomme som AIDS og malaria i udviklingslandene. Der er allerede kritiske røster fremme, der siger, at Gates med sin velgørenhed nu bare vil føre en luksus-pensionisttilværelse, hvor han - som en anden erhvervslivets Bono - nu skal ud og sole sig i alverdens blitzlys med en lille sulten afrikaner på sin ene side og Ban Ki-Moon på den anden.
Motivforskning vil der altid være nok af. Man kan så bare håbe på, at der også vil tid nok til også at motivforske i den uendelige række af erhvervsfolk og virksomheder, der aldrig giver så meget som en krone væk. Eller kun giver væk under det såkaldte 'sociale ansvarlighedsflag', hvor almindelig anstændig opførelse i udlandet pludselig skal blæses op til, at virksomhederne tager ansvar for verdens fattige. 
Bill Gates har aldrig lagt skjul på, at Microsoft skal tjene penge og tage markedsandele fra konkurrenterne. Gates har dog også i mange år haft en anden vision. En vision der handler om, at software fra Microsoft skal ud i de yderste afkroge af verden, for at så mange som mulig får adgang til globaliseringens økonomiske og sociale forbedringer. Hvorfor denne vision? På grund af et stort hjerte eller fordi Microsoft skal sælge flere produkter? Ingen ved det, og det er dybest set ligegyldigt, vil nok især de, der løftes ud af fattigdom, mene. 
Mens mange mennesker med globaliseringen har fået hævet deres levestandard, er flere samtidig også blevet sat længere tilbage. Afstanden mellem rig og fattig er større end nogensinde. For den rige del af verden betyder det eksempelvis, at investeringer i store dele af Afrika i dag næsten er meningsløse. Der er simpelthen så få midler at komme efter, at det ikke er besværet værd. Ud fra samme logik forsker de store medicinalfirmaer heller ikke meget i udvikling af malariamedicin, idet 99,9 procent af de potentielle brugere alligevel ingen penge har at købe ny medicin for. Omvendt bliver gevinsterne ved at investere i de lande, der har vundet på globaliseringen, langt større. Her er der jo langt flere forbrugere og penge i omløb. Ud fra den logik er der også flere lande, der lukker sig om sig selv og deres eget økonomiske kredsløb, når økonomien, som lige nu, strammer til. Også selv om meget velstand i dag stammer netop fra åbne grænser, og den økonomiske globalisering igen og igen har bevist, at den ikke er et nulsumspil. 
Lad det være sagt med det samme. Gennem tiderne har Microsoft med Bill Gates i spidsen også ladet sig friste af de lukkede kredsløb og monopoldannelse. Gates er kendt for sin kamp mod den såkaldte open source-software, som brugere frit kan downloade fra nettet og videreudvikle. Flere gange har Bill Gates også både i USA og Europa tabt store retssager. Fordi Microsoft med bestemte produkter kombineret med deres store markedsandele har skabt monopoldannelse og på den måde handlet imod konkurrencelovgivningen. Men når Bill Gates nu donerer en stor del af sin formue væk til de mennesker, der står helt uden for det økonomiske kredsløb, dem, som det ellers ikke kan betale sig at investere i, kan det godt se ud, som om han forsøger at komme tættere på sin oprindelige vision. Visionen om, at "alle skulle have adgang til globaliseringen og de sociale forbedringer den bragte med sig". Med tryk på alle.
På den måde har Bill Gates lært noget af sit store forbillede Leonardo Da Vinci. Renæssancekunstneren og videnskabsmanden, der betragtede social bevægelse og fællesskab som afgørende for handel og innovation. Hvis Bill Gates med sin velgørenhed sætter gang i en social bevægelse og får flere indenfor i globaliseringens økonomiske kredsløb, ja så vil han fremover overskygge både Ford og Rockefeller. Måske vil en eller anden i fremtiden ligefrem give millioner for dagsordenen og tankerne i Gates' notesbog - eller hans note book som det vel retteligt er. 

