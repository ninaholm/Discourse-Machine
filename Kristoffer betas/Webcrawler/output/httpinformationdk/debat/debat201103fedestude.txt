Den fede student og den ufede arbejder
Skævt. Vi har i forkælelse drevet det for vidt, når de heldige får for meget og de mange for lidt. Når nogle unge smutter forbi universitetet, fordi alternativet er ufedt, mens andre er fanget i den sociale arvs jerngreb trods evner og interesse


 For et halvt års tid siden talte jeg med en danskstuderende, en ung mand, og i løbet af samtalen viste det sig, at han aldrig — simpelthen aldrig — havde hørt om Gustav Wied. Navnet sagde ham absolut ingenting. Nul. Nu kan man selvfølgelig godt begrunde, at man ikke gider læse Gustav Wied. Man kan argumentere for, at man ikke synes, han er nogen særlig vigtig forfatter. Men eftersom den danske litteratur jo ikke i omfang er uoverskuelig stor, kunne jeg ikke lade være med at undre mig over den unge mands uvidenhed. Og jeg kunne heller ikke nære mig for, lidt senere, at spørge en af universitetets lærere, om det virkelig er muligt at gennemføre et danskstudie uden nogensinde at træffe på navnet Gustav Wied. Og om det i det hele taget er muligt at tage eksamen i dansk uden egentlig at interessere sig for faget. Det bekræftede læreren. Han understregede, at det da heldigvis ikke var det almindeligste, men hvis man ikke har anden begrundelse for at gå på universiteter end den, at det er 'ufedt' ikke at få en akademisk eksamen, så er det faktisk muligt at snige sig igennem f.eks. danskstudiet.
Selvfølgelig skal man leve op til de formelle krav, men studiet kan godt gennemføres uden den store interesse for faget — og såmænd også helt uden interesse overhovedet. Jeg har aldrig selv gået på universitetet, men som forfatter har jeg haft en del at gøre med universitetsfolk, både studerende og lærere, og fuldkommen lamslået af forbløffelse var jeg da ikke. Men jeg studsede noget over, at Gustav Wied ikke hører med til de formelle krav for at gennemføre danskstudiet, og så studsede jeg også over den lidt pudsige begrundelse for at læse dansk uden at være interesseret i faget: at det er ufedt ikke at være akademiker! Som om det var et spørgsmål på linje med valget af tøjstil. Det rigtige mærkevaretøj er det, der er fedt. Det ufede er det, de går med i provinsen. Der er 200.000 mennesker i Danmark, der har en akademisk uddan-nelse. Jeg håber sateme da ikke, tænkte jeg, at der er alt for mange af dem, der kun har taget deres eksamen for at være fri for at gå i klumpede benklæder og stumpede T-shirts fra firmaet 'Tøj og Sko' — også kaldet 'Taber-kluns'.
Tiden stikker af med drømmen
Jeg kom til at tænke på samtalen med studenten og universitetslæreren her for nylig, da jeg læste Jakob Mathiassens absolut udmærkede debutbog,
Beton — historier fra skurvognen.Mine to samtaler fandt sted på Københavns Universitet på Amager — et kæmpe betonbyggeri, som Mathiassen netop omtaler i sin bog. Hold kæft, tænkte jeg, for at skabe rammerne for, at unge mænd og kvinder kan tage en fed universitetsuddannelse, som egentlig ikke interesserer dem i sig selv, er der altså andre unge mænd — og også enkelte unge kvinder — der har stået og knoklet på stilladser, i strid blæst, i regn og frost og i et livsfarligt højt arbejdstempo. For en yderst ufed betaling også. Og med en evig frygt for at blive fyret til fordel for billigere arbejdskraft fra Østeuropa. Da har vi i forkælelse drevet det for vidt, når de heldige får for meget og de mange for lidt. Det kan bestemt heller ikke udelukkes, at der står en betonarbejder på stilladset, der har rigeligt med intelligens og evner i øvrigt til at gennemføre en universitetsuddannelse, men kun vil være i stand til det, hvis han bryder med den sociale arv — og det er nu engang ikke alle, der kan det. Samtidig sidder der altså unge mennesker, der egentlig ikke rigtig gider, og fylder op på bænkene i lærdommens haller. Fordi det ville være for ufedt at sidde i en skurvogn.
Jeg kan ikke prale med nogen aktuel erfaring som arbejdsmand. Jeg har levet af at skrive i over 30 år og har heldigvis aldrig, som slet ikke så få forfattere, været nødt til at have andet arbejde ved siden af. Men jeg kan nu godt huske det. Man skal op på et ugideligt tidligt tidspunkt, man skal ikke give sig alt for god tid med morgenmaden og kaffen, heller ikke med brusebadet. Så skal man stå og vente på en bus, rasle af sted i den sammen med de andre søvndrukne lønslaver, og så, på slaget syv, begynder arbejdsdagen. Jeg har aldrig selv arbejdet udendørs, men indendørs er bestemt også slemt nok. Rigtig tungt arbejde er der ikke meget af, men til gengæld er der rigeligt af vedvarende, ensformigt slid. Der er larm fra maskiner, støv i luften. Inden ret længe føler man sig fuldstændig mørbanket og sansesløv. Hvis man slår et smut udenfor, for at ryge en smøg, bliver man nærmest utilpas af solskinnet og den friske luft. Når det endelig bliver fyraften, skal man endnu engang vente på bussen. Endnu engang rasle af sted med den sammen med hele det udmattede folk. Når man kommer hjem, skal man have noget at spise. Et par timer senere, allerede ved nitiden om aftenen, er man så træt, at man burde gå i seng. Men hvem gider det, når man er en ung mand? Dagen efter, efter for lidt søvn, er det det samme igen. Ingen, der ikke har prøvet det, vil undgå at få et chok, hvis de pludselig blev kastet ud i det. Og som Jakob Mathiassen så rigtigt beskriver det, drømmer de fleste om, så hurtigt som muligt, at finde en anden måde at tjene til livets ophold på. Men dagene går, ugerne, månederne, årene, og mange må pludselig sande, at nu er fælden allerede klappet i. Kroppen bliver slidt og gammel før tiden.
Kort sagt: det er faktisk ikke videre fedt.
kultur@infortmation.dk

