Utidssvarende



Hvorfor må vi ikke få noget af det bedste og mest fornyende radio, der er lavet i mange år? Den radio som vinder internationalt prestigefyldte priser og som tillige fungerer som forbillede for den kommende radiokanal 24/7? Det må vi ikke, fordi vores støttesystem er ude af trit med dagens medievirkelighed. Forældet.Vi taler om internetradiokanalen Third Ear, som må lukke, fordi pengekassen er tom. Det skyldes, at radiokanalen ikke kan få del i den public service-pulje på 15 mio kroner, der ifølge det seneste medieforlig var øremærket til radiokanaler uden for DR-regi og 24/7. NOVA FM og POP FM får al støtten, hvorimod Third Ear eller for den sags skyld Den anden radio, ikke får del i støtten, fordi de begge sender på internettet. Med andre ord støtter public service puljen kun FM-radio.Det er skandaløst, at public service penge ikke går til sand public service. Third Ear opstod, da montagegruppen på P1 lukkede. Programmerne laves i høj grad af gamle P1-folk og er om noget public service radio. Faktisk meget mere end de kanaler, der lige nu får støtte fra puljen. Public service handler først og fremmest om at støtte mangfoldighed og kvalitet i mediebilledet. Der er heller ingen tvivl om, at Third Ear indholdsmæssigt er støtteberettigede, og at det ene og alene har været en politisk beslutning at holde internetradio ude af mediebilledet. Man må i en tid med store medieforandringer leve med en vis konservatisme og langsommelighed i støtteordninger, men her er det fatalt. Det holder ikke i 2011 at glemme at huske på internetmedier som naturlig del af mediebilledet.Fremtiden er i høj grad digital. Og Third Ear repræsenterer både en stærk tradition og masser af fremtid. I en tid med øget fokus på lyd og radiokultur er de med deres alternative fortælleformer helt uundværlige. Det bliver efter det snarlige valg en vigtig politisk beslutning at få lavet om på det, så Third Ear kan komme i betragtning til støtte. Den radio skal have en fremtid.
