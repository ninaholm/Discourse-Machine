En kæp i hjulet på elbilerne



 Hvis ambitionen om en 40 procent reduktion af CO2-udledning i 2020 ikke skal ende i grøften, er der brug for en grøn omlægning af bilbeskatningen. Ifølge regeringen selv ønsker man en grøn, provenuneutral omlægning af bilbeskatningen, men de planer kan meget vel blive torpederet af de miljøøkonomiske vismænds seneste udspil.
Det Miljøøkonomiske Råd fremlagde den 28. februar deres diskussionsoplæg, hvor en radikal omlægning af bilbeskatningen indgik. Det bærende princip er, at beskatningen skal baseres på de marginale, eksterne omkostninger, som er forbundet med kørsel i bil – dvs. forurening, støj, trængsel og ulykker. Forslaget kan bedst beskrives som spøgelsesbilister på afveje.
Vismændenes forslag vil føre til øget trængsel i byerne og færre penge i statskassen. Det vil spænde ben for nye, grønne teknologier og ikke mindst være en hæmsko for klimaet. Altså en diametral modsat tilgang til ønsket om en grøn bilbeskatning.
I Dansk Elbil Alliance har vi derimod skabt en model for en grøn bilbeskatning, der omlægger den nuværende registreringsafgift, så den i stedet for værdi beskatter udledninger. Derudover tilfører modellen en grøn præmie, så biler med ny teknologi, der udleder meget lidt CO2, får en hjælpende hånd.
Modellen beskatter således det, vi vil have mindre af – CO2, støj, partikelforurening og slid på infrastruktur – og belønner det, vi vil have mere af i form af ny, grøn teknologi og sikkerhed i bilerne. Det er der sund fornuft i.
En ændret registreringsafgift
Til forskel fra vismændenes model beholder modellen fra Dansk Elbil Alliance registreringsafgiften, men vi ændrer den helt, så afgiften bliver baseret på bilernes CO2-udledning og sikkerhed. En ændret registreringsafgift er derfor en effektiv metode til at få forbrugerne til at vælge energibesparende biler.
Overordnet set opretholder Dansk Elbil Alliances model statens indtægter fra biler. Den understøtter valget af mere grønne biler og bidrager til, at vores veje ikke bliver yderligere plaget af trængsel. Den fører dermed til alt det, som regeringen efterspørger, og går imod alt det, vismændene anbefaler.
Nu er det op til skatteministeren, om livet på vejene skal være mere trygt i fremtiden.

