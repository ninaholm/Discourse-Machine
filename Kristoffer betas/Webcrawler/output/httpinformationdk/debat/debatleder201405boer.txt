Børnene betaler prisen
LEDER


 
	Nogle gange er de penge, man sparer, mindre værd end den pris, man betaler i stedet. Sådan er det med Statsforvaltningen, hvis skandaløse behandling af skilsmissebørn endnu engang har været i mediernes søgelys. I efteråret afdækkede Ekstra Bladet omfattende rod i sagsbehandlingen, og i den forgange uge har TV 2 så dokumenteret nye kritisable forhold.

	Det drejer sig om de såkaldte samværssager, hvor Statsforvaltningen har til opgave at finde en ordning mellem fraskilte forældre, der ikke kan blive enige om fordelingen af deres fælles børn. Sagsbehandlingen er langvarig, mangelfuld og fejlbehæftet i en grad, så det går ud over børnene, og som TV 2 nu har vist, kan hævngerrige forældre direkte udnytte systemet til at afskære den anden forælder fra kontakt.

	Barnets bedste er det, som alle i princippet kæmper for. Hver af de stridende forældre vil hævde, at de handler til barnets bedste, når de forsøger at få mest muligt samvær. Statsforvaltningen fremfører, at det kan være til barnets bedste kun at se den ene forælder i de mest belastede sager. Og selve forældreansvarsloven er netop bygget op om barnets tarv. Det er et prisværdigt og meget ambitiøst mål, men fra begyndelsen har det stået klart, at det samme ikke gælder de midler, man fra politisk hold har været villig til at investere.

	I stedet for at klæde Statsforvaltningen på til det nye ansvar, er der blevet sparet og sparet. Og som man kan læse i dagens avis, er et af de symptomatiske resultater, at ingen har overblik over konsekvenserne af forældreansvarsloven eller antallet af børn og forældre, der betaler prisen for den.

	I stedet for at opbygge et system, der kan hjælpe mennesker til at forliges i de allersværeste spørgsmål, har man skabt en instans, som mange fraskilte forældre med rette frygter mere end selve skilsmissen.

