Pave Frans er i ond tro
Med sin fortsatte modvilje mod udbredelse af fødselskontrol undergraver Romerkirkens overhoved både sit engagement i klimabalance og sin kamp mod den globale fattigdom


 Filosoffen Betrand Russel affærdiger den største katolske filosof i tækningens historie med vanlig præcision: »Thomas Aquinas kender allerede sandheden. Så meget desto bedre, hvis han kan udtænke tilsyneladende rationelle argumenter for dele af troen, for evner han det ikke, kan han altid falde tilbage på de åbenbarede sandheder. Men at udvikle argumenter, der skal støtte en given konklusion er ikke at tænke filosofisk. Det er at pleje et særstandpunkt,« skrev Bertrand Russel om katolicismens største filosof, Thomas Aquinas.
Samme teologisk betingede uvilje mod at udrulle argumenter i deres fulde logik genfinder vi i dag hos Pave Frans, der er blevet noget så usandsynligt som venstrefløjens nyeste kæledægge.
»Jorden, vores hjem, er begyndt at ligne en enorm dynge affald,« hedder det i hans omtalte pavelige bandbulle mod vores ’brug-og-smid-væk-samfund’. I skriftet betoner Hans Hellighed, at vi som mennesker er indfældede i den indbyrdes forbundne naturlige verden og udtrykker forfærdelse over, at menneskeheden har udløst en ny masseudryddelse af arter. Frans udviser desuden en rørende omtanke for verdens fattigste. Også hans anerkendelse af moderne videnskab viser, at Vatikanet trods alt har rykket sig i mere progressiv retning.
Vælger dogmerne
Men når Frans tvinges ud i at skulle vælge mellem intellektuel ærlighed og dogmer, vælger han alligevel dogmerne og gør det uden tøven. Som Aquinas plæderer han for et særstandpunkt – uden at indrømme sin manipulatorisk-tendentiøse tilgang, måske end ikke for sig selv.
Det kræver ikke ophøjet indsigt at forstå, at en verden med syv milliarder mennesker allerede er overbefolket, og bliver det desto mere fatalt, når vi i 2050 bliver ni milliarder. Hvert nyt menneske på planeten er med til at øge kulstofemissionerne og forværre rovdriften på ressourcer, der bliver stedse knappere. Energibehovet for yderligere milliarder af artsfæller vil annullere effekterne af vores bedste bestræbelser på at opbygge rene og kulstoffrie alternativer til olie og kul og kan tvinge os til at udvinde også de ekstra fossile brændstoffer, vi ved, vi bør lade urørte. Hvad angår de øvrige arter, vi deler planet med, vil en yderligere mangfoldiggjort menneskehed trænge yderligere ind på den sparsomme plads, de har tilbage.
Pointen med alt dette er denne: Fødselskontrol er bydende nødvendigt – både af hensyn til klima, miljø og fattigdomsbekæmpelse.
Det katolske modargument lyder nu, at børn af fattige mennesker i fattige lande forbruger så lidt, at det næsten er irrelevant set fra et økologisk synspunkt. Helt forkert er det måske ikke, men hvem kan handle på en sådan indsigt uden at fremstå moralsk afsporet? Er dette synspunktet, må de oprigtig troende jo kræve, at EU lukker grænserne for indvandrere og flygtninge, så fattige indtrængere afskæres fra at forvandle sig til rige producenter af drivhusgasser, men jeg har endnu ikke hørt selv de mest fanatiske klimasagsforkæmpere råbe: »Send dem tilbage«.
Anderledes med Moder Teresa – så træffende beskrevet af den savnede Christopher Hitchens som »en fanatiker, en fundamentalist og en bedrager«: Hun formanede i sin tid Indiens fattige om, at de måtte lære at opfatte deres lidelser som en gave fra Gud.
Paven skriver ikke, at de fattige skal forblive fattige – hverken for at påskønne Guds gave eller for at skåne miljøet. Snarere glider han af på spørgsmålet om, hvad der vil ske, når de fattige landes stadigt voksende befolkninger bliver rigere. Hans budskab til fortalere for udbredelse af prævention er dette: Det må være slut med »at nægte at se den ulige fordeling af verdens rigdomme i øjnene«. Stop i stedet den rige verdens »ekstreme og selektive forbrugerisme«, skriver han – og heureka: »Demografisk vækst bliver fuldt forenelig med integreret, fælles udvikling«.
Den mudrede kanal
Problemet er ikke, at paven lader hånt om det, al erfaring viser: At fattigdom mest effektivt bekæmpes ved at uddanne kvinder og give dem kontrol over egen frugtbarhed. Det er snarere, at paven er imod prævention – ikke fordi han tror på omfordeling af rigdom, men fordi katolske dogmer pånøder ham at være imod det.
Skriftens autoritet er ubøjelig. Da Onan nægtede at gøre sin afdøde brors enke gravid og »spildte sin sæd på jorden«, straffede Herren hans »selvbesmittelse« med døden. Kirkefædrene var kun lidt mindre strenge: Både Aquinas og Augustin anså seksuel nydelse for en afskyelig synd: Seksualitet var den mudrede kanal, igennem hvilken arvesynden overføres.
Paven er altså i ond tro – både i forhold til klima og i forhold til sit engagement i klodens fattigste. Og tager vi i betragtning, at han har magt til at mindske fattigdommen og bekæmpe overbefolkning ved at nytænke kirkens teologi – men afstår herfra – bliver det gådefuldt, hvorfor venstreintellektuelle hylder Frans som en ny helt.
Tag ikke fejl: Når det gælder kvinders adgang til viden og uddannelse og ret til at bestemme over egen reproduktion, har vi i Vatikanet den samme forbenede modstander, som vi hele tiden har haft.
© The Observer og Information 
Oversat af Niels Ivar Larsen

