Pædagogfaget: fra lilla ble til haute couture
Pædagogen anno 2009 kræver større anerkendelse, højere løn og bedre arbejdsvilkår for det store stykke arbejde det er at passe på næste generation


»Pædagogers faglighed indebærer kompetence og ressourcer til deltagelse i en løbende stillingtagen til udvikling af praksis i relation til samfundsmæssig forandring og udvikling,« står der i BUPL’s pædagogiske profil.Men som pædagoger må vi konstatere, at fagets udøvere ikke tit blander sig i offentlig debat.En 2008-undersøgelse om offentligt ansattes fornemmelse af deres fags prestige viste, at kun 7 pct. af de adspurgte pædagoger mente at have høj anseelse.Beskæmmende for ens faglige stolthed – alligevel åbnes øjnene for en problematik, som vi er nødt til at forholde os til. Den manglende prestige skyldes bl.a. en opfattelse af, at ’alle og enhver kan blive pædagog og passe børn’. Opfattelsen rummer desværre en sandhed. Faget er jo ikke en eksklusiv profession, som det er svært at blive en del af. Mange uuddannede medhjælpere og midlertidigt anbragte kommunalt beskæftigede vidner om et fag uden monopol. Desuden har uddannelsen et stort frafald.Fagets opblomstring i 60- 70’erne skete på basis af en samfundsmæssig nødvendighed. Mødrene blev efterspurgt på arbejdsmarkedet.Daginstitutioner indrettedes, så de lignede små hjemlige dagligstuer. Pædagogerne blev substitut for fraværende mødre og ydede omsorg, tryghed og hjemlig service. Sådan er det stadig. Det forklarer den manglende respekt, for en sådan opgave ’kan enhver jo klare’.SplittelseTrods en kompleks udvikling af pædagogers opgaver stilles stadig de ’hjemlige’ krav. En disharmoni til de krav pædagogiske læreplaner stiller.De nye kompetencekrav til pædagoger kræver refleksion, målopstilling, metodevalg, vidensdeling, planlægning af projekter, analyse, dokumentation og evaluering. Opgaver, der foretages i almindelig arbejdstid uden ekstra ressourcer, når hun/han må gå fra børnene for at kunne levere varen. Mange pædagoger føler sig splittede mellem de ’hjemlige’ og de nye krav.Trange vilkårHvad kræves så af 2009-pædagogen?•håndtere konflikter med børn og forældre.•samarbejde med lærere, psykologer, sundhedsplejersker, speciallæger, talepædagoger og sagsbehandlere.•formulere sig præcist i tale og på skrift.•observere/vurdere børn, der vækker faglig bekymring – og iværksætte tiltag.•rumme alle institutionens børn/forældre.•agere omsorgsfuldt og tydeligt i forældresamtaler.•arbejde alene med op til 20 børn.•opstille faglige mål, dokumentere og evaluere pædagogiske processer – og justere efter behov.•kende/bruge udviklings -og læreplaner, og omsætte dem til pædagogiske/kreative aktiviteter.Udenlandske pædagoger undrer sig ofte, når de besøger en dansk børnehave. Hvor deres institutioner indrettes som dynamiske læringsmiljøer med store rum til eksperimenter, så byder Danmark på små, indelukkede ’som om-dagligstuer’, hvor der samtidig spises, leges, soves, laves projekter og kreative aktiviteter – i et inferno af støj. Trange vilkår for børn at fordybe og koncentrere sig i.Samfundets krav betyder, at der pædagogisk skal argumenteres for valgt praksis med ønske om at finde de bedste metoder til læring– fulgt af krav om at synliggøre pædagogikken og ikke mindst påvise resultater.Der er ikke tildelt tid til at planlægge, observere, dokumentere og evaluere eller vidensdele. Derfor er der i dag en stor mængde tavs viden hos pædagoger, som kun kommer frem, hvis de får mulighed for at reflektere og udvikle målrettet. I stedet bruges masser af penge til eksterne konsulenters udvikling af dokumentations- og evalueringsmaterialer. Ofte materialer der forekommer meningsløse for pædagogerne.Kvalitetssikret pædagogikPædagoger bør selv være ansvarlige for at systematisere det faglige arbejde og sikre, at dét, der giver mening, fastholdes og synliggøres – samtidig med et fagligt løft.Læringskravene kan få faget ud af den dvaletilstand, som ’familieforventningerne’ holder det fast i. Forventningsskiftet til faget kræver:•Et opgør med, at fagligheden mest knyttes til hjemlig omsorg – en første prioritet, hvis samfundet ønsker udvikling/læring for børn. Konsekvenserne er f.eks. mindre tid til snak ved afhentning – forældre må selv orientere sig via dokumentationstavler, mapper og nyhedsbreve – eller aflysning af forældresamtaler med kort varsel ved sygdom.•Tid til at reflektere, dokumentere, dele viden og evaluere praksis (og formidle det til forældre og politikere), hvilket vil betyde flere skoleparate børn og en samfundsmæssig besparelse i forhold til specialundervisning. For pædagogerne større anerkendelse, højere løn og bedre arbejdsvilkår.Tiden, der går fra børnene, kommer igen med renter i form af en kvalitetssikret pædagogik – og den (for)slidte lilla ble kan udskiftes med haute couture.Lotte Mejl er pædagog, master i pæd. udviklingsarbejde og lærebogsforfatter og Heidi Udengård Bendix er pædagog, stifter af facebookgruppen: ’Jeg er en stolt pædagog, ved du egentlig hvad vi laver’ (8.000 medlemmer)
