Syriens bevæbning



 For anden gang indenfor en måned pakkede Moaz al-Khatib søndag sine ting i utide og lod via Facebook meddele, at han ikke længere vil opholde sig »i et gyldent bur« som leder af SNC, den syriske nationale oppositionskoalition.
Al-Khatib, der nyder respekt blandt oprørerne i selve Syrien, har ikke angivet nogen konkret grund til sin afgang, men den kom, akkurat som da han sagde op i marts, umiddelbart efter et møde i den kreds af lande, der polstrer oppositionskoalitionen med finanser og ’ikkedødelig’ bistand.
De 11 kernelande i ’Syriens Venner’ – Tyrkiet, Saudi-Arabien, Qatar, Forenede Arabiske Emirater, Egypten, Jordan og USA, Storbritannien, Frankrig, Tyskland og Italien – blev ikke enige om at ophæve våbenembargoen til oppositionen, hvilket på landjorden betyder, at de fundamentalistiske jihadister forsynes med våben indkøbt af Saudi-Arabien og Qatar, hvorimod de moderate-sekulære enheder i FSA (Fri Syrisk Armé), hovedsagelig deserterede soldater fra Bashar al-Assads hær, må fægte sig frem med stjålne/erobrede våben fra fjenden og dyrt betalt ammunition, ofte erhvervet fra den selvsamme fjende, der udstyres militært af Rusland og Iran.
Moaz al-Khatib har argumenteret for forhandlinger med det syriske regime, også uden det hidtidige krav om fjernelse af præsident Bashar al-Assad som første betingelse. Og for at få regimet i tale, så at sige på lige fod, har han anmodet om flyforbud, der kan holde al-Assads kampfly væk fra himmelrummet, amerikanske droner, der kan uskadeliggøre de syriske Scud-raketbatterier samt våbenhjælp til den moderate del af den væbnede opposition.
FSA og al-Khatib har ligefrem opstillet et sæt garantier, der skal sikre, at eventuel våbenhjælp ender hos de rette modtagere. Men disse garantier er ikke nok, for – som den amerikanske stabschef, general Martin Demp-sey, sagde i en senatshøring –»vi er ikke sikre på, vi kan finde de rigtige som modtagere«.
USA frygter, at import af våben til oppositionen falder i de forkerte hænder, som jo altså sidder på medlemmerne af de jihadgrupper, der har vist sig som oppositionens mest erfarne soldater. Først og fremmest Jabhat al-Nusra, der åbenlyst har erklæret loyalitet til det centrale al Qaeda-netværk, nu ledet af Ayman al-Zawahiri.
Washington har ingen ambition om at gentage de to fatale fejl fra fortiden – bevæbningen af Osama bin laden i 1980’ernes Afghanistan og destruktionen af Iraks hær og administration i 2003. Derfor har amerikanerne nu i et halvt år samarbejdet med russerne om at sørge for, at oppositionen ikke vinder en militær sejr. Da det jo vil være de forkerte oprørere, der i så fald sejrer – så er det ’bedre’ om end ikke specielt etisk at lade syrerne forbløde i en borgerkrig, der kan trække ud i årtier.
Denne erkendelse – at oppositionen er offer for en kynisk amerikansk kalkule – synes at være baggrunden for Moaz al-Khatibs afgang. Desuden fremgår det mellem linjerne i hans facebook-erklæring om »det gyldne bur«, at han har opgivet håbet om, at den til kanten af lammelse internt stridende koalition af sekulære og islamister kan blive et arbejdsdueligt og – ikke mindst – politisk selvstændigt redskab i den syriske frihedskamp.
Som landet ligger er koalitionen en veritabel slagmark for forskellige donorers interesser – Qatar, der styrer Det Muslimske Broderskabs ageren, Saudi-Arabien, der støtter jihadisterne, Frankrig og Storbritannien, der presser på for at bevæbne den ’moderate’ opposition, og USA, der rammes af panik ved tanken om, at ’de forkerte’ ender med at vinde.
Men den grundlæggende problemstilling er, at begge parter – det syriske regime og oppositionens høge – stadig mener, de kan vinde militært. I sidste uge erklærede en optimistisk Bashar al-Assad i lyset af regimets nylige begrænsede militære succes, at den endelige sejr er lige om hjørnet.
Det er den ikke. Og den er heller ikke lige om hjørnet for oppositionentrods de gentage forudsigelser om Damaskus’ snarlige fald. Alle parter tror på egen ønsketænkning, hvorfor USA’s og Ruslands forsøg på at genoplive den sammenbrudte Geneve-proces fra juni sidste år er dømt til at mislykkes.
Ikke så underligt, at Moaz al-Khatib har givet op.

