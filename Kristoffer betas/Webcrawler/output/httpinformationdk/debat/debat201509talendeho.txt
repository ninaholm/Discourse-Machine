Talende hoveder
Tv-stjerner kan modstå alt undtagen fristelser. Og jeg har lidt for ofte cheferne mistænkt for at lede skærmtroldene ud i fristelserne i stedet for at skærme dem


 Da Stéphanie Surrugue i 2011 tonede frem som vært på Kulturen på Tv 2 News beviste hun, at det ’svære’ kulturstof var godt stof – også på tv. Hun havde tidligere forsøgt at lave kulturprogrammer for DR 2, men fortalte hvordan den journalistiske fortælleglæde druknede i et helvede af konceptmøder og uigennemskuelige cheflag. På TV 2 gik hun og en lille redaktion uforfærdet til opgaven og beviste på rekordtid, at opskriften på et godt tv-program er enkelthed, fortælleglæde, en levende, interesseret og åben vært med interessante gæster i et enkelt studie.
Det går galt, når visuelle konceptmagere dænger det til med smarte gimmicks og skæv vinkling, der er anderledes bare for at være anderledes. Som britisk tv’s grand old man, sir Robin Day, svarede, da en yngre dansk journalist spurgte ham, om ikke der var for mange talende hoveder på tv?
»Unge mand, talende hoveder kan være fremragende fjernsyn. Det afhænger kun af, hvis hoveder det er, og hvad de taler om!«
Det værste eksempel på konceptuerede, superkoreograferede talende hoveder var DR2’s Vogternes Råd, hvor konceptmagerne i løbet af et par programmer totalt havde ødelagt den begavede, sjove og skarpe Ane Cortzen, der led den skæbne, som er overgået flere store tv-talenter: Når programbosserne ser en stjerne, skal den skamrides. Det var ved at ske for Martin Krasnik, der en overgang var over det hele på DR i stedet for at få lov til at lave det, han måske er landets bedste til: det kritiske og velforberedte tv-interview. Senest demonstreret i Deadline-mødet forleden med justitsminister Søren Pind. Det var talende hoveder for fuld udblæsning, hvor den afdæmpede, men insisterende Krasnik fik sheriffen til at skyde sig selv i foden.
TV 2’s Jes Dorph-Pedersen var ubestridt stjerne på Nyhederne. Men han skulle også lave Hvem vil være millionær. Clement Kjersgård er debattens mester, men skulle også have sit eget talkshow med de kendte. Præcis som Reimer Bo Christensen, der var verdensmester i elegant debatstyring, indtil hans kendthed og popularitet blev udnyttet til sidste blodsdråbe i et fejlslagent hygge-nygge-talkshow. Også tv-stjerner kan med Oscar Wildes ord »modstå alt undtagen fristelser«, og jeg har lidt for ofte cheferne mistænkt for at lede skærmtroldene ud i fristelserne i stedet for at skærme dem.
Kulturen på News katapulterede Stéphanie Surrugue ind i en hæsblæsende succesrig TV 2-karriere. Hun blev fristet ind i et af tv-verdenens hårdeste job som vært på Godmorgen Danmark og kunne for nylig selvfølgelig ikke modstå for den fedeste fristelse af dem alle: jobbet som DR’s korrespondent i USA.
Skærmtalenter i hendes klasse er i høj kurs – og i hendes tilfælde er der også tale om et ubestrideligt grundjournalistisk talent, som hun har bevist for flere år siden med sine Haiti-reportager for Politiken. Men kulturprogrammet var hendes første velskabte tv-barn. Fire gange om ugen fik man et lige ud ad-landevejen kig ind i den svære kulturverden, som kun er svær, hvis man gør den fin og svær. Hun blev afløst af skiftende udmærkede værter (dem, der havde huller i en travl vagtplan, havde man fornemmelsen af).
Det er slut nu. Mandag meddelte TV 2 News-chefredaktøren, Mette Østergaard, at programmet skæres ned til kun at udkomme en gang om ugen. Det sker med det paradoksale argument, at »kulturen er et stofområde, som vi ønsker at prioritere, derfor integrerer vi den i den daglige dækning,« som Østergaard udtrykker det.
Årelang redaktionel erfaring tilsiger, at hvis kulturstoffet skal konkurrere med politik, økonomi, finans og udenrigsstof, bliver det – specielt i en breaking news-kultur – oftest sorteper. Og et ugentligt magasinprogram om kultur risikerer at ende som et reservat.
Det ligner en sparerunde, så hvorfor ikke erstatte det med et tværgående magasinprogram med den litterære titel Hjortens Flugt? Finansministeren ville være den selvskrevne vært. Han har gennemslagskraft i medierne, udtaler sig med stor autoritet om alting og lyder som Christian Winther, forfatteren til Hjortens Flugt, der så smukt skrev: »Her kan jeg frit Aande Luft i min Lunge, alt her er mit og om alt tør jeg sjunge.«
Lasse Jensen er mediejournalist. Klummen er udtryk for skribentens egen holdning.

