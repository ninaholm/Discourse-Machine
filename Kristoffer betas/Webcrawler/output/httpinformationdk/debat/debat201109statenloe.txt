Staten løber fra sit ansvar for banktabene
Staten ønsker åbenbart ikke involvering i de banker, som den bistår. Med den ny bankpakke burde der have været indført effektive værn mod risikoen for, at det bliver skatteyderne, der skal betale for en mere solid dansk banksektor


Ude i den store verden er man i fuld gang med at gennemføre ny regulering af bankerne. I London har Vickers Kommissionen netop fremlagt forslag til en tvungen opsplitning af bankerne, så den almindelige bankvirksomhed adskilles fra investeringsbankvirksomheden.I USA er gennemført regulering under ny lovgivning fra senatorerne Dodd-Frank, der sætter nye grænser for handel for egen regning.Herhjemme har fantasien rakt til en ny bankpakke, der sneg sig ind under radarskærmen lige op til udskrivningen af folketingsvalget den 15. september. Aftalen får til konsekvens, at staten helt eller delvist må afskrive statsgaranterede lån ydet under de tidligere bankpakker, som den pris, som må betales for at et nødlidende pengeinstitut, kan overtages af en anden bank, men før det går galt.Vi taler dermed om at risikoprofilen ændres for et beløb på knap 246 milliarder kr., som staten har til gode i de forskellige indskuds- og garanti puljer.Ved præsentationen blev det anført, at den ny bankpakke ikke indeholder nye skattekroner som sådan, men dermed bortforklares den realitet, at risikoprofilen på de skatteyderkroner, der allerede er stillet til rådighed, nu bliver væsentligt forøget.Den nye bankpakke repræsenterer massiv statsstøtte til en omstrukturering af dansk bankvæsen, men uden at de banker, der får glæde af omstruktureringen selv bidrager yderligere til betalingen herfor.Fusionerer banker, opkræves visse præmiebetalinger, men dette bliver ikke aktuelt for de nødlidende banker. Fremgangsmåden er usædvanlig, og skærper dermed forpligtigelsen til nøje at overveje fremgangs måden.Den amerikanske forbundsregering endte med en stor fortjeneste på de aktier, man fik i de banker, som modtog indskudskapital under finanskrisen, og da svenskerne skulle omstrukturere deres banker, endte staten også med bankaktier, der senere viste sig at skulle blive en god forretning. I begge tilfælde tog man risiko – og en andel af den mulige gevinst – i de banker, der skulle omstruktureres, i modsætning til øjeblikkelige tab (uden udsigt til gevinst) på helt andre banker, som vi ser med den nye bankpakke.Staten svigter sit ansvarDen danske stat ønsker tilsyneladende ikke involvering i de banker, som de bistår, hvorfor der med den ny bankpakke burde have været indført effektive værn mod risikoen for, at det bliver skatteyderne, der skal betale for en konsolidering af den danske banksektor.Som det første må man forudse gyldne fratrædelsesordninger til hjælpsomme bankledelser, der bistår en anden bank med en statsfinansieret bank overtagelse. Her vil det nok have været klogt at have sat visse grænser for hvad og hvordan en ledelse i en nødlidende bank kan betales og genbeskæftiges.Herudover burde man have taget stilling til den fremtidige bankstruktur, allerede da man begyndte med de mange bankpakker.En naturlig restriktion i adgang til statsfinansieret overtagelse eller anden garantistillelse for en bank burde derfor have været, at der ikke i øvrigt er selvstændig kapital kraft i bankens ejerkreds. Det virker ikke rimeligt, at skatteyderne skal finansiere ATP's bankforretninger igennem deres ejerskab af FIH Erhvervsbank, eller at staten skal yde tilskud til aktionærkredsen bag f.eks. Danske Bank.Endelig burde staten naturligvis have sikret sig adgang til at vinde sine tab tilbage, hvis de garantier, der er stillet, eller de bankforretninger, der overtages af en ny bank, viser sig at blive en god forretning.En anden overraskelse er den totale mangel på politisk vilje til, samtidig med at man giver en så voldsom saltvandsindsprøjtning til omstrukturering af banksektoren, samtidig at stille krav til typen af den strukturomstrukturering, der bør finde sted i banksektoren som sådan. Også i Danmark bør man naturligvis kræve, at risikopræget egen spekulation, investeringsbank aktiviteter etc. adskilles fra den del af bankvirksomheden, som har systematisk betydning for samfundet. Hvorfor i alverden skal skatteborgerne finansiere bank aktionærers risiko i relation til en række finansprodukter, der ret beset giver samfundet flere problemer end fordele.Det eneste, man har kunnet finde på, er en efterregulering af den medgift, som visse banker kommer til at yde, hvis de overtager en anden bank.Målt på værdien af de største kunder er der aftalt en indviklet efterregulering, der dog ikke forholder sig til den samlede værdi for en bank, der risikofrit kan overtage en anden banks kunder, filialer og almindelige bankforretninger.Jeg tror, det med sikkerhed kan forudsiges, at der nu pludseligt opstår et meget stort antal nødlidende banker, der skal sluses over i andre banker der påtager sig dette ’moralske ansvar’.Med lidt omtanke, kunne vi alle være forskånet for at blive vidne til alt for mange tidligere og nuværende bankdirektører grine hele vejen til banken. Deres egen bank.Klaus Riskær Pedersen er finansmand
