Visionsløst
LEDER


 Samtidig med at danskerne torsdag gik til valg, udsendte FN’s Flygtningehøjkommissariat en alarmerende rapport om den globale flygtningesituation. Sammenfaldet accentuerede den manglende kobling mellem den udlændingedebat, der har præget den danske valgkamp, og virkeligheden for verdens flygtninge.
Som beskrevet i dagens avis viser rapporten, at næsten 60 millioner mennesker nu er på flugt verden over, og over halvdelen af dem er børn. Det er flere end nogensinde før, og særligt i Syrien er situationen ude af kontrol. Mere end 10 millioner syrere er fordrevet fra deres hjem, og FN’s flygtningehøjkommissær advarer om, at borgerkrigen har medført »den største enkeltstående fordrivelse, verden har set.«
I sin dagbog her i avisen skriver den dansk-syriske læge Haifaa Awad i disse dage om sin rejse til Syrien, hvor hun hjælper ofrene for borgerkrigen. Fra et felthospital i landet ser hun tilbage på den danske valgkamp og på de »iskolde kalkuler, der analyserer, hvordan vi holder flygtninge ude«. Hun husker politikernes omkvæd om, at problemerne skal løses i nærområderne og spørger: »Gad vide om Lars og Helle har besøgt de syriske flygtningelejre i de nærområder... Har de siddet på knæ og kigget mødre i øjnene i UNHCR’s papirtelte, hvor lugten af de traumatiserede børns tis har gennemsyret madrasserne?«
I løbet af valgkampen har Helle Thorning-Schmidt og Lars Løkke Rasmussen rigtignok konkurreret om, hvem der er bedst til at lukke Danmark af for asylansøgere. Man kan være enig eller uenig med dem i, hvor mange flygtninge Danmark kan tage imod, men det grundlæggende problem ved den debat, de har ført, er, at der ikke har været nogen seriøs diskussion af, hvordan Danmark kan bidrage til at modgå den hastigt voksende globale flygtningekatastrofe.
Det er en diskussion, der burde have handlet om ikke alene udlændingepolitik, men også udviklings-, forsvars- og udenrigspolitik og om Danmarks rolle i EU-samarbejdet.
Men for de to statsministerkandidater har debatten alene taget udgangspunkt i Danmark og de danske vælgeres bekymring, som de i høj grad selv har været med til at accelerere. Det er udtryk for populisme og småstatsmentalitet, som er beskæmmende i lyset af situationens alvor.

