Det er ikke nok at kunne lave mad
Desværre er det ikke nok at kunne lave mad for at komme vores sundhedsmæssige udfordringer til livs.For man kan også lave dårlig mad; både mad, der ikke smager, og mad, der ikke er sund


 Det var forfriskende at læse Bo Jacobsens kronik i Information den 26. februar "Madhåndværket forsvinder" om madhåndværkets betydning for vores livskvalitet og sundhed. 
Man kan ikke være uenig i Bo Jacobsens grundlæggende tese: At det er svært at lave om på befolkningens kostvaner, når så få er i stand til selv at lave mad. En del af motivationen til at bruge penge på kvalitetsfødevarer og til at lade sig inspirere af de mange gode madråd, som trods alt er i omløb, forsvinder, når man føler sig uden grund under fødderne i et køkken. Jeg er derfor også 100 pct. enig med Bo Jacobsen i, at en opprioritering af skolekøkkener, hjemkundskab og anden maddannelse, så børnene kan lære om ernæring og madlavning, er en forudsætning for en grundlæggende ændring af tingenes tilstand. 
Vores børns sundhed
Alene i Danmark vil ét ud af tre børn født i 2006 udvikle diabetes type 2 i deres levetid, og endnu flere end i dag vil få kræft på grund af deres overvægt. Vil vi for alvor tage kampen op imod den udvikling, er det på den anden side ikke nogen begavet prioritering at satse hele butikken på, at vi lære vores børn at lave mad. 
Det var derfor en stor glæde, at Nordea-fonden besluttede at bevilge 100 millioner kroner til at etablere OPUS-centeret, et netværk af kokke, gastronomer, ernæringsfolk, sociologer, fødevareøkonomer, miljøforskere, idrætsforskere, adfærds- og indlæringseksperter, samt kommunikationsfolk, som over en fem-årig periode netop skal finde vejen til at forandre tingenes tilstand. Overvægt, indlæringsvanskeligheder og mistrivsel pga. dårlig kost er vilkårene for et stadigt stigende antal børn i Danmark. Og der er behov for ny viden for at forbedre børns livskvalitet. Det omfattende projekt skal sætte Danmark i front internationalt i forhold til, hvordan man afhjælper børns mistrivsel og sundhedsproblemer. 
Et måltidskoncept
En af projektets centrale ambitioner er at udvikle et nyt måltidssystem, hvor retterne tager maksimal hensyn til sundhed og smag, men også til bæredygtighed og nordisk identitet. Maden skal selvfølgelig kunne laves af og spises med enorm fornøjelse af voksne, men den skal især være forførende i en sådan grad, at den kan udfordre de mindst sunde af de nuværende favoritter i børns madliv. Måltidssystemet skal introduceres i storkøkkener og i almindelige menneskers hverdagsliv.
Måltidskonceptet vil i første omgang blive introduceret til 1.000 danske folkeskolebørn i et stort interventionsstudie, hvor børnene selv bliver inddraget gennem brugerdreven innovation. 
Projektet vil gennem sociologiske studier bidrage til at afdække barrierer for forandring, samt identificere veje til at få gjort det nye madkoncept, appellerende og involvere medspillere i samfundet, herunder fødevareindustri, landbrug, professionelle madfolk og forbrugere. Videnskabelige studier i OPUS vil dokumentere, hvor vigtig en sund, velsmagende mad er for børn, unge og voksnes adfærd, indlæring, sundhed, og sygdomsforebyggelse, og bruge dette som løftestang til at få politikere, forældre, lærere og andre til at indse betydning og behov for forandring - fuldstændig i tråd med Bo Jacobsens vision.
Mad skal opprioriteres
Desværre er det ikke nok at kunne lave mad. Man kan også lave dårlig mad; både mad, der ikke smager, og mad, der ikke er sund. Og selv om vi har officielle kostråd, så er vores viden meget mangelfuld om, hvilken indvirkning sund mad har på vores adfærd, indlæring, sundhed og modstandskraft mod sygdomme. Det vil vi afdække, og håber herigennem at finde slagkraftige argumenter for at få alle til at indse det indlysende i at opprioritere madlavning, gode fødevarer og sunde kostvaner. Det kommer nemlig ikke af sig selv.
Medierne har af gode grunde - indtil nu - alene bragt meget ufuldstændige informationer om OPUS-centrets aktiviteter. Bo Jacobsen er derfor tilgivet for at mene, at vi smider 100 mio. kr. ud af vinduet. Vores ansøgning blev blåstemplet af tre anonyme, udenlandske eksperter, før Nordea-fonden bevilgede pengene. Projektbeskrivelsen findes i resumeform på vores hjemmeside.
Vi håber at Bo Jacobsen vil tage imod vores invitation til at bidrage med sin viden og ekspertise - en personlig opfordring er på vej. 
Arne Astrup er direktør for OPUS-centeret, Det Biovidenskabelige Fakultet, Københavns Universitet

