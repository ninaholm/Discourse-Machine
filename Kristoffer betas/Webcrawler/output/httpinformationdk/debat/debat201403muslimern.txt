Muslimer, nej tak
Siden 2006 har ikke en eneste af Udlændingestyrelsens kvoterejser haft flygtninge fra muslimske lande som målgruppe. Det duer ikke, for Danmark skal leve op til ånden i FN’s flygtningekonvention og tilbyde beskyttelse til alle forfulgte – uanset religion eller kulturbaggrund


 
	Hvert år modtager Danmark cirka 500 kvoteflygtninge efter aftale med FN. Under de socialdemokratiskledede regeringer fra 1993 til 2001 gik der ikke ét år, hvor Danmark ikke hentede kvoteflygtninge, som kom fra muslimsk dominerede lande som Iran, Irak, Bosnien, Somalia og Afghanistan.

	I de første år med VKO-flertal efter 2001 havde de såkaldte kvoterejser, hvor en delegation fra Udlændingestyrelsen og Dansk Flygtningehjælp udvælger flygtninge efter aftale med FN’s Højkommissariat for Flygtninge, stadig i et vist omfang flygtninge fra muslimskdominerede lande som Indonesien, Iran og Sudan som målgrupper, selv om der kom et kraftigere islæt af flygtninge fra ikkemuslimske lande. Men efter 2006 har ikke en eneste af kvoterejserne hentet flygtninge med oprindelse i et muslimskdomineret land.

	Disse oplysninger fremgår af et svar fra justitsminister Karen Hækkerup (S) til Enhedslistens flygtningeordfører, Johanne Schmidt-Nielsen. Og de er interessante af flere grunde.

	Først og fremmest, fordi regeringens lovforslag om ændrede udvælgelseskriterier for kvoteflygtninge er til behandling i Folketinget for tiden. Der er altså en anledning til både at diskutere udvælgelseskriterierne og til at kigge tilbage på den udvælgelse, der er foretaget. Men også fordi den meget markante udvikling i målgrupperne for kvoterejserne ikke kan være et tilfælde. Der må ligge andet bag. Men hvad?

	Muslimdebatten

	Med en vis sikkerhed kan man fastslå, at den muslimskdominerede del af verden ikke er mindre udsat for krige og krænkelser af menneskerettigheder, end da Poul Nyrup Rasmussen var statsminister. Så dét kan ikke være forklaringen.

	Når man tænker på den måde, man i den offentlige debat de senere år har talt om muslimer, er det svært ikke at få den tanke, at en minister, nogle udlændingeordførere eller en overivrig embedsmand et eller andet sted i systemet har tænkt, at muslimer er svære at integrere, eller at befolkningen lettere kan acceptere flygtninge fra en ikkemuslimsk kulturbaggrund.

	Uden for Dansk Folkeparti er det heldigvis sjældent, at man hører den slags påstande fremsat åbent. Og der er næppe heller videnskabeligt belæg for dem. Ikke desto mindre rummer nyere politisk historie talrige eksempler på, at især Venstre og Socialdemokraterne spiller med på DF’s dagsorden af angst for vælgerflugt.

	At det totale ophør af kvoterejser med muslimer som målgruppe har et tidsmæssigt sammenfald med den internationale og dramatiske konflikt om Jyllands-Postens tegninger af profeten Muhammed, er også tankevækkende. Krisen om Muhammed-tegningerne i 2006 cementerede en ’os og dem’-diskurs og drejede indvandrerdebatten i retning af at være en muslimdebat.

	Beskyttelse uanset baggrund

	Når der nu alligevel er millioner og atter millioner af flygtninge derude – muslimer såvel som ikkemuslimer – hvorfor skal vi så ikke lægge et skjult udvælgelseskriterium ind, så vi får nogle kvoteflygtninge, som efter nogles mening er lettere at integrere?

	Det skal vi ikke, fordi vi ved at fravælge flygtninge med muslimsk baggrund, bidrager yderligere til at opdele samfundet i os og dem. Og fordi Danmark skal leve op til ånden i FN’s flygtningekonvention ved at tilbyde beskyttelse til alle forfulgte – uanset religion eller kulturbaggrund.

	Af ovennævnte ministersvar fremgår, at en af de planlagte kvoterejser i 2014 går til Libanon, hvor målgruppen er syriske flygtninge.

	Det er unægtelig et tiltrængt dansk initiativ til at løfte en større del af ansvaret for den fortvivlende flygtningekrise omkring Syrien, hvor vores nabolande Tyskland og Sverige har gjort langt mere end Danmark.

	Måske var kvoterejserne for 2012 og 2013 allerede planlagt under opsyn af Venstres integrationsministre, da regeringsskiftet omsider kom i 2011? Måske er det først nu, at vi ser resultatet af beslutninger truffet af en ny regering, der ikke systematisk frasorterer muslimer?

	Vi må håbe, at det er begyndelsen til en årrække, hvor Danmark udvælger kvoteflygtninge uden at gå uden om muslimer. Ikke fordi der partout skal muslimer til Danmark, men fordi det giver mening, at den beskedne danske FN-kvote på 500 personer om året bruges til at hjælpe flygtninge fra hele verden uanset baggrund.

Niels Rohleder er rets- og migrationspolitisk rådgiver i Enhedslisten

