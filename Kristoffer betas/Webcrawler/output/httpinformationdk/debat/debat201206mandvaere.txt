Min mand skal være min kæreste – ikke far til mit barn
Jeg vil til enhver tid vælge at få et barn alene med hjælp fra en donor. Det er ikke det samme som at sige, at jeg ikke vil have en mand i mit liv, for det vil jeg rigtig gerne. Men han skal bare ikke være far til mit barn. Han må gerne elske min søn og passe på ham, men han vil aldrig kunne bryde båndet mellem mig og min søn
Han skal bare ikke være far til mit barn, han skal være min kæreste. Han må også gerne elske min søn og passe på ham


 Jeg fik min søn som 38-årig ved hjælpe af en anonym sæddonor efter i mange år at have ledt efter en mand at dele mit liv med.
Siden måtte jeg indse, at jeg som mange andre ligger under for normer og moralisering i vores samfund. Kun når jeg tydeligt forklarede, at jeg nærmest har gjort alt for at finde en mand at etablere en kernefamilie sammen med, følte jeg mig berettiget til at være i det liv, jeg lever nu – som selvvalgt singlemor til et donorbarn.
Jeg er blevet mødt med spørgsmål som: Vil ingen mand da have dig? Er du alt for kræsen til at finde en mand? Hader du mænd? Igen og igen har jeg skullet forsvare, hvorfor jeg ikke valgte kernefamilien, men endte med at blive selvvalgt singlemor. Min oplevelse er, at kun hvis det ikke kan lade sig gøre at etablere en kernefamilie, er andre valg acceptable.
Men hvorfor skal vi kvinder, der har valgt at få et barn som single, retfærdiggøre det ud fra den traditionelle model, kernefamilien? Hvorfor er kernefamilien det optimale valg, den ultimative familieform, som skal være målet for os alle, også for os, der ikke er heldige nok til at opleve den?
Jeg tog den traditionelle vej, kæmpede alt jeg havde lært for at møde manden i mit liv og udleve prinsessedrømmen. Men jeg måtte opgive drømmen og arbejde mig gennem et tæppe af sorg, før jeg indså, at jeg havde andre muligheder. Først da fik jeg mit ønskebarn, som single og uden en far. Nu hvor jeg er her, midt i dette familieliv, som fra mange sider er udsat for angreb og mistænksomhed, må jeg indrømme, at det er en fantastisk familieform.
Min søn og jeg lever et roligt og harmonisk familieliv fyldt med glæde og kærlighed, og vi har mange venner og familie omkring os. Jeg vil påstå, at min søn har et liv, der på mange områder er mere fuldendt end så mange andre familiers. Så hvorfor ikke tage skridtet fuldt ud og åbent sige, at man godt kan fravælge kernefamilien og vælge rollen som singleforælder helt bevidst og som det primære valg? Jeg tør godt.
Skånet for skilsmisse
Jeg tør godt sige, at jeg i dag ville vælge at blive mor til Johan som single, hvis jeg skulle gøre det om igen. Det er ikke det samme som at sige, at jeg ikke vil have kærligheden og en mand i mit liv, for det vil jeg rigtig gerne. Men han skal bare ikke være far til mit barn, han skal være min kæreste og mand. Han må også gerne elske min søn og passe på ham, som en far ville gøre, men han vil aldrig kunne bryde båndet mellem mig og min søn.
Vi er lært op med gennem generationer, at vi finder og udvælger vores livspartner først, og herefter ser vi, om der kommer børn ud af det. De par, som ikke af naturens vej er velsignet med børn, kan nu få intensiv hjælp til at gøre drømmen om den fuldendte kernefamilie til virkelighed. Der er muligvis et instinkt hos os alle, som gør, at vi søger en partner at dele livet med, for det er jo fantastisk at blive forelsket og blive opslugt af og forenet med et andet menneske. Så ingen tvivl om, at kernefamilien er et godt valg for rigtig mange mennesker.
Men når vi kigger i statistikkerne og ser, at kun 55 pct. af os lever i en traditionel kernefamilie i dag, og at ca. 40 pct. af ægteskaberne ender i skilsmisse, så er vi nødt til at være realistiske og indse, at kernefamilien ikke er lykken for alle længere, og at der er skabt nye familieformer, som passer bedre til flere og flere.
Institutionen kernefamilie har vist sig at være yderst sårbar, og den skaber ofte skilsmissebørn, der er mærket for livet efter at have gennemlevet forældrenes hårde skilsmisse.
Måske er det ved at være tid til, at vi som normen i vores samfund stiller flere muligheder op, så man selv kan vælge frit uden at skulle forsvare sit valg, fordi man falder uden for normen. Og det at være selvvalgt singlemor er én ud af mange muligheder, og mig passer det rigtig godt.
Barnet ikke en brik i et spil
Jeg har delt min familieform op i to enheder. På den ene side er jeg forælder til min søn, og på den anden side er jeg kæreste med min mand – det er ikke én samlet pakkeløsning.
Jeg har den frihed, at mit barn aldrig vil blive en brik i mit kærlighedsforhold. Jeg vil ikke forblive i et dårligt kærlighedsforhold af hensyn til mit barn eller barnets far eller treenigheden. Jeg er fri til at foretage mine kærlighedsvalg ud fra mit eget hjerte. Selvfølgelig vil mit kærlighedsliv have indflydelse på min søn, og det er ensbetydende med, at mænd ikke skal rende ind og ud af vores liv som en svingdør. Min søn knytter sig naturligt til den mand, han ser mig elske, og det er også sårbart for min søn, hvis et forhold går i stykker. Så jeg passer på ham og på både hans og mit hjerte. Men det er ikke anderledes end en fraskilt mor, der dater igen.
Selvfølgelig er der udfordringer som selvvalgt singlemor. Rent praktisk mangler man næsten altid to ekstra hænder og en babysitter. Mit barn har ikke en far. Han får i stedet for brug for at finde mandlige forbilleder andre steder, og vokser op i en verden præget af kvinder.
Men det har også rigtig mange fordele. Vi har en rolig hverdag uden strid om børneopdragelse, og uanset hvad der sker i mit kærlighedsliv, vil min søn ikke risikere at skulle blive delebarn.
Andre familieformer har også en del udfordringer: Risikoen for en skilsmisse (som må siges at være overhængende), en far (eller mor) der ikke vil have noget med barnet at gøre, forældre, som af den ene eller anden grund ikke er ordentligt til stede i deres barns liv.
Et bevidst valg
Vi kan vælge at se singleforældre som en trussel mod kernefamilien, eller vi kan vælge at se mangfoldigheden som endnu en mulighed for at tilpasse vores liv optimalt til vores ønsker og barnets tarv. Vi har et bredt udvalg af mulige familieformer: Kernefamilien, sammenbragte familier, skilsmissefamilien, ufrivilligt enlige forældre, homoseksuelle par med børn, og nu også selvvalgte singlemødre til donorbørn. En mulighed er føjet til paletten, og jeg mener, det er et stort plus for samfundet. En mulighed, der ikke kun er en konsekvens af, at nogle kvinder ikke kan opnå drømmen om kernefamilien, men som også kan være resultatet af et bevidst førstevalg af familieform.
Til temanetværksaftener for singlemødre møder vi flere og flere kvinder, der åbent tør stå frem og sige, at de har valgt denne familieform som det, der virker mest optimalt for dem, og bevidst har valgt kernefamilien fra. Og der vil komme mange flere fremover.
Der ligger et stort arbejde forude med at oplyse verden om, hvordan vi singlemødre indretter os som familier, hvordan vores børn har det, og hvor optimalt denne familieform egentlig er for rigtig mange, og jeg er glad for at tage del i dette arbejde.
Anne Patricia Rehlsdorph er advokat og forfatter til bogen ’Selvvalgt singlemor til donorbarn – Beslutningsprocessen’

