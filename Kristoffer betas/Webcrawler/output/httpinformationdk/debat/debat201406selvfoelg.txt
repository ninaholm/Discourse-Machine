Selvfølgelig må politikere da gramse – hvis de er mænd
Dominique Strauss-Kahn er en savnet mand i fransk politik. For mandlige politikere kan slippe af sted med næsten alt, når det gælder seksuelle udskejelser. Det kan kvinder ikke


Visse mænd er som de småbørnskopper, der var populære i 1970&rsquo;erne; dem, der automatisk rejser sig op, efter at være blevet tippet til siden.Dominique Strauss-Kahn (DSK), tidligere fransk finansminister og IMF-direktør er sådan en type. Bill Clinton også. Og i langt mindre &ndash; dansk &ndash; skala mere jordnære eksempler som Jeppe Kofod, Frank Jensen eller Lars Løkke. Mænd, som ryster nederlag eller personlige faux pas af sig, som var de våde hunde.DSK er netop tilbage i fuld vigør efter fyringen fra jobbet som direktør i IMF for tre år siden, en karenstid, der må siges at være kort efter sexskandalen i New York. Hvis han ikke havde haft sex med en stuepige på sit hotel, havde han efter alt at dømme været Frankrigs præsident i dag. Og her er mange af hans partifæller nu begyndt at længes efter ham. De vil hellere end gerne have ham tilbage. Sexskandalen synes allerede at være fjern fortid.Som arbejdsminister François Rebsamen for nylig sagde, så &raquo;savner jeg ham grundet hans utrolige talent som økonom&laquo;.Partifællerne sukker over, hvor meget bedre det ville gå, hvis DSK var ved roret i stedet for François Hollande, der fortsat trækkes med sit øgenavn, der på dansk betyder karamelbudding, og som bar cykelhjelm, når han foretog sine natlige eskapader til sin elskerinde. Den slags kvindelige bekendtskaber har franske præsidenter altid haft, men det er så vidt vides første gang, at sikkerhedsrådene fra den franske variant af Rådet for Større Færdselssikkerhed har været i spil.Jacques Chiracs chauffør fortalte i sine erindringer, at præsidenten blot brugte syv minutter &raquo;inklusive brusebadet&laquo; på sine amourøse besøg. Det fremgår ikke, hvor lang tid Hollande brugte, men han har i hvert fald ikke profiteret af nogen viril optur i meningsmålingerne.Anderledes med DSK. Respekten for ham er stor. I maj optrådte den nu nyslåede investeringsrådgiver som ekspert i en fransk dokumentarudsendelse,Historien om euroen. Her analyserede han i pletfrit jakkesæt og med tilbagestrøget frisure EU&rsquo;s problemer. Den tidligere IMF-direktør dukkede også op til French Open med den nye kæreste, Myriam L&rsquo;Aouffir, en nydelig blond 46-årig reklameboss. Han er bestemt tilbage som en del af det gode selskab.Men er DSK et særtilfælde? Som antydet indledningsvist er svaret nej. Han er muligvis ekstrem, men når jeg tænker tilbage, kan jeg komme på flere episoder, jeg selv har oplevet, hvor hovedpersonerne er danske politikere. Som dengang en tidligere minister, der fortsat i dag har en fremtrædende rolle i lokalpolitik i sit parti, havde hånden langt oppe under min chefredaktionelle nederdel, og som svar på min indignerede protest om, hvad han troede, han havde gang i, blot svarede: &raquo;Åh, undskyld, jeg bliver bare altid så tiltrukket af gravide kvinder.&laquo; Jeg var i fjerde måned.Eller dengang jeg på et EU-topmøde blev inviteret med op på et hotelværelse ved, at en politiker lod en seddel falde ned i mit skød, hvor der blot stod hans værelsesnummer. Som om man var en callgirl.En hurtig rundspørge til kolleger af eget køn røbede, at det var standardopførsel, som mange af dem havde været udsat for. Ikke just udskejelser af jens-ottokragske dimensioner, men det er heller ikke pointen her. Den er snarere den komplette mangel på dårlig samvittighed eller refleksion over egen opførsel. Som om den var fuldstændig i orden. Hvilket den jo også må være, når man igen og igen kan se partiledelser enten tilgive eller forfremme disse, overvirile mænd.Vi har til gode at se kvindelige ledere, der kan rende halvfulde rundt, mens de uden blusel gramser på eller giver frække tilbud til mandlige underordnede eller ditto journalister. Mit bud er, at det næppe ville fremme karrieren for dem.Vi er tæt på ligestilling i Danmark, når det gælder antallet af kvindelige toppolitikere eller partiledere. Men når det gælder tolerancen for deres personlige opførsel (eller for den sags skyld de krav, medierne stiller til dem som forældre), er vi vidner til radikalt forskellige forestillinger om, hvad der er acceptabel opførsel.Annegrethe Rasmussen er udenrigskorrespondent i Washington DC
