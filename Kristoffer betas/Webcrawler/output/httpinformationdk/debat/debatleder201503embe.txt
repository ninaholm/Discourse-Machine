Embedsmænd på slap line
LEDER


  
Næh tak, vi behøver såmænd ikke have ministeren med, når embedsmænd forklarer folketingsudvalget, hvad der foregår i ministeriet. Nogenlunde sådan siger ti af formændene for Folketingets stående udvalg til Berlingske i lørdags. Blandt de ti formænd er fem socialdemokrater og to SF’ere.

Det var Anders Fogh Rasmussens VK-regering, der i 2002 strammede reglerne om embedsmænds optræden i folketingsudvalg, så embedsmænd kun kan være til stede, når ministeren også er det. Begrundelsen var, at man dermed undgår at ’sløre’, hvem der har ansvaret for ministerområdet.
Det nye krav om embedsmænds solooptræden i udvalgene skyldes, at Folketinget føler sig sjoflet af regeringen. Ministrene har svært ved at finde tid i deres kalender til at mødes med udvalget. Og så må udvalget pænt vente på, at det er ministeren belejligt, og at ministeren i øvrigt finder det passende at medbringe embedsmænd og give dem lov til at åbne munden.
Regeringen har nærmest provokeret folketingsudvalgene. Berlingske kan fortælle, at i juni sidste år blev PET og politiet pillet af som oplægsholdere til en høring, som udlændinge- og integrationsudvalget holdt om radikalisering. I stedet ville daværende justitsminister Karen Hækkerup (S) selv give orienteringen.
Tilsvarende hændte sidste uge, da Folketingets forskningsudvalg til en høring om ’forskningsbaseret myndighedsbetjening’ – f.eks. om udbrud af bakterien MRSA – havde fået tilsagn om indlæg fra tre ministeriers afdelings- og kontorchefer. Hvorpå forskningsminister Sofie Carsten Nielsen (R) meddelte, at hun i stedet ville komme og give en kort orientering. Med sig ville hun bringe en styrelsesdirektør, der ville give en kort orientering. Hvorpå de begge ville forlade høringen.
I harme aflyste udvalget høringen. Udvalget har nu klaget til Folketingets Præsidium over, at »det vanskeliggør Folketingets arbejde betydeligt, hvis det ikke er muligt at afholde høringer med tekniske gennemgange fra relevante embedsmænd«.
Regeringsarrogance over for Folketinget opstod under det faste VKO-flertal i årene 2001-11. Når Dansk Folkeparti praktisk talt altid reddede VK-regeringen, hvorfor skulle den så tage Folketinget dødsensalvorligt? Den nuværende regering synes at have videreført arrogancen – uden at have et fasttømret flertal at have den i. Samme nedarvede arrogance førte i forrige uge til, at Folketingets Præsidium og Udvalg for forretningsordenen enstemmigt afgav en beretning, der indskærper ministres pligt til at tale sandt over for Folketinget.
De to sager – ministres sandhedspligt og embedsmænds mulighed for at vejlede Folketinget – handler om samme problemstilling: Hvordan kan Folketinget skaffe sig oplysninger om en stedse mere indviklet verden?
Forskellen på de to sager er, at løsningen på den ene er enkel: Nemlig at ministeren taler sandt. Derimod er løsningen på at få oplysninger fra embedsværket knapt så ligetil.
Smuk og enkel er ansvarsfordelingen i sit princip: Befolkningen har ansvaret for at vælge Folketinget; Folketinget har ansvaret for at kontrollere regeringen, og regeringen har ansvaret for at lede landet. Embedsmændene optræder, som det før i tiden fremgik, når de underskrev breve, »P.m.v.e.b.« – på ministerens vegne efter bemyndigelse. Embedsmændene har – i princippet – ingen selvstændig rolle. De er regeringens.
Hvis embedsmændene kan kommunikere med et folketingsudvalg, uden en minister er til stede, opstår et ansvarstomrum. Som næstformand i DJØF, Per Hansen, fremhæver i Berlingske: »Grænsen mellem politiske og tekniske spørgsmål er ikke knivskarp.«
Oppositionen kan stille ’tekniske spørgsmål’, der har til formål at fremskaffe oplysninger, der er pinlige for regeringen. Det er det, man har en opposition til. Og hvad skal embedsmænd så gøre? Svare undvigende og/eller vildledende? Eller smile undskyldende til ministeren, når de kommer hjem til ministeriet: »Desværre har jeg vist sagt en opsigtsvækkende sandhed.«
Under alle omstændigheder ville embedsmændene få en selvstændig politisk rolle – i en tid, hvor det fremherskende politiske ønske ellers er at mindske embedsmænds politiske rolle.

