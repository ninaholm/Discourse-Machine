’Uegnet til menneskeliv’
Sammen med resten af Beijings 21 mio. indbyggere udviser jeg en både forbløffende og chokerende evne til at ignorere, at luften smager og lugter af kemisk suppe


 Det har afgørende betydning for mit humør. Hver morgen er det første, jeg gør, at række ud efter min iPad og tjekke en app, der fortæller mig, hvor slem luftforureningen er udendørs i Beijing. Egentlig kunne den lige så godt fortælle mig, hvor dårlig samvittighed jeg på en hvilken som helst dag bør have over at udsætte min femårige søn for den kinesiske hovedstads notorisk ringe luftkvalitet.
App’en, der angiver tætheden af de mindste og farligste forureningspartikler i luften – kendt som PM2,5 – informerer denne morgen om, at forureningstallet lyder på 172. I København ligger det tilsvarende tal oftest mellem 20 og 30. Og Verdenssundhedsorganisationen (WHO) betragter alt over 25 som sundhedsskadeligt. Som app’en tørt konstaterer: Luften er ’usund’.
Det giver mig dog blot dårlig samvittighed i mellemklassen. For det kunne være meget værre. Forureningsniveauet i dag får mig blot til at sukke og skrue op for vores to luftrensningsanlæg, som burde sikre, at min søns lunger i det mindste præsenteres for et acceptabelt miljø hjemme i lejligheden.
Og normalt bruger jeg så resten af dagen, ligesom de fleste indbyggere i Beijing, på at udvise en både forbløffende og chokerende evne til at undertrykke bekymringerne over forureningen.
De bekymringer, som bobler frem, når man læser, at luftforureningen afkorter nordkineseres liv med fem år; at mellem 500.000 og 1,2 million kinesere hvert år dør for tidligt på grund af forureningen; eller at smoggen nu dræber flere kinesere end tobaksrygning.
Ja, man kan ikke engang længere søge falsk tryghed hos kommunistpartiet, der ellers indtil for nylig gjorde en ihærdig indsats for at holde befolkningen uoplyst om forureningens omfang – for som Beijings borgmester sagde i februar, så gør forureningen Beijing »uegnet til menneskeliv«.
Den konstatering beroliger jo ikke. Men man affinder sig med situationen og indretter sig efter den. Min families liv formes i stor grad af det dagsaktuelle forureningstal. Hvor lang tid jeg lader min søn lege udenfor afhænger af forureningstallet – i hans børnehave kommer de ikke ud på legepladsen, hvis forureningsniveauet er over 200.
Jeg giver ham åndedrætsværn på, når vi når op over 300. Og når vi nærmer os de 400, så barrikaderer vi os hjemme i lejligheden og føler os, som om vi sammen med resten af Beijing deltager i en storstilet rekonstruktion af livet på en ugæstfri planet, hvor luften smager og lugter af kemisk suppe, og hvor selv de nærmeste højhuse forsvinder sporløst i den tunge, grå og uigennemtrængelige smog. Det er det, som min søn beskriver som »grim luft«.
Her i Beijing taler vi mere om forureningen end om vejret. Men selv om mange kinesere er blevet stadig mere opmærksomme på luftforureningen, og utilfredsheden over den er et af de mest sprængfarlige emner for kommunistpartiet, så er mange fortsat ikke tilstrækkeligt informeret om farerne, eller de ignorerer simpelthen kendsgerningerne.
Det er stadig et fåtal af kinesere, der går med ansigtsmasker som beskyttelse mod forureningen, og mange børn leger stadig udenfor, når forureningen er værst.
På de gode dage, hvor en stærk vind blæser forureningen væk, og afslører et indtagende, sprudlende og livligt Beijing, så stiger humøret drastisk.
Det er her, hvor min kone og jeg har boet i 15 år, hvor vi har vores liv, venner og job, hvor min søn er født, hører til og er glad for sin børnehave. Det hele bliver tilgivet, og vi håber det værste er overstået. Og vi knytter store forventninger til de gode nyheder, når de kommer. Som i denne uge, hvor en undersøgelse fra Greenpeace fortæller, at PM2,5-forureningen i Beijing faldt med 13 procent i de første tre måneder af 2015 sammenlignet med samme periode sidste år.
Den nyhed gør allerede meget for at undertrykke min dårlige samvittighed. I hvert fald midlertidigt.
Martin Gøttske er Informations korrespondent i Beijing 
Klummen er udtryk for skribentens egen holdning

