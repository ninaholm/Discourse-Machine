Beijing: Forureningens konsekvenser
Børnehaver fylder børn med antibiotika for at undgå indkomsttab. Imens forsikrer kineserne sig mod smoggen og betaler ekstra for at værne sig mod giftig mad
 
	En mor bærer et maskeklædt barn igennem Kinas hovedstad, Beijing, selvom befolkningen blev opfordret til at blive indendørs på grund af forurening i februar 2013.


 
	Uønsket medicin

	»Hvilken medicin giver I børnene?« Det er en mor, der stiller spørgsmålet ved et forældremøde i Wanguocheng-børnehaven i Beijing. Kinesiske børnehavers medicinering af børnene er blevet et stort emne i Kina i denne måned, hvor det er kommet frem, at børnehaver i flere provinser i al hemmelighed har givet antiviral medicin til børnene uden forældrenes accept. »Endnu en børnehave giver medicin til børn bagom forældrenes ryg,« lød det forleden i avisen Beijing Dagblad.

	Børnehaverne giver medicin for at reducere børnenes sygefravær, for derved at sikre børnehaverne en højere indkomst. Børnehaver i Kina tager nemlig ofte kun betaling for de dage, børnene dukker op.

	Myndighederne har de seneste to uger lukket fire børnehaver, som har gjort sig skyldige i foreteelsen. I sidste uge demonstrerede arrige forældre uden for en børnehave i byen Xi’an. »Vores børn er blevet til hvide mus,« stod der – med reference til forsøgsdyr – på deres bannere.

	Flere forældre klager over, at deres børn bl.a. lider af dårlig mave, næseblod, hudproblemer og kvalme – og de lægger skylden på medicineringen. Regeringen har nu lovet, at alle børnehaver i landet skal undersøges. I Wanguocheng-børnehaven lover pædagogerne dog, at de blot giver vitaminpiller til børnene.

	Smogforsikring

	Den voldsomme luftforurening i Kinas storbyer har fået landets forsikringsbranche til at lancere et helt nyt produkt: smog-forsikring. Forsikringsselskabet PICC tilbyder indbyggere i Beijing en forsikring, som vil være med til at dække hospitalsregningen i tilfælde af, at de lider af smog-relaterede sygdomme, såsom luftvejs- og hjerte-kar-sygdomme. Forsikringspræmien lyder på mellem 78 (ca. 68 kroner) og 154 yuan – og i tilfælde af sygdom kan den forsikrede få udbetalt 100 yuan om dagen i 15 dage. Forsikrede kan også få udbetalt 300 yuan, hvis alle hovedstadens 12 målestationer måler luftforureningen til at være 12 gange højere end det niveau, som WHO bedømmer til at være farligt at indånde.

	Men det er ikke det eneste forsikringstilbud, der er kommet på banen i smoggens slipstrøm. For nu skal Kinas turister også have muligheden for at blive kompenseret, hvis deres rejse ødelægges af dårlig luft. Forsikringsselskabet Ping An og onlinerejseselskabet Ctrip.com er nu sammen begyndt at sælge rejseforsikringer, der berettiger til erstatning, hvis rejsedestinationen er indhyllet i smog mindst to af rejsedagene.

	Kompensationen for en smogdag er 50 yuan. Rejsende til Beijing og Shanghai vil få kompensation, hvis luftforureningen i de to byer er henholdsvis over 200 og 100 på den officielle forureningsskala, (200 svarer til otte gange niveauet, WHO betragter som sundhedsskadeligt).

	De seneste målinger tyder på, at det kan betale sig at tegne forsikringen. Ud af 30 dage fra midten af februar til midten af marts var luftforureningen så slem, at det ville have ført til smogkompensation i Shanghai i 17 dage og i Beijing i ni dage.

	Daglige fødevareskandaler

	Politiet i storbyen Guangzhou konfiskerer ni ton bønnespirer, der er blevet forgiftet med kræftfremkaldende stoffer. Fire fiskere i Sichuan-provinsen arresteres efter at have forgiftet 50.000 kg fisk med pesticider. Myndighederne optrævler en kriminel organisation i byen Nanjing, som har dyppet flere ton grisetæer i brintoverilte for at få dem til at se mere appetitlige ud. Det er blot et lille udpluk af de fødevareskandaler, som kinesiske medier har rapporteret – alene den sidste uge.

	Inden for de seneste tre år har kinesiske medier rapporteret om ikke mindre end 1.090 fødevareskandaler.

	Derfor er det ingen overraskelse, at de kinesere, der har råd til det, er villige til at betale mere for madprodukter for at sikre sig, at de ikke er sundhedsskadelige. Og en ny rapport fra konsulentfirmaet DDMA viser, at kinesere i stigende grad køber udenlandsk mad. Ifølge firmaets spørgeundersøgelse svarer 48 procent af de adspurgte fra middelklassen og den højere middelklasse, at de »aktivt søger udenlandske madvarer, når de shopper,« mens 60 procent »foretrækker restauranter, der serverer udenlandsk mad«. Blandt de adspurgte er der langt større nervøsitet over fødevaresikkerheden end f.eks. luftforureningen.

