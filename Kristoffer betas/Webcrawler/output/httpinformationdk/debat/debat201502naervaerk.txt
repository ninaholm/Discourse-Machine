Nærvær kommer ikke på dåse



 Børn har brug for forskellige former for omsorg og nærvær. Det skal også afspejles i de fritidstilbud, vi tilbyder børn og forældre. Mange børn risikerer derfor at komme i klemme, når en lang række mindre københavnske fritidshjem lukkes og erstattes af nye kæmpeinstitutioner med op til 500 børn.
Under overskriften »Store fritidshjem er solidaritet« bragte Information den 6. februar et læserbrev af Københavns Forældreorganisation og socialpædagogernes fagforening, LFS. De skrev, at alle børns behov kan tilgodeses i store institutioner, hvor nærvær sikres gennem pædagogisk strukturering af hverdagen. Men kunne vi ikke med fordel dreje debatten, så den i højere grad kom til at handle om de egentlige hovedpersoner, nemlig børnene?
Der er bestemte børn, der befinder sig som fisk i vandet på store institutioner med masser af aktiviteter og tilbud. Men mindre fritidstilbud kan noget andet. Det er ikke alle børn, der finder tryghed og udviklingsrum i det høje aktivitetsniveau og mange voksne, der kan ’alt muligt’. Der er børn, som må ses på andre måder end fysiske og pædagogiske struktureringer lægger op til. Børn, hvis udvikling kræver et et present blik på de udfordringer, som barnet og dets forældre kæmper med, og mulighed for at følge op på vanskeligheder, som viser sig.
Sensitive børn
Nærvær kan ikke gives på dåse, men må være en del af en konstant opmærksomhed.
Set i lyset af det tempo, der i dag er på et skolebarns liv, kan vi forudse, at der vil komme flere af de, som vi i dag kalder ’sensitive’ børn. Børn, der er overstimulerede, og som sansemæssigt bliver påvirket af det rum, de befinder sig i. Det er børn, der kan blive energimæssigt drænet af at befinde sig i store forsamlinger over tid og som i stedet lader op og finder ny energi i mindre sammenhænge.
Vi ser det derfor ikke som et udtryk for solidaritet, når man erstatter et mangfoldigt fritidstilbud med ensretning og kæmpeinstitutioner. Hvis vi skal møde børnenes behov og skabe et sundt og udviklende børneliv for alle, skal vi også have en fritidsstruktur, der afspejler forskellighederne. Vi kan ikke blot tilbyde dem et ensartet fritidsliv på dåse.
Anja Marschall, pædagogisk rådgiver og Dorthe Filtenborg Merot, pædagogisk konsulent, Frie Børnehaver og Fritidshjem

