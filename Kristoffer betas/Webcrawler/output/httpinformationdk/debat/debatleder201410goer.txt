Gør som Sverige
LEDER


 Man kunne ønske sig, at den danske regering besad samme mod som den nytiltrådte svenske regering. Sveriges nye statsminister, socialdemokraten Stefan Löfven, havde dårligt fået nøglerne til Statsministeriet, før han bekendtgjorde, at Sverige som det første EU-medlemsland agter at anerkende Palæstina som selvstændig nation. Som forventeligt reagerede Israel prompte med højlydte protester, og USA kaldte svenskernes beslutning »forhastet«. Det fik imidlertid ikke svenskerne til at vakle i troen, tværtimod slog Sveriges nye udenrigsminister Margot Wallström fast, at »USA ikke bestemmer vores udenrigspolitik«, og at hun håber, andre EU-lande vil følge Sveriges eksempel.
Danmarks udenrigsminister Martin Lidegaard (R) havde i går travlt med at forsikre offentligheden om, at Danmark ikke vil følge Sveriges eksempel: »Jeg er klar til at anerkende Palæstina, lige så snart vi tror, det kan bære, og der en stat, som har en realistisk chance for at fungere,« lød udenrigsministerens argument for at bevare status quo. Det har lange udsigter. Israel gør med udvidelsen af bosættelserne på Vestbredden og Østjerusalem p.t. alt, hvad det kan for at eliminere enhver mulighed for at skabe en levedygtig selvstændig palæstinensisk stat.
For få uger siden luftede Martin Lidegaard selv ideen om at gå foran og forsøge at få de andre EU-lande med på at indføre sanktioner mod Israel, hvis ikke israelerne udviser større kompromisvilje i fredsforhandlingerne med Hamas. Desværre blev udenrigsministeren dengang sat eftertrykkeligt på plads af statsminister Helle Thorning-Schmidt (S): At skærpe tonen over for Israel er »ikke regeringens politik«, fastslog den danske statsminister.
Man fristes til at tro, at Danmark – i modsætning til Sverige – reelt har pantsat sin udenrigspolitik i Washington.

