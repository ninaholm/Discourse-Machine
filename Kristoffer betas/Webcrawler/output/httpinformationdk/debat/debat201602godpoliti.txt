God politisk kunst hiver os op af ideologiens skyttegrav
Sagen om Ingolf Gabold og hans politiske DR-serier giver os anledning til at diskutere kulturelitens generelle mangel på samfundsengageret ansvar. Og til at stille spørgsmålet: Hvordan skal vi gå til den politiske kunst?
Ifølge dagens kronikør tager den politisk engagerede kunst oftere udgangspunkt i kreative produktionskollektiver, der arbejder i og sammen med sit lokale og globale miljø. På billedet ses den russiske protestgruppe Pussy Riot, der i januar udgav et musikklip, der kritiserer det russiske retssystem.


 Ingolf Gabold rystede i sidste uge Dansk Folkeparti og sin tidligere arbejdsplads DR. Flere af de tv-serier, han som dramachef i huset havde været med til at bringe over skærmen, var politisk motiverede, sagde han til Politiken.
Det fik Berlingskes opinionsredaktør, Jesper Beinov, på banen med en principiel konklusion: »God kunst er ofte politisk, men politisk kunst bliver ofte noget juks.« (Deadline, 4. februar, 2016).
DR skal som public service kanal andet og mere end at underholde. Den skal også oplyse, provokere, perspektivere – og det gør den bedst med en kant. Men vi skal selvfølgelig hele vejen rundt om den bordkant. I en tid, hvor vi har mistet tilliden til Lars og Mette, er blevet immune over for Cordua og Clement og lagt os lidt for godt til rette i vores ideologiske skyttegrave, så er det vigtigt at blive forstyrret, få nuanceret debatten og stille os selv de svære spørgsmål.
Beinov tager altså fejl. Politisk kunst kan udfordre og ændre verden. Det kræver blot, at kunstnerne bliver skarpere på, hvad de vil, og at kritikeren måler dem herudfra.
Forrige fredag efterlyste teaterinstruktør Christian Lollike her i avisen flere kunstnere, der tør blande sig i den politiske debat. Mere politisk kunst. Hvorfor egentlig? Fordi provokationen ifølge Lollike »er et greb, der tvinger folk til at tage stilling til det ubehagelige«. Og der er masser af ubehagelig virkelighed at tage livgreb med for tiden.
I 1970’erne blev kunsten til tider uskøn og totalitær propaganda. I dag har den penduleret derhen, hvor man ikke tør blive politisk i frygt for at lyde som Troels Trier eller ligne Yoko Ono. Men sådan behøver det ikke være.
Men hvem kan vi så give skylden for kulturelitens mangel på samfundsengageret ansvar? Kunstneren selv? Politikeren? Folket? Måske – men kunstkritikeren spiller også en central rolle i tragedien. Det er nemlig anmelderens fornemmeste opgave at formidle værket, vurdere det på egne præmisser og stimulere vores lyst til mere.
I dag synes kunsten dog enten at blive vurderet med æstetikkens eller underholdningens briller. Kan det hænge på væggen eller få mig til at grine. Henrik Vibskov, Tal R og X-faktor har kronede dage. Men hvad så med Miss Landmine Angola-skønhedskonkurrencen, JR’s favela portrætter, The Act of Killing, War on Smog-installationsrækken og Y’en a Marre-bevægelsens musik? Hvordan skal sådanne værker opleves? Hvad kan de? Hvordan kan kunstanmelderen være med til at støtte sagen, men forblive kritisk? Og klæde os andre på til at forstå og undres?
Lollike kommer ikke selv nærmere det svar, han efterlyser.
Lad mig derfor inspireret af Steve Lambert og Stephen Duncombes åbne brev til anmelderkorpset stille nogle nøglespørgsmål, som vi alle sammen må forholde os til for at kunne udvikle en ny kritisk tradition. Problemet er nemlig ikke nødvendigvis dovne kritikere, men manglen på et sprog, der muliggør forståelse og kriterier til at evaluere politisk kunst og aktivistiske kunstnere.
Kunst om politik er ikke det samme som politisk kunst. Førstnævnte bruger eksempelvis sult og nød til at få os til at fange vores opmærksomhed, værdsætte dens æstetiske grimhed og i bedste fald reflektere over dennes rimelighed. Politisk kunst skal ikke repræsentere verden, men handle i den.
På den korte bane handler det ofte om at intervenere eller øge bevidstheden om en social problemstilling eller et politisk spørgsmål. Andre værker sigter mod at have en mere direkte effekt: sænke et lovforslag eller få valgt en bestemt politiker.
Sværere er det derimod at vurdere effekten af kunst, der gerne vil ændre selve måden, vi ser og handler i verden – inklusive vores opfattelse af, hvad politik er og kan være. De langsomme kulturskift er svære at indfange, men vi synes ikke at være i tvivl om, hvordan enkelte billeder kan sætte en dagsorden, når en syrisk dreng udødeliggøres på nettet, eller når David Bowie dør, og vi igen bliver mindet om, hvor meget han har skubbet til grænserne for vores identitetsopfattelse.
Dialog med folket
Kritikeren er forpligtet til at sætte sig ind i flere læsninger og kunstforståelser end sin egen. Det kræver en vis ydmyghed. Måske endda – og hold nu fast – at elitære smagsdommere går i dialog med det uvante publikum, folket, hvorfor journalistiske og mere antropologiske dyder pludselig bliver relevante.
Hvor kunsteliten har tendens til at definere sig i opposition til popkulturen, så opererer politiske kunstnere som Kenneth Balfelt og gruppen Superflex netop i det folkelige politiske terræn. Hvis man vil forandre verden, må man også kunne tale til flertallet i et sprog, de forstår. Det betyder ikke, at man nødvendigvis taler ned til folk, ironiserer eller forfladiger sine værker.
For den klassiske kunster gælder det om at skille sig ud fra mængden. For den politiske kunstner handler det om at påvirke den ved at væve sig ind i det stof, der udgør dens demokratiske klæder.
Ny kritisk tradition
Traditionel kunst refererer mere eller mindre direkte til sin egen teorihistorie og de kæmper, den står på skuldrene af. Kritikeren er derfor oftest i dialog med et særligt korpus og en autoritær kanon, som ikke nødvendigvis er lige så relevant, når vi snakker politisk kunst og kreativ aktivisme. Her vil det ofte være lige så oplagt at se på sociale bevægelsers historie, marketingshåndbøger og folkelige myter. Hvis vi skal forstå Wooloos Human Hotels, er Augusto Boals teaterteori måske mere relevant end Goethes farveteori.
Politisk kunst er engageret ude i verden. Virkeligheden er et flydende materiale, der er svært at styre – det skal faktisk ikke styres (medmindre man har fascistiske ambitioner). Her er kompromisset et nødvendigt vilkår og en ofte attråværdig feature ved deltagelsen, som i modsætning til megen andet kunst ikke kalder på isolation og stilhed på galleriet eller i biffen. Gaden, markedspladsen og massemedierne er det lærred, den politiske kunstner spænder op. Men æstetik behøver ikke stå i opposition til effektivitet. Hvis vi vil skabe forandring, må form godt have funktion. Kunstens styrke består blandt andet i at bevæge sit publikum, åbne det lukkede rum og stille spørgsmål frem for at komme med svar. Disse kvaliteter har netop også politisk værdi.
Kulturens økosystem
Forholdet mellem kritisk anmelder og kunstner er ofte betændt. Kritikere kan opnå status ved at rive et værk fra hinanden. På den måde hænger deres arbejde fint sammen med den konkurrencelogik, der hersker i den kommercielle kunstverden. Det er også denne logik, den kunstneriske aktivisme og politiske kunst udfordrer.
Moderne kunst er rodfæstet i forestillingen om, at kunstnerens individuelle udtryk er vigtig. Derfor er anmelderens personlige meninger om diverse kunstnere og kunst også vigtig. Men for den politiske kunst er der noget andet og mere på spil. Vi kan altså ikke vurdere Justin Bieber og Pussy Riot, Olafur Eliasson og Ai Wei Wei ud fra samme kriterier. Anmeldere af fremtidens politisk engagerede kunst må give slip på myten om det ensomme forpinte geni, der udtrykker sin vision på trods af samfundet, og forstå, at der oftere her er tale om kreative produktionskollektiver, der arbejder i og sammen med sit lokale og globale miljø.
Kulturens store hjerter, skæve hoveder og skarpe negle og tænder har brug for hjælp til at forandre samfundet. De har brug for de professionelle kritikeres hjælp. Første skridt er at udvikle en ny kritisk tradition, der på egne præmisser kan gå i konstruktiv dialog med miljøet og styrke deres arbejde. Lad os derfor turde stille os selv de ovenstående spørgsmål, næste gang vi møder kunst, der vil mere end at fryde.
Silas Fehmerling Harrebye er adjunkt ved Institut for Samfundsvidenskab og Erhverv, Roskilde Universitet

