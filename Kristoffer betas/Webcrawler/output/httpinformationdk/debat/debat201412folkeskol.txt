Folkeskolen belaster frie skoler
Det er klart, hvorfor mange forældre sætter deres børn i en fri skole. De er trætte af eller utrygge ved folkeskolen. Men som lærere og fagforening vil vi meget hellere, at børnene kom, fordi forældrene aktivt valgte de frie skoler


 Omkring en femtedel af alle elever går i dag på en fri skole. Andelen er steget siden 2000, og som formand for Frie Skolelæreres Fagforening burde jeg være glad. Men Frie Skolers Lærerforening er ikke begejstret for den udvikling.
Vi er stærkt bekymrede, for at elevfremgangen truer det, der er helt afgørende for os som lærere på de frie skoler: muligheden for at være anderledes. Jo større den frie skolesektor bliver, desto mindre bliver vores frihed til at lave skole på vores egen måde. Når en femtedel af den danske ungdom går på en friskole, er det helt naturligt, at politikerne begynder at stille flere krav, og det har Folketinget i stigende grad forsøgt. Men den statslige styring truer vores eksistensberettigelse: De frie skoler skal og vil være et politisk, pædagogisk og religiøst alternativ til folkeskolen.
Elevfremgangen truer os også, fordi mange familier flytter deres børn til en fri skole i ly for det politiske og administrative morads, som folkeskolen nogle steder befinder sig i. Politikerne på Christiansborg har på alt for kort tid gennemført alt for mange reformer og lovændringer i folkeskolen. Politikerne i kommunerne sparer på inklusionen, de sparer på ledelse og lærere, og der er indført brugerbetaling på lejrskoler og også i en vis grad på it-udstyr.
Og det præsenteres under det håbløse begreb: den nødvendige politik. Men nødvendigheden har aldrig nogensinde motiveret nogen til at lave et godt stykke arbejde eller sikret folkelig og demokratisk opbakning – det kræver et mål og en klar vision.
Værdibaseret alternativ
Det er klart, hvorfor mange forældre sætter deres børn i en fri skole. De er trætte af eller utrygge ved folkeskolen. Men som lærere og fagforening vil vi meget hellere, at børnene kom, fordi forældrene aktivt valgte de frie skoler. Først når de vælger de frie skoler til i stedet for at vælge folkeskolen fra, kan vi sammen udvikle frie skoler, der er et reelt værdibaseret alternativ til folkeskolen.
Derfor er noget af det vigtigste for lærerne på de frie skoler i disse år at få genskabt en stærk folkeskole. Så har de frie skoler en storebror at spille bold med – for i øjeblikket er det ganske enkelt for nemt for forældrene at fravælge folkeskolen. Så byg en god og en stærk folkeskole – det fortjener vores børn og vores skoler.

