Hokus pokus milliarder



 Både regeringen og Socialdemokraterne og SF har i sommerens løb fået øje på de enorme pengetanke, der rummer danskernes pensionsopsparing. Statskassen er i minus, og EU sætter snævre grænser for den offentlige låntagning, så hvor er der kapital at bruge af? Statsminister Lars Løkke Rasmussen (V) vil bruge fem milliarder pensionskroner til en fond, der skal låne penge ud til små og mellemstore virksomheder. De står ifølge regeringen og interesseorganisationer og mangler lånekapital.
Oppositionen med på idéen, men oven i det, mener de to partier, at pensionskasserne skal medvirke til at finansiere offentlige investeringer i infrastruktur - broer, veje, kloakker og den slags. Og det lyder besnærende i en krisetid at tage for sig af de mange rare milliarder, som ligger der og samler støv. Danskernes pensionsopsparing er på i alt 2.600 milliarder kroner, og alene i ATP er der i dag over 400 milliarder kroner sparet sammen. Men før politikerne kommer for godt i gang, er det værd at slå fast, at pengene tilhører fremtidens pensionister og enhver investering af pengene, som giver et lavere afkast end normalt eller investeres mere risikofyldt, betales af dem, som i fremtiden skal nyde godt af pengene. Så desværre gælder det også her, at intet er gratis. Et lavere afkast udløser en regning til fremtiden. Spørgsmålet er som så ofte, hvem der skal betale for politikernes gode formål.
For at komme udover det problem, så argumenterede statsministeren i sidste uge med, at pensionskasserne og fremtidens pensionister jo må være interesserede i, at dansk økonomi har det godt, og at væksten vender tilbage.
»Det er deres hovedopgave at sikre fremtidige pensionister et indtægtsgrundlag. Og det vil være et fattigere Danmark, hvis vi mister arbejdspladser,« sagde statsministeren. Et argument om samfundssind, som de ikke helt køber i pensionskasserne, der har kvitteret for forslaget med venlig imødekommenhed, men også en kraftig understregning af, at initiativerne ikke må gå ud over afkastet.
Det er flere årtier siden, at man herhjemme intenst diskuterede om danskernes pensionsopsparing skulle kunne anvendes strategisk til politisk definerede formål. Dengang i kølevandet på debatten om ØD - økonomisk demokrati - var Venstres klare holdning, at de finansielle markeder var bedst til at sikre investeringer i de brancher og virksomheder, som både på kort og lang sigt ville give et overskud. Og det var det synspunkt, der vandt overvældende, således at pensionskassernes investeringer i dag næsten udelukkende er drevet af hensynet til størst muligt afkast.
Bankerne afviser, at de små og mellemstore virksomheder har svært ved at låne penge. Og hvis de har, er der en god forklaring - nemlig den økonomiske krise. Når virksomheder får afslag på yderligere lån, så er det, fordi forventningerne til forbruget, og hvad der kan afsættes, er faldet betragteligt.
Penge er der ifølge bankerne nok af, men lysten til at låne dem ud i en kritisk tid er til at overse. Så den risiko må pensionskasserne ifølge et stort flertal i Folketinget så løbe. Samme - lidt lunkent afventende - modtagelse har oppositionens forslag om pensionsinvesteringer i offentlig infrastruktur fået. ATP's direktør Lars Rohde siger i dag til Information, at det vil man gerne være med til. ATP har faktisk flere gange selv foreslået en sådan model, som vil sikre den store pengetank en stabil, risikofri investering over mange år.
Men her melder spørgsmålet sig: Hvorfor skulle regeringen dog gøre det? Hvorfor skulle staten sælge veje, bygninger og broer til ATP for derefter at tegne en lejekontrakt for mange år frem i tiden. Det minder om Ebberød Bank eller måske snarere om Farum Kommune. Og det vil kun være en god forretning, hvis lejen til ATP er mindre end den rente, som staten skulle betale, hvis man selv havde lånt pengene ved at udstede statsobligationer. Og hvorfor skulle ATP og andre kasser acceptere en leje eller et afkast, som er lavere end det, som et af de mest sikre papirer i den finansielle verden, giver?
Socialdemokraternes politiske ordfører Henrik Sass Larsen siger: »Der er ingen penge i statskassen, så lad os se på pensionskassernes store formuer. Det er vores allesammens penge, og hvis vi sikrer, at det er attraktivt at investere, så er det jo til alles fordel, at pengene kommer ud og løser problemer i samfundet og skaber vækst og arbejdspladser.«
Men den eneste grund til, at der ikke er penge i statskassen er, at regeringen ikke vil eller ikke må stifte mere gæld for EU. Derfor er der ikke penge til offentlige investeringer, men at lade andre kasser investere og eje og derefter lade staten leje på langtidskontrakter gør ikke den store forskel - det bliver kun dyrere, fordi pensionskassen med Sass Larsens udtryk skal sikres en attraktiv investering.
Det er læren af udliciteringerne i Farum under borgmester Peter Brixtofte (V). Kommuneskatten kunne sættes ned år for år med de rare penge, der kom ind, når bygninger og infrastruktur blev solgt og leaset tilbage. Men senere kom regningen.
Desværre findes den slags nemme løsninger ikke.

