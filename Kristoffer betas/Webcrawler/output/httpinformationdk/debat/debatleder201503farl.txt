Farligt stormagtsspil
LEDER


 Inden Kinas seneste internationale udviklingsbank har taget form – ja, inden selve reglerne for bankens investeringer i infrastrukturprojekter i Asien er blevet skrevet og vedtaget af de nuværende 20 medlemmer – hoppede fire europæiske stormagter i denne uge hastigt ombord. Først indsendte Storbritannien en ansøgning, dernæst fulgte Frankrig, Italien og Tyskland. De er alle fire USA’s vigtigste allierede. Deres ansøgning om optagelse i den Asiatiske Infrastruktur Investeringsbank (AIIB) vakte derfor ikke overraskende en sønderlemmende kritik fra Washington, der trods sine mange smukke ord om det ønskværdige i, at Kina indtager en mere betydningsfuld rolle i internationale finansielle institutioner, naturligvis også anser riget i midten for en rival for overhøjhed i det 21. århundredes verden.
Obama-regeringens kritik af briterne for at være alt for »imødekommende« over for Beijing i denne og andre sager prellede af på London. Kort efter forlød det, at USA’s trofaste allierede i Asien – Sydkorea og Australien – også ville sidde de amerikanske formaninger overhørig og indsende deres ansøgning til Beijing. Og endnu værre for USA: Japan overvejer at tilslutte sig. Sidstnævnte ville være en sensation. USA og Japan er hovedaktionærer i den af FN grundlagte Asiatiske Udviklingsbank (1966), der kan blive en konkurrent til den kinesiske infrastrukturbank. Denne uoverensstemmelse mellem USA og dets allierede i Europa og Asien er ikke bare en storm i et glas vand – en diplomatisk contretemps, der hurtigt vil blive glattet ud. Tværtimod. Som det fremgår af avisens dækning i dag, ligner det en kappestrid mellem USA og Kina om, hvem der skal sætte spillereglerne for de normer og den praksis, udviklingsbanker skal følge i fremtiden ved ydelse af lån og bistand til udviklingslande.
Det er ikke så lidt. Traditionelt har Den Internationale Valutafond (IMF), Verdensbanken og diverse regionale banker i FN-regi fulgt ret stramme og finansielt ansvarlige kriterier ved udlån og ydelse af bistand. De har bl.a. stillet krav til miljøbeskyttelse, overholdelse af ILO’s arbejdstagerrettigheder og gennemsigtighed.
Det er ikke indlysende, at den kinesiske udviklingsbank vil følge samme regelsæt. Man kan håbe, at regeringen i Beijing anerkender, hvor vigtigt det er for bankens renommé og troværdighed, at standarderne sættes så højt som muligt, og at de vestlige medlemmer vil gøre deres for at skubbe i den rigtige retning. Faktisk ville det være anbefalelsesværdigt for USA at erkende sit nederlag og lægge en ansøgning ind, uagtet hvor ydmygende det ville være. Men det sker næppe. Præsident Barack Obama ville aldrig få overtalt republikanerne i Kongressen til at hoste op med den nødvendige indskyderkapital. Årsagen til hele denne misere er nemlig, at modstand i Kongressen mod en mere retfærdig fordeling af stemmevægten i Verdensbanken og IMF, der tager hensyn til Kina, var én af de faktorer, der drev kineserne til at oprette deres egen udviklingsbank sidste oktober.
Det er for tidligt at drage nogen endegyldig konklusion. Nogle vil mene, at det er endnu et signal om USA’s gradvise tilbagetrækning fra verden. Andre vil indvende, at der sagtens kan blive plads til en kinesisk udviklingsbank ved siden af Verdensbankens og den Asiatiske Udviklingsbanks udlånsaktiviteter i Asien.
Behovet for investering i infrastrukturprojekter i regionen vurderes at være 8.000 mia. dollar i de næste 1o år. Det er forståeligt, at Kina i kraft af sin voksende økonomiske magt gerne vil være med til at udforme spilleregler, der blev fastsat af USA og dets allierede ved Bretton Woods-konferencen i 1944. Det er også svært at bebrejde Beijing for at gå sin egne veje, når USA’s kongres arrogant afviser at øge Kinas stemmevægt i Verdensbanken og IMF i et mål, der svarer til dets økonomisk tyngde på verdensplan. Det foruroligende er, at Kina går enegang uden om FN-systemet. Man bør erindre, at alle internationale finansinstitutioner er grundlagt ved mellemstatslige overenskomster. Det har givet garanti for en vis grad af fairness og transparens. Hvis det lykkes et fornærmet Kina at danne sine egne institutioner – i denne sag med hjælp fra EU – sættes der en farlig præcedens for at lade nationale interesser trumfe et internationalt system, der trods alle sine skavanker langt er at foretrække.

