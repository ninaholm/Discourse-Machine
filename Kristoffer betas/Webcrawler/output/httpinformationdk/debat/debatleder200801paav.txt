På vej til demokrati



 Georgiens største problem er ikke at indføre demokrati, men at finde ud af at bruge det rigtigt. Politi, presse og politikere har endnu ikke forstået at spille deres roller rigtigt, og derfor er Georgien ikke demokratisk nok, selv om weekendens præsidentvalg var det. 
Med kun fire år på bagen er folkestyre en ret ny størrelse i republikken ved Sortehavet, og formelt ser det ud til at fungere. Angiveligt blev der ikke snydt med stemmesedlerne i lørdags, og alle internationale observatører har i store træk erklæret sig tilfredse med valghandlingen.
Georgiens problem er, at de mange offentlige institutioner, der skal spille sammen i et demokrati, ikke er i harmoni. Valget blev udskrevet i utide, efter politiet skød gummikugler og tåregas mod fredelige demonstranter i november, og det rejste spørgsmålet om, hvorvidt regeringen har forladt den demokratiske revolution og er på vej tilbage til autokratiet. Regeringen bedyrede, at de voldsomme metoder skyldtes dårlig uddannelse og dårlig planlægning hos politiet, men gjorde ellers ikke mine til at komme uvæsenet til livs.
Den sovjetisk-inspirerede embedsførelse i politiet går også igen i regeringen, hvor der er en tendens til klan-styre i den forstand, at det er samme klike, der sætter sig på centrale poster, og i den forstand, at oppositionen ikke ses som et nødvendigt onde, men alene som et onde, der skal overvåges og aflyttes. 
Da den provestlige Mikhail Saakashvili tog magten efter rose-revolutionen i 2003 var Georgien et fattigt mangelsamfund, og det er det på nogle områder stadigvæk. Men det er lykkedes præsidenten at sikre strømforsyning døgnet rundt og at forbedre landets hullede infrastruktur. Trods en økonomisk vækst på over ni procent kæmper Georgien alligevel med udbredt fattigdom, der særligt på landet er forværret af, at Rusland har lukket for import af georgiske mandariner, vin og mineralvand. Rusland er Georgiens største marked, men krisen har ikke noget med fødevarer at gøre. Landbruget er blot offer for Kremls straffeaktion, efter at Georgiens nye styre har valgt at smyge sig op ad Washington i stedet for Moskva.
Som svar på fattigdommen og den økonomiske modløshed udviklede præsidentvalgkampen sig til en overbudskonkurrence, hvor kandidaterne skiftedes til at love vælgerne flere sociale ydelser, højere satser og al den slags, der lyder godt, når man intet har.
Ingen kan fortænke georgierne i at stemme med pengepungen, men den genvalgte præsident er nødt til at levere mere end god økonomi i sin nye valgperiode. Han er nødt til at indse, at et demokrati kan være besværligt at have med at gøre, men at alternativet er værre, og han er nødt til at dele den indsigt med sin regering og sin administration.
Georgiens højeste udenrigspolitiske ønske er et medlemskab af NATO, og det skal nok komme. Men indtil da vil det klæde alliancens medlemmer at støtte demokrati som styreform i stedet for at støtte en bestemt mand. Den georgiske NATO-drøm kan passende stilles i udsigt som endestation, hvis demokrati-toget holder sporet og holder retningen. mss

