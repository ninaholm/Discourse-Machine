Rapport fra bogfronten



 EN MINDRE KRIG er i øjeblikket i gang om de danske biblioteker. Man lægger måske ikke så meget mærke til den, for disse kulturtempler regnes ikke for godt stof i de største medier. Det handler som regel om statistikker med tørre tal om bogudlån og den slags. Anledningen er en ny rapport, som er landet på den nye kulturministers bord. Den er udarbejdet af staten selv, og Carina Christensen siger, at hun er meget glad for den. Den viser alt i alt, at det går godt med bibliotekerne og deres omstilling til en ny tid. Hun siger ikke ufatteligt godt, men det lyder næsten sådan.
Det billede kan ikke genkendes af biblioteksfolk. Et skønmaleri, mener de. Bibliotekarforbundets formand, Pernille Drost, mener, at tæppet er ved at blive revet væk under bibliotekerne, og også formanden for Danmarks biblioteksforening, Vagn Ytte Larsen, råber vagt i gevær. Hans forening repræsenterer kommunale kulturpolitikere og biblioteksfagfolk. Ingen af synspunkterne er for så vidt overraskende. 
MEN TAG ikke fejl. Mens de største medier ikke regner biblioteker som godt stof, skrives der meget i lokalaviserne. Det er her, kampen kan aflæses. Mens andre store kulturinstitutioner som Det Kgl. Teater og Statens Museum for Kunst af gode grunde er placeret i København, er biblioteket en decentral organisation, der når ud i lokalområder i alle dele af det danske land. 
Fra Dragør til Furesø over Nordfyn til Gedved og Tørring, Herning og Esbjerg drøftes biblioteker og besparelser, og der er trimning af alt fra porto til bogindkøb samt fokus på sammenlægninger, nedlæggelse af stillinger og meget mere. En trimning er ikke dårlig i sig selv. Sådan en må alle virksomheder og institutioner løbende have. Det springende punkt er, om den er en sløring af de facto-nedskæringer, og om en regering i så fald vil stå ved den.
LARS LØKKE Rasmussens nye storkommuner, som er anledning til rapporten, skulle angiveligt give kulturen et løft. Stærkere kommuner - stærkere kulturudbud. Sådan er det ikke helt gået. For mens Carina Christensen med tilfredshed konstaterer, at biblioteksbevillingerne har været stabile i 2000-2005, påviser Biblioteksforeningen, som har lavet sin egen undersøgelse, at det har været helt galt de seneste tre år, hvor budgetterne er faldet med tre procent, og 131 biblioteker er lukket i 2006-2007. Dette er erklæringskrigens front. Der er udsigt til yderligere 20 lukninger i den kommende tid. Carina Christensen har reageret på den nye rapport ved nedsætte et fagligt udvalg, som skal barsle med en reaktion engang i 2010. Dermed har hun sendt den til hjørnespark. 
OM CARINA Christensen kan man notere sig, at hun ikke er så blodtørstig, som De Konservatives Lars Barfoed, som også var på tale som ny kulturminister. Han ville have brugerbetaling på bogudlån. Men hendes hjørnespark er et unødvendigt langt hjørnespark. Hun regner vel med, at debatten driver over - og så skal der være valg igen, hvor nogle andre emner nok står højere på dagsordenen. Syltekrukke hedder det også i politikerjargon.
Bibliotekerne hører administrativt under både stat og kommune, ligesom det enkelte bibliotek også har fået tildelt en sparekniv. Det er op til kommunernes stakkels borgmestre at finde ud af, om de hellere vil spare et bibliotek væk end spare på hjemmehjælp, børnehjem, skole og plejehjem, et nærmest umuligt valg. Resultatet synes givet. Var det en ide, at staten påtog sig ansvaret og dekreterede nogle mindstemål for budgetterne?
NU ER DER ikke mange, der er så dumme, heller ikke biblioteksfolk, at de ikke kan se nødvendigheden af en omstillingsproces i en it-tid. De synes også, det er i orden, at en bog, der kun udlånes en gang hvert femte år, rekvireres fra et magasin, osv. Små filialer kan erstattes af bogbusser, rimeligt nok, men virkeligheden er, det viser tallene, at også antallet af bogbusser er kraftigt reduceret. Det hænger jo ikke sammen.
 Hvad bibliotekarerne reagerer på, er faktiske nedskæringer som ved hjælp af udspekuleret spin fremtræder som det modsatte.
 Men måske har kulturministeren forregnet sig med sin syltepolitik. I kulissen står Socialdemokraterne med en anderledes venlig kulturpolitik og en altid vel forberedt kulturordfører, Mogens Jensen, der er redebon med tal, som afslører forskellen mellem det, regeringen gør, og det, den siger, den gør. Det kan det bogelskende Danmark kun glæde sig over. I Sverige forventes kulturpolitik at spille en hovedrolle ved næste valg. Og her har bibliotekernes bevillinger endda mirakuløst overlevet alle anslag. Her stiger materialekontoen ovenikøbet, hvor vores falder, og åbningstiderne udvides i stedet for at indskrænkes - stik modsat de danske biblioteker. Med andre ord er det med rette, at de danske biblioteksfolk råber op om, at ræven er ude. 

