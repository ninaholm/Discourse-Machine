McCain i offensiven i debat med Obama
McCain var i offensiven, da han og Obama mødtes til deres tredje og sidste debat inden USA's præsidentvalg.


 USA's republikanske præsidentkandidat, John McCain, kæmpede intenst for at vende de dårlige meningsmålinger, da han natten til torsdag dansk tid mødtes til tredje og sidste debat med sin demokratiske modkandidat, Barack Obama.
 De to kandidater lagde ud med at diskutere økonomi og forklare, hvorfor deres økonomiske plan var bedre end modstanderens.
 Begge lovede omfattende tiltag for at hjælpe USA gennem finanskrisen og forbedre hverdagen for den enkelte amerikaner.
 McCain gik fra starten i offensiven og angreb Obama for at ville gennemføre massive skattestigninger, hvis den demokratiske kandidat kommer til magten.
 - Hvorfor vil du øge skatterne for nogen lige nu? Vi skal støtte virksomhederne, spurgte McCain.
 Obama forsvarede sig og måtte flere gange gentage, at han vil sænke skatterne for langt de fleste amerikanere, men at alle der tjener over en kvart million dollar (knap 1,4 mio. kr.) om året kan regne med at skulle betale mere.
 Demokraternes præsidentkandidat henviste til olieselskaberne, som har præsenteret enorme overskud gennem de seneste år, og satte spørgsmålstegn ved, hvorfor McCain har lovet skattelettelser til dem.
 - Vi ønsker begge skattelettelser. Forskellen er bare, hvem vi vil give dem til, sagde Obama.
 Dernæst blev Obama og McCain spurgt til de negative tv-reklamer, de kører mod hinanden. Det fik endnu en gang McCain i offensiven, da han afkrævede Obama en forklaring på, hvilken forbindelse han har til William Ayers, der som medlem af en venstreekstremistisk gruppe i 1960'erne gennemførte bombeangreb mod amerikanske regeringsbygninger.
 Med tre uger til præsidentvalget havde mange politiske eksperter erklæret debatten for McCains sidste chance for at hale ind på Obama, der har et forspring på omkring otte procentpoint i meningsmålingerne.
 Iagttagere pegede forud for debatten på, at McCains personangreb mod Obama ikke har virket, men derimod har skubbet de vælgere væk, som hellere vil have løsninger på den økonomiske nedgang.
 - Der er ikke tvivl om, at den negative valgkamp ikke virker, sagde chefen for analyseinstituttet Zogby, John Zogby.
 - McCain skal være meget mere fremme i skoene og være meget specifik om, hvordan han vil rette op på økonomien, hvis han vil gøre indtryk i denne debat, sagde Zogby forud for debatten.
 Debatten mellem Obama og McCain på Hofstra Universitetet i Hempstead, New York, var den tredje og sidste chance for at nå ud til et tv-publikum på mere end 60 millioner.
 Temaet for aftenens debat var indenrigspolitik.
