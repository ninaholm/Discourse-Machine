LEDER: Gaddafis vestlige medløbere
For universiteter bør accept af gaver fra udenlandske donorer ske efter en afvejning af, hvorvidt deres navn og renommé bliver udnyttet på det groveste af et regime, hvis krænkelse af menneskerettighederne hører til de værste i verden


 I den seneste uge er det blevet afsløret, at flere vestlige universiteter og førende intellektuelle gennem de sidste fire-fem år har plejet et overraskende nært forhold til Libyens enehersker, Muammar al-Gaddafi, og hans familie.
London School of Economics har efter alt at dømme taget sig betalt med 1,5 mio. pund (knap 13 mio. kr.) for at lade Gaddafis søn Saif skrive en ph.d.-afhandling om demokrati og civilsamfund, som i store træk synes at være et plagiat. Skolens rektor er trådt tilbage og Saifs vejleder, professor David Held, er blevet kritiseret for sin promovering af Gaddafi-klanen.
Det er ikke, fordi det britiske universitet gik blindt ind i den suspekte handel med det libyske regime. Fred Halliday, afdød professor i Mellemøstens historie, havde i et brev til skolens bestyrelse i 2009 fremhævet, at den libyske donor - Gaddafis Internationale Velgørenheds- og Udviklingsfond - i realiteten er regimets 'liberale ansigt'. Halliday skrev, at det repressive statsapparat i Libyen begår værre krænkelser af menneskerettighederne end noget andet land i den arabiske verden. I hans øjne var det okay at acceptere donationer fra f.eks. Saudi-Arabien, men ikke fra en libysk fond grundlagt og styret af Gaddafis søn.
Men London School of Economics sad advarslen overhørig. David Held arrangerede endda en højtidelighed i anledning af donationen, hvor Saif Gaddafi fik lov at udbrede sig om udviklingsfondens humanitære projekter verden over. I fondens bestyrelse sad ikke overraskende prominente politikere fra to af Libyens nabolande i Middelhavet, den græske ministerpræsident George Pandreou og den tidligere italienske regeringschef Giulio Andreotti. Det var også lykkedes Gaddafis søn at få den anerkendte peruvianske økonom Hernando de Soto og den amerikanske politolog Benjamin Barber optaget i bestyrelsen - begge venstreintellektuelle.
Herudover havde Gaddafi-fonden hyret det internationale konsulentfirma Monitor Group til at forbedre Libyens og Gaddafis internationale omdømme. Det skulle bl.a. ske ved at indbyde kendte internationale akademikere til audiens hos 'Lederen', altså Gaddafi
himselfi Tripoli.
På listen over de besøgende står Anthony Giddens, Francis Fukuyama, Joseph Nye, Robert Putnam, Bernard Lewis og Richard Perle. Alle skal have modtaget et honorar for ulejligheden. Monitor-gruppen, der er grundlagt af erhvervsøkonomen Michael Porter fra Harvard Business School, håbede, at de intellektuelles samtaler med Gaddafi ville give afkast i form af artikler.
Den forventning levede Giddens, Nye og Barber op til. Giddens og Barber indvilligede endda i at deltage i en tv-debat i Libyen med 'Lederen'. Ordstyrer var David Frost, tv-vært på al-Jazeera.
De britiske universiteter og Gaddafis prominente gæster har begrundet deres engagement med henvisning til den optøning mellem Libyen og Vesten, som er fulgt efter regimets udbetaling af erstatning til ofrene for flyattentatet over Lockerbie i Skotland i 1986 og Gaddafis opgivelse af sit atomvåbenprogram.
FN's sanktioner blev ophævet, der kom udenlandske investeringer i oliesektoren og i infrastrukturen, og de diplomatiske forbindelser blev genoprettet. Fra regimet lød der liflige toner om demokratiske og økonomiske reformer og et løfte om en forbedring af menneskerettighederne. Den vestligt orienteret Saif Gaddafi blev præsenteret som Libyens nye ansigt udadtil - en reformtilhænger og efterfølger til sin far. Så hvorfor ikke give en hånd med i denne proces, synes ræsonnementet at have været hos de britiske universiteter og de international intellektuelle.
Set i bagklogskabens lys blev både vestlige regeringer og de imødekommende universiteter og intellektuelle duperet af Gaddafis tilnærmelser.
Spørgsmålet er, om man i denne sag bør skelne mellem på den ene side stater og på den anden side universiteter og akademikere. Svaret er principielt ja. Stater forfølger andre interesser og mål end frit tænkende uddannelsesinstitutioner. Sidstnævnte er pålagt strengere etiske kriterier for deres adfærd i omgangen med undertrykkende regimer end deres regeringer, som må tage andre faktorer i betragtning, herunder national sikkerhed og handelsinteresser. For universiteter bør accept af gaver fra udenlandske donorer ske efter en afvejning af, hvorvidt deres navn og renommé bliver udnyttet på det groveste af et regime, hvis krænkelse af menneskerettighederne hører til de værste i verden.
Amnesty International og Human Rights Watch beskrev i rapporter fra 2009-10 kun en marginal forbedring af Libyens generalieblad. På Freedom House's liste ligger Libyen på samme niveau som Nordkorea. Disse oplysninger var frit tilgængelige for universiteter og intellektuelle. Den libyske opposition kaldte Saif Gaddafi »et mundstykke« for regimet. Det til trods priste folk som Giddens og Barber den libyske despot som en original revolutionær tænker. Trist nok har de intet lært af deres forløbere - Sartre, De Beauvoir, Gide og Malraux - som beundrede Stalin, indtil Gulag og massemordene blev afsløret.
burch

