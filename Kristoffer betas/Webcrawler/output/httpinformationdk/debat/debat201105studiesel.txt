Et studie i selvstudier

Folketingets ambition om at give de videregående uddannelser et kvalitetsløft er svær at få øje på for dem, som sidder på skolebænken.


 På tværs af partiskel er Folketinget enige om at investere i de videregående uddannelser for at sikre kvalitet i forskning og undervisning.
Som studerende ved de samfundsvidenskabelige uddannelser på Københavns Universitet har vi imidlertid svært ved at se resultaterne af denne politiske enighed.
På statskundskab undervises vi fire-seks timer om ugen på kandidatuddannelsen og får ofte kun vejledning i det omfang, undervisere og forskere forbarmer sig over os. Kontakten til det akademiske miljø på instituttet er derfor begrænset, og den akademiske debat foregår hovedsageligt i den enkelte studerendes hoved.
Med disse oplevelser er det kommet bag på mange studerende, at fakultetet har besluttet at lukke de samfundsvidenskabelige institutbiblioteker, der servicerer både studerende og forskere på daglig basis.
Nyheden chokerede ikke mindst, da forslaget ikke var blevet forelagt de studerende, og da vi ikke havde fantasi til at forestille os, at man kunne og ville forringe vores uddannelse yderligere.
Da vi startede, var det med forventning om flere års intensive, inspirerende og intellektuelt udfordrende studier. Vi er blevet klogere. På videnskaben, ja, men desværre også på, hvor sjældent der har været plads til akademisk fordybelse og debat.
De få undervisningstimer har i stedet gjort os til eksperter i selvstudium. Vi har lært at tage ansvar for selv at skabe den faglige debat, som er forudsætningen for, at vi kan blive kandidater i verdensklasse. Desværre fremstår universitetet ikke som hovedbidragsyder til denne selvstændige faglige udvikling.
Nødvendig vejledning
Forudsætningen for, at vi bliver dygtige akademikere, er, at vi indgår i et akademisk miljø, hvor tanker kan fremsættes og gendrives. Dette opnås ikke gennem fire timers undervisning om ugen. Kilden til det akademiske tilhørsforhold er derfor blevet institutbiblioteket.
At studere er vores daglige arbejde, og biblioteket er vores arbejdsplads. Med sparsom kontakt til underviserne udgør biblioteket et forum for sparring med medstuderende. Den kvalificerede vejledning, der her ydes af engagerede bibliotekarer, er uvurderlig for de studerende.
Vi ved, at riget fattes penge, og at det er nødvendigt at prioritere de sparsomme ressourcer. Men før man lukker institutbibliotekerne bør universitetsledelsen dog overveje, om det virkelig er et udvidet brevkursus, man vil byde de fremtidige studerende. Og politikerne bør overveje, om Danmark kan og bør konkurrere med Indien og Kina i disciplinen standardiserede, masseproducerede kandidater.
Kristine Hauge Bjergstrøm, Ida Agnete Balslev,  Jeppe Sørensen og Lola Bruun Jørgensen, København

