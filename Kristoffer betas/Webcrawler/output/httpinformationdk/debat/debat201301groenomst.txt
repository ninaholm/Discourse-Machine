Grøn omstilling er vejen frem



 Statsministerens nytårstale har været kritiseret fra mange sider. Jeg synes dog den var god og indeholdt visioner for fremtidens Danmark, hvor uddannelsesløft, vilje til forandring og anerkendelse af fællesskabet er de bedste forudsætninger. Talen kan naturligvis ikke rumme alt. Der var afsnit om energiaftalen og ressourceeffektivitet, men hvis jeg savnede noget ved nytårstalen, var det især, at statsministeren foldede den store fortælling ud om omstilling til en mere grøn og bæredygtig samfundsmodel. Den er bred, men også meget konkret. Den handler om klima, men meget mere end det. Den handler om en omstilling, så løsningen på ressourcekrisen og jobkrisen bliver en og samme ting. For omstillingen til grøn og bæredygtig produktion og dermed også bæredygtigt forbrug er heldigvis på vej. Det er en nødvendighed, og vi gør klogt i at være blandt de forreste. Hvis det indenlandske forbrug kan tales op via tillid, så lad det blive målrettet grønne løsninger, bæredygtige produkter og serviceydelser, så fremtidens produkter kan få fodfæste på et dansk hjemmemarked. Det gavner beskæftigelsen, produktudvikling og fremtidens eksport.
Grøn omstilling til debat
Heldigvis er grøn vækst temaet for det radikale nytårsstævne denne weekend på Nyborg Strand. Ressourceknaphedens udfordringer og muligheder, den cirkulære økonomi og den grønne omstilling er til debat, når der krydses klinger om systemkrise og muligheder for vækst i fremtiden. Der har i de seneste dage – også i Information – været skrevet en del om økonomers fornemmelse for vækst, men ikke meget om, hvordan danskernes krisebevidsthed kan være befordrende for at skabe udvikling og vækst gennem nye sektorer, nye forretningsmodeller eller udbredelse af også lavteknologiske bæredygtige løsninger. Den grønne omstilling, ’vugge til vugge’-økonomi eller cirkulær økonomi kræver initiativ og medspil fra virksomheder og civilsamfund, ellers batter det ikke. Mens vi venter på regeringens ressourcestrategi er det oplagt at diskutere muligheder for, hvordan vi i Danmark kan være med i front på en grøn økonomisk udvikling, som allerede er global.
 
Lone Loklindt, miljøordfører, Radikale Venstre

