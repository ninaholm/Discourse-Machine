Det fyger med skældsord og trusler i debatten på nettet
Skyttegravskrig, personangreb og endda trusler hører til dagens uorden i kønsdebatten på internettet. Medierne bør tage større ansvar, påpeger eksperter og debattører
Det kræver mod og mandshjerte at blande sig i kønsdebatten på nettet. Det har Berlingskes blogger Anne Sophia Hermansen også måttet sande. ’Der ligger en stor frustration og syder i folkedybet’, siger hun.


 Ekstreme holdninger florerer på nettet. Mange klager over, at debattonen gør det svært at udveksle synspunkter. Selv garvede skribenter må holde pause eller helt holde sig væk, når ord som speltkusser, bæ og herpesudbrud fyger på private blogs, på Facebook og i avisernes kommentarspor. Fra enkelte mandlige debattørers side suppleret med seksuel chikane og mere eller mindre antydede trusler.
Som erfaren stridskvinde med baggrund i rødstrømpebevægelsen troede Elisabeth Møller Jensen næppe, den slags kunne komme bag på hende. Derfor takkede Kvinfos direktør da også ja, da den borgerlige tænketank CEPOS inviterede hende til at sidde i panelet til et debatmøde om »borgerlig feminisme« den 16. marts 2011.
Mødet forløb i god ro og orden, men da Elisabeth Møller Jensen efterfølgende åbnede sin facebook-profil, fik hun et mindre chok. I en mail erklærede et medlem af tilhørerskaren bl.a., at han om nødvendigt »med dødelig magt« og »til sidste patron« ville bekæmpe Elisabeth Møller Jensen og ligesindede »statsfeminister«, som han beskyldte for »rendyrket fascisme«.
»Jeg synes, det har været rigtig ubehageligt og har også været ked af det,« siger Elisabeth Møller Jensen, der føler afmagt på to niveauer.
»For det første de konkrete trusler. For det andet, da jeg opdagede, at manden, der truede mig på min facebookside, var kæreste med min meddebattør på mødet, Mie Harder (Mie Harder er konservativ rådmand på Frederiksberg og blogger på Berlingske og Damefrokosten.com, red.). Jeg fik et chok, da jeg opdagede det, for jeg har takket ja til en invitation og havde stillet op til debat.«
En fuld Breivik
Da begyndte det, som Elisabeth Møller Jensen oplever som en systematisk kampagne mod Kvinfo, som kulminerede med en egentlig trussel i januar i år.
Anledningen var en nytårsartikel på Kvinfos netside, som bl.a. refererede international debat om den norske højreekstremist Anders Behring Breiviks manifest og de antifeministiske tendenser, det rummer.
Artiklen udløste et åbent brev til ligestillingsministeren med titlen »Til Manu Sareen: Fratag KVINFO al støtte nu«, der blev offentliggort den 20. januar i år på netavisen 180 grader.dk. I kommentarsporet fulgte bl.a. kommentaren: »Hvis Kvinfo sammenligner os med Breivik, så synes jeg, vi skal sende en fuld Breivik mod Kvinfo«.
En bekymret Kvinfo-direktør meldte truslen til politiet, som behandler sagen. Før indlægget blev fjernet af sidens redaktør eller ’moderator’, var tråden dog videresendt til en lang række websites og Facebook-profiler.
Journalisten Lennart Kiil, der skrev det åbne brev til Manu Sareen, husker godt truslen, men mener ikke, at kønsdebattens skrappe debattone og markante holdninger udgør noget problem.
»Det er ikke ok at fremsætte trusler, men folk må selv tage ansvaret for det, de siger. Staten skal ikke blande sig på nettet.«
Tværtimod mener Kiil, at ’statsfeministerne’ har brug for modspil. Derfor stiftede han sidste år netsitet Manfo.dk, hvis erklærede formål er at få nedlagt Kvinfo.
»Den anden fløj har siddet på debatten i mange år, og Kvinfo får 30 mio. offentlige støttekroner om året til at udbrede sine synspunkter. Vi får ikke en krone, og det har været en mangel, at der ikke har været forsøg på at se tingene fra mandens side. Man kan altid debattere, selv om det tit er spild af tid at prøve at overbevise sin modpart. Jeg skriver om de blå og de røde feminister, og for mig at se er der en grundlæggende uenighed, som man ikke kan bygge bro over. Vi må finde hver vores sted at bo. Men der er en midtergruppe, man kan prøve at overbevise om, enten at familien skal regulere sig selv, eller om manden f.eks. skal tage sin halvdel af barslen.«
Berlingskes debatredaktør, Jesper Beinov, mener derimod, at truslen mod Kvinfo er »rystende«:
»I kønsdebatten bliver der sagt nogle slemme ting, og der er nogle hårdføre debattører. Men en gang imellem bliver kaffen for stærk, og så må man gå til politiet. Der er gale mennesker derude, som vi ikke skal opmuntre. Det er helt ødelæggende.«
Et fuldtidsjob
Blogger på Berlingske.dk Anne Sophia Hermansen er tilhænger af rammer for netdebatten. Hun ser en tendens til, at visse debattører forskanser sig i deres skyttegrav og undlader at lytte til andres argumenter, mens andre helt holder sig væk.
»Der er mange knubbede ufiltrerede holdninger derude, og de moderate stemmer vil ikke suges ned i den kommentarkloak. Mange skriver til mig på Facebook og tilføjer nuancer, de ikke følte, at der var plads til.«
Anne Sophia Hermansen mener ikke, at avisernes kommentarspor altid giver plads til de rigtige debatter.
»Jeg spørger da mig selv, om der altid skal være et kommentarspor. Det sker, at der er 200-300 kommentarer til et blogindlæg. Da jeg begyndte for tre år siden, svarede jeg folk, men fandt også ud af, at nogen bare ville gå ind og aflevere en lort og så gå igen. Nu fjerner jeg kun indlæg i grove tilfælde og henviser så til Berlingskes debatregler. Der ligger en stor frustration og syder i folkedybet, og det er klasseløst. Nogle er gengangere på alle aviser, og det ligner et fuldtidsjob for enkelte mennesker.«
Et fælles ansvar
Beinov mener, at medierne er nødt til at tage større ansvar for netdebatten. En kronik i Berlingske Tidende om Breivik i sommeren 2011 blev anledning til, at Berlingske strammede reglerne for deltagelse i avisens netdebat, så debattørerne afkræves navn og adresse. Avisens bloggere har dog selv ansvar for at rydde op, bistået af et automatisk filter, der frasorterer 150 ord, især racistiske udtryk. Politiken.dk tjekker tilmed afsendernes identitet via Folkeregistret. »Som professionelle medier får vi et større redaktionsansvar. Den blandede debat har fremtiden for sig, men jeg tror, vi kommer til at se en arbejdsdeling, hvor de betalende brugere på seriøse medier forventer kvalitet. De gider kun læse med, hvis debatten er ret stramt redigeret,« siger Jesper Beinov.
Han bakkes op af Rasmus Rønlev, ph.d.-stipendiat i retorik ved Københavns Universitet. Han påpeger, at man i USA ser tegn på, at de etablerede medier bliver tvunget til at skulle håndtere en opsplittet og følelsesladet debatkultur. Vejen frem er at eksperimentere med moderation, altså redigering, og tekniske løsninger, der støtter ’superbrugere’.
»På New York Times bliver indlæggene læst, før de bliver publiceret, men hvis det er uoverkommeligt, kan man involvere brugerne med forskellige logikker for ’god debatpraksis’. Så holder brugerne en vis selvjustits, kritiserer og anmelder voldsomme og ’stødende indlæg’. Desuden lukker New York Times debatterne for kommentarer efter ca. 24 timer, fordi der er mest trafik i begyndelsen. I Danmark står avisernes kommentartråde ofte åbne, så de ekstreme indlæg efter nogen tid står uimodsagt. Men det er et fælles ansvar at sørge for, at debatten på netaviser har en hensigtsmæssig demokratisk funktion.«
Elisabeth Møller Jensen er blevet en erfaring rigere i netdebattens vilde vesten og har ikke fortrudt, at hun stillede op til debat hos CEPOS sidste år.
»Jeg føler, at jeg er blevet meget klogere, og jeg har fået indsigt i nogle af de borgerlige feministers og antifeministers synspunkter.«

