Hvem tager første træk?
Tag forbi jeres lokale folkeskole og snak med lærerne i stedet for at lytte til medier og gamle historier, når I står over for det vigtige skolevalg. Det ser ganske godt ud, når man kommer tæt på, fortæller Jesper Kristensen, medlem af skolebestyrelsen på Blågård Skole om sin egen skole og opfordrer forældre til at stå sammen


 Skolevalg er en meget ømtålelig sag, hvor nogle forældre føler, at hele deres barns fremtid står på spil. Hvis ikke de vælger den rigtige skole, vil det få alvorlige konsekvenser. Det er nok sjældent et valg forældrene træffer helt uafhængigt af andre, men afspejler i høj grad deres omgangskreds, netværk og de venskaber, barnet har. Hvilke skole skal legekammeraterne fra gården starte i? Hvad gør de andre fra mødregruppen? Osv. Man danser om den varme grød og venter på, at ‘nogen gør noget‘ og så følger andre trop.
Hvorvidt, der er stor søgning til en bestemt skole eller ej, afhænger derfor af mange forskellige faktorer. Den vigtigste, tror jeg dog, er en yderst flygtig og skrøbelig størrelse: Hvilket omdømme har skolen i lokalmiljøet? Tror vi som forældre på, at det er en god skole?
Det billede vi har af skolerne påvirkes i høj grad af, hvordan de omtales af medierne, og de historier, der verserer, har en selvforstærkende effekt. De negative historier får sit eget liv og tages frem igen og igen, uden at de nødvendigvis har hold i virkeligheden.
Hvis en skole først kommer i unåde bliver en fjer hurtig til fem høns, og den negative omtale kan klæbe til en skole i årevis - på trods af at evt. problemer er blevet håndteret kompetent og professionelt. I sådan en situation kan en skole gøre det nok så fantastisk på de indre linjer rent fagligt og pædagogisk, uden at det har nogen positiv effekt på skolens omdømme.
Guldberg Skole er et pejlemærke
Populariteten af de enkelte folkeskoler bølger frem og tilbage. F.eks. var det sådan for 10 år siden, at Guldberg Skole på Nørrebro (dengang Sjællandsgade Skole) havde meget store problemer med at rekruttere børn fra lokalområdet. Det var en meget lille skole med kun ét spor hele vejen op og mere end 90% tosprogede børn. I dag er situationen en lidt anden.
Fulde huse med fire spor og en næsten kultagtigt status blandt ressourcestærke etnisk danske familier i området. Hvordan kunne situationen ændres så drastisk i løbet af så relativ kort tid? Der skete bl.a. det, at forældrene i området stod sammen og begyndte at bakke op om den lokale folkeskole.
Til jer, der skal sende børn i skole til næste år: Hvilken skole, der er bedst for jeres børn, kan kun I afgøre. Jeg skal ikke blande mig i, hvilken skole I vælger. Jeg vil dog tillade mig, at opfordre jer til at træffe en informeret beslutning.
Besøg jeres (nye?) lokale folkeskole og oplev den selv. Tag en snak med lærerne, andre forældre osv. - altså dem, der kender skolen indefra. Jeg har mine to største børn på Blågård Skole. Magnus i 1. klasse og Nicoline i 4. klasse. Jeg oplever, at de glæder sig til at komme i skole, hvor de bliver udfordret fagligt og menneskeligt af nogle kompetente og engagerede lærere. De har gode klassekammerater, og vi forældre har et stærkt netværk. Derfor skal min yngste søn Malthe også gå på Blågård Skole. Han starter næste sommer, og vil gerne have mange legekammerater.

