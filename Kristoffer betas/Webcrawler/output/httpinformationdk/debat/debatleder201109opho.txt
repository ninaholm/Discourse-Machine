Ophørsudsalg
Vi vil høre, hvad politikerne vil gøre af godt for Danmark. Vi vil ikke alene høre, hvad de politiske modstandere vil gøre af ondt


 Lars Løkke Rasmussen markerede indgangen til valgkampens sidste uge med en offensiv skræmmekampagne mod oppositionens politik, hvilket blot har sendt ham selv endnu mere i defensiven.
I stedet for at præsentere sin egen politiks fortrin, bruger han alle sine vågne timer på at udstille modstandernes svaghed. Med usaglige argumenter og billige tricks.
Regeringens valgkatalog er udtømt før tid, og ophørsudsalget er gået i gang. Lars Løkke Rasmussen har ikke flere af de ideer, han mener, vil kunne overbevise vælgerne om, hvorfor den siddende regering også efter torsdagens valg skal være siddende.
I weekenden meddelte statsministeren således, hvor mange tusind kroner, det vil koste danskerne i stigende skatter og afgifter, hvis Helle Thorning-Schmidt efter valget overdrages nøglerne til Statsministeriet. Beregningen var hentet ud af det blå, og hvad der skulle genere de røde, kom i stedet til at udstille egen uformåen i valgkampens sidste fase.
Når Lars Løkke Rasmussen ikke kan overbevise vælgerne om, hvorfor hans politik bedst sikrer nationens fremtid, forsøger han i stedet at overtage modstanderens position. Det gjorde statsministeren søndag på forsiden af Berlingske, hvor han lod forstå, at det er Venstre, der viderefører arbejderbevægelsens historiske rolle i samfundet.
»I den forstand er vi det moderne arbejderparti. Vi påskønner den dansker, som yder en indsats,« udtalte han.
Herre jemini, nu har vi hørt den med. Vi taler om en statsminister, der er ansvarlig for at have soldet de gode tider op i skattelettelser til samfundets rigeste. Vi taler om en statsminister, der igen og igen opfordrer velhaverne til at sende dankortet på overarbejde, så vi igen kan få gang i økonomien. Vi taler om en statsminister, der vil afskaffe efterlønnen uden samtidig at sørge for den nødvendige sociale og økonomiske sikring af de mange nedslidte arbejdere.
Hvordan denne politik kommer til at rime på ordet arbejderparti står som en af valgkampens større gåder. I virkeligheden afspejler den nok mest af alt den panik før lukketid, der i disse dage breder sig i det borgerlige Danmark.
Hvor regeringenfor længst er holdt op med at præsentere politisk indhold, har de seneste dage budt på flere lyspunkter fra oppositionen side. Det er ikke sådan, at vi har grund til at føle os trygge ved at overlade regeringsmagten til Helle Thorning-Schmidt og Villy Søvndal. 16 dages valgkamp har endnu ikke overbevist vælgerne om, at oppositionen har den rette økonomiske plan, der kan føre nationen ud af det økonomiske morads, vi er havnet i sammen med resten af den vestlige verden.
I udlændingepolitikken ser vi en opposition, der er på vej til at videreføre en borgerlig politik, som selv de borgerlige er ved at forlade. Mens Konservatives leder, Lars Barfoed, åbner for øget indvandring, står Villy Søvndal og Helle Thorning-Schmidt stædigt fast på deres modstanderes fallerede politik.
Udlændingepolitikken er et beskæmmende eksempel på, hvordan oppositionen undlader at sige, hvad de mener, af frygt for, at vælgerne ikke bryder sig om det. Det er ikke i orden på den måde at forsøge snige sig til regeringsmagten.
Når det er sagt, er det anerkendelsesværdigt, at oppositionen de seneste dage har fremlagt en række upopulære men nødvendige politiske forslag. Når Henrik Sass Larsen meddeler danskerne, at de ikke skal regne med lønstigninger i de kommende år måske ligefrem fald så udtrykker han økonomisk ansvarlighed.
Det er langt mere ærligt end at foregøgle vælgerne, at hverken regering eller opposition kan anvise den hug- og stikfaste vej ud af krisen. Det tror ingen alligevel ikke på.
Socialdemokraterne og SF vil desuden pålægge en afgift på 75 kr. på alle flybilletter løst i danske lufthavne. Foruden et kontant bidrag til den statskasse, der næste år oppebærer et underskud på 85 mia. kr., vil det have en gavnlig effekt på klimaet. Det er selvsagt ikke populært blandt de flyrejsende, men det er ganske fornuftigt for både nationaløkonomi og klima.
Netop klimaet har foreløbig raget de fleste politikere en høstblomst under valgkampen. Kun Enhedslisten har insisteret på, at Danmark bør have en klimalov med skrappe krav til, hvor meget CO2, vi må udlede her til lands.
Men i weekenden hoppede Radikale Venstre med på ideen. Margrethe Vestager vil have nedsat en permanent klimakommission, der bl.a. skal vurdere, om det er realistisk, at Danmark kan nedbringe CO2-udledningen med 40 procent i 2020, hvor målsætningen i dag er det halve. Det er den slags visionære tanker, dette land har brug for. Både hvad angår økonomien og klimaet.
Lad os endelige få mere af den slags. Den sidste uge i valgkampen skal nødigt stivne i de skræmmekampagner, Lars Løkke Rasmussen hen over weekenden har præsenteret. Vi vil høre, hvad politikerne vil gøre af godt for Danmark. Vi vil ikke alene høre, hvad de politiske modstandere vil gøre af ondt.

