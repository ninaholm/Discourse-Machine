Afsmeltningen i Arktis er vort fælles problem
Allerede nu udvikler klimaet i Arktis sig efter FN’s klimapanels værste forudsigelser. Udfordringen kræver globale, solidariske løsninger


 Det menneskeskabte CO2-udslip til atmosfæren fra fossile brændsler har aldrig været større end i dag, trods Kyoto-aftale og globale klima- og energipolitiske handlingsplaner. Samtidig har klimaet på foruroligende vis udviklet sig efter de fremskrivninger, som FN’s klimapanels worst-case scenarie indikerer. Meget voldsomme klimaforandringer trænger sig på – længe før vi havde forventet.
Forandringerne er kraftigst i Arktis, hvor de svindende mængder sne og is forstærker effekten af opvarmningen. Samtidigt er der observeret en kraftig afkøling af stratosfæren. Det er lige efter bogen, såfremt opvarmningen gennem de seneste 50 år primært skyldes drivhuseffekten. For samme periode er der observeret en næsten uforandret og kun meget svagt øget solaktivitet og -effekt, på kun 0,12 watt pr. kvadratmeter – svarende til kun otte procent af den samlede menneskeskabte klimapåvirkning. Det er faglig set derfor ubegrundet og uhyre spekulativt at lade solens næsten uforandrede aktivitet gennem de sidste fem årtier fremstå som hovedårsagen til den globale opvarmning. Den observerede gennemsnitlige opvarmning kan både procesmæssigt og i omfang stort set forklares med den stigende koncentration af CO2 i atmosfæren i samme periode. 
Havet stiger
Opvarmningen vil fortsætte, og gennemsnitlige temperaturstigninger på fem grader ved udgangen af år 2100 er ikke urealistiske, også selv om vi sagtens kan komme til at opleve år-til-år-variationer samt længere perioder med aftagende temperaturer.
Temperaturerne i særligt udsatte områder, eksempelvis Østgrønland, kan ifølge klimamodellerne stige med op til 12 grader i vinterperioden. En stigning, der vil forstærke den allerede accelererende afsmeltning af gletsjerisen i Arktis.
Konsekvenserne af det varmere klima er på en række områder entydige. Indlandsisen vil på kort sigt være hovedbidragsyder til de store mængder af ferskvand, der strømmer til og ophobes i havet.
En forstærket regional opvarmning i Arktis, som indtil nu kun har været et problem og en udfordring for et tyndtbefolket Arktis, vil på stadig kortere sigt blive et globalt problem. Hvor indlandsisen for tiden mister omkring 265 kubikkilometer om året, vil det gennemsnitlige nettotab i år 2080 være nået op på omkring det dobbelte. Indlandsisens nuværende tab bidrager således med cirka 25 procent af den globale havniveau-stigning på cirka tre millimeter om året – en havniveau-stigning, som næsten er dobbelt så kraftig som den gennemsnitlige årlige stigning i sidste århundrede. De allerseneste forbedrede computermodeller til beregning af havniveauet peger på, at den samlede effekt af smeltningen af is og af vandets varmeudvidelse kan få havene til at stige et sted mellem 0,8 og 1,9 meter inden år 2100.
Selv med lave CO2-udledninger til atmosfæren kan der forventes stigninger på omkring én meter, hvilket er betydeligt mere end FN’s klimapanels bud på mellem 18 til 59 cm for samme periode. Og stigningerne forventes ikke at stoppe ved år 2100.
Et kig ind i fremtiden
Vi er nået dertil, hvor tendensen i klimaforandringerne synes entydig – worst-case-klimaforandringer er mange steder en realitet, og for det arktiske område er der slået hul ind til fremtiden. Kloden har brug for effektive og brugbare klima- og energitiltag samt -løsninger, som reducerer CO2-udslippet og stigningen i de globale temperaturer. Klimaforandringerne er et globalt anliggende, og ikke kun et spørgsmål om et stigende havspejl.
Derfor er det en udfordring, som kræver solidariske, globale løsninger.
gronnetider@information.dk
Sebastian H. Mernild er klima- og polarforsker (ph.d.) ved Los Alamos National Laboratory, New Mexico, USA

