Fortsat mange benspænd for Obama og Castro
Den historiske aftale mellem Obama og Castro er udtryk for et selvbevidst og kaotisk Latinamerika og et USA, der famler efter sin nye globale rolle. Den er et vigtigt første skridt mod forsoning, men vejen til succes er lang og snørklet


 Sidste uges historiske aftale mellem USA’s præsident, Barack Obama, og Cubas Raúl Castro om efter 53 år at genoptage de diplomatiske forbindelser er en historisk stor politisk sejr for det cubanske styre og en kolossal politisk og moralsk sejr for Barack Obama. Taberne er først og fremmest den forbenede højrefløj i USA og den skrumpende generation af eksilcubanere, som flygtede fra revolutionen af politiske grunde de første par årtier. Senere flygtede titusinder primært af økonomiske og sociale grunde.
Aftalen er et godt og vigtigt skridt – ikke til at genoprette tidligere tiders nærmest koloniale forbindelser, som var et af de forhold Fidel Castro og hans oprørere gjorde op med, da de jog den USA-støttede diktator Fulgencio Batista på porten nytårsnat 1958-59. Den kan til gengæld blive et godt afsæt for at udvikle nye og ligeværdige relationer mellem et mere selvbevidst og dynamisk Latinamerika og et USA, som skal finde sin nye plads og rolle i en global orden, hvor det ikke længere vil være den altdominerende supermagt.
Et selvbevidst Latinamerika
For 40-50 år siden kunne USA indsætte og afsætte diktatorer og regeringer efter behag. Bevares, man vidste godt, at de korrupte og undertrykkende diktatorer langtfra var Guds bedste børn. Men som præsident Franklin D. Roosevelt svarede på kritikken af, at hans regering støttede Nicaraguas diktator Anastasio Somoza: »Yes, I know he’s a son of a bitch, but he’s our son of a bitch«. Den lange perlerække af diktatorer – mange af dem uddannet på amerikanske baser og officersskoler – måtte i sidste ende se sig tvunget fra magten af en blanding af folkeligt og internationalt pres, økonomisk pres og svindende støtte fra USA.
Siden diktaturerne blev smidt på lossepladsen frem mod begyndelsen af 1990’erne, har Latinamerika gennemlevet en forbløffende demokratiseringsproces, hvor USA er blevet skubbet ud på sidelinjen, selv om den amerikanske indflydelse på økonomi, politisk tænkning og kultur stadig er betydelig.
Der er skrevet og sagt meget om, at Latinamerika er blevet venstreorienteret gennem de sidste 15-20 år. Eksempler herpå skulle bl.a. være Venezuelas Hugo Chávez, der døde i 2013, Brasiliens Lula da Silva, Bolivias Evo Morales, Uruguays José Mujica, Nicaraguas Daniel Ortega og Ecuadors Rafael Correa. Reelt er der tale om en skønsom blanding af ægte demokrater med baggrund i folkelige bevægelser og populister med militær baggrund. Deres politiske diskurser ligner hinanden, men deres praksis kan være vidt forskellig, og de kæmper alle i større eller mindre omfang med de samme problemer: Stor social ulighed, grasserende korruption, udbredt social vold og organiseret kriminalitet, transnationale selskaber, som driver rovdrift på ressourcerne og ødelægger miljøet. Det er en kamp op ad bakke for flere af regeringerne.
Men der bliver gjort fremskridt – også via det kontinentale samarbejde. Mens Organisationen af Amerikanske Stater (OAS) siden sin grundlæggelse som USA-domineret koldkrigsorganisation i 1948 typisk er blevet brugt til at bremse demokratiske (’kommunistiske’) udviklinger på kontinentet i en grad, at Ernesto Che Guevara på OAS-mødet i Uruguay i 1961 kaldte OAS for »USA’s koloniministerium«, har de latinamerikanske lande i flere år i stigende grad sat dagsordenen. På de seneste OAS-topmøder har hovedtemaet således været en ophævelse af blokaden mod Cuba, som blev vedtaget efter ønske fra USA i 1962.
Menneskerettigheder
Aftalen mellem Obama og Castro skal nu udmøntes i praksis. Det skal de to landes regeringer forhandle om de kommende måneder. Håbet er at nå langt før OAS’ årlige topmøde i Panama 11-12.april, hvor suspensionen af Cubas medlemskab ventes ophævet og både Raúl Castro og Barack Obama ventes at deltage.
For USA vil OAS være et vigtigt forum – ikke kun for at normalisere forholdet til Cuba, men også for at forbedre forholdet til Latinamerika. Ikke nogen let opgave, for de fleste latinamerikanske lande har ikke kun distanceret sig fra USA hver for sig. De har skabt en hel jungle af regionale samarbejdsorganisationer. Der er efterhånden så mange regionale organisationer og topmøder, at flere lande har nedprioriteret deres deltagelse.
Cubas forventede genindtræden i OAS kan blive organisationens chance. Der er dog én mistelten at tage i ed, nemlig OAS’ Interamerikanske Menneskeretsskommission CIDH/IACHR, som de seneste år er blevet mere udfarende og aktivistisk under ledelse af den tidligere mexicanske menneskeretsaktivist Emilio Álvarez Icaza. Træder Cuba igen ind i OAS, vil det være forpligtet til at følge CIDH’s påbud og i givet fald Den Interamerikanske Menneskeretsdomstols kendelser.
Netop menneskerettigheder er et penibelt spørgsmål for Cuba, hvor der befinder sig mellem 60 og 100 politiske fanger i fængsel under ekstremt dårlige forhold, og hvor kritikere, menneskeretsaktivister og uafhængige journalister chikaneres og forfølges.
Der ingen tvivl om, at Obama vil rejse spørgsmålet om menneskerettigheder over for Castro. Det samme vil regeringer og ngo’er, som i øvrigt støtter Cuba. Men i modsætning til tidligere er vennerne ikke ukritiske.
Lige så stor en sejr aftalen er for Cuba, lige så vanskelig bliver vejen til forsoning. Der vil være stor og alvorlig modstand i USA, inden for regimet i Havana og ikke mindst kan forventningerne blandt cubanerne blive vanskelige at indfri. Nu har cubanerne levet med mangler, stift bureaukrati og undertrykkelse. Nu er opfyldelsen af mange års skrøbeligt håb rykket nærmere. Så bliver tålmodigheden mindre.
Den historiske aftale er vigtig, men foreløbig kun et – stort – skridt på en vanskelig vej med mange snubletråde.
Jens Lohmann er journalist, forfatter og specialist i latinamerikanske forhold

