Det halve skridt



 Afviste asylansøgeres årelange indespærring i danske centre har længe været en skamplet på det Danmark, vi selv kalder frit og medmenneskeligt.
Justitsminister Morten Bødskov (S) skal derfor ikke have utak for regeringens udspil til en asylaftale. Ærgerligt er det dog, at ministeren ikke tager skridtet fuldt ud, når han nu bevæger sig i den rigtige retning.
Det er i orden, at aftalen giver asylansøgere mulighed for at bo og arbejde uden for centrene efter seks måneder. Men det er ikke i orden, at det forudsætter en underskrift på, at de frivilligt rejser hjem, hvis de får afslag på deres asylansøgning.
Her bør Morten Bødskov ihukomme, hvad der i 2007 fik den daværende opposition til at love, at den på det punkt ville ændre den borgerlige udlændingepolitik.
Sagen var den, at FN’s Flygtningehøjkommissariat, UNHCR, dengang opfordrede til, at alle irakere fra det sydlige og centrale Irak på grund af sikkerhedssituationen i det mindste fik midlertidig opholdstilladelse og under ingen omstændigheder blev sendt hjem. Det afviste VK-regeringen, som end ikke ville tillade, at de afviste irakere boede uden for de danske asylcentre, mens de ventede på udvisning. Det fik Helle Thorning-Schmidt til at anklage regeringen for at »bruge år på at nedbryde mennesker«, og dermed har hun altså selv formuleret argumentet for det, hendes justitsminister nu afviser: At afviste asylansøgere skal behandles anstændigt, indtil de under rimelige forhold kan sendes hjem.
Det må vække til eftertanke hos Morten Bødskov, når asylaftalens parter – Liberal Alliance og Enhedslisten – sammen med de radikale i gårsdagens Information netop åbner for at skrive UNHCR’s anbefalinger ind i aftalen. En række humanitære organisationer opfordrer til det samme.
Lyt nu til dem, Morten Bødskov! For selvfølgelig er det ikke rimeligt at bede mennesker om at skrive under på, at de glad og gerne rejser tilbage til lande, som det internationale samfunds autoritet på området fraråder enhver hjemrejse til. cj

