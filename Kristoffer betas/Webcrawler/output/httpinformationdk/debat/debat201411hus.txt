Vi med hus og have
Af og til får jeg en stikling af nabokonen. Den her passer sig selv, det kan simpelthen ikke gå galt, siger hun og ser optimistisk på mig. Så placerer jeg den forsigtigt i bedet og vander godt – og vi ser aldrig mere til den


 For seks år siden havde vi fået barn. Vi havde fået bil. Vi var blevet gift. Vi var rastløse, der skulle ske noget. Så købte vi et hus. Nu læser jeg VoresVilla.
Jeg tænker på, om man skulle lægge nogle fliser uden foran, og jeg spekulerer på, om det er meningen, at man skal feje de fedtede birkeblade sammen fra græsplænen. Det meste bliver ved tanken.
Vores have er så lille, at jeg hele den første sommer blev ved med at tro, at genboens træ stod på vores matrikel.
Når jeg sidder på bænken foran huset, er jeg så tæt på vejen, at det føles, som om jeg sidder og venter på bussen.
Jeg har været lidt frustreret over den have. Jeg har haft svært ved at forstå, hvad den gik ud på. Den forvirrer og irriterer mig med sine underlige proportioner og sin mangel på plan og sammenhæng.
Det er ikke nogen køn have, og det er ikke nogen velpasset have. Jeg har det ikke i mig, nogle gange synes jeg, at det er utroligt så lidt praktisk, jeg får udrettet, for eksempel i den have.
Det siger mig ikke noget. Jeg bliver ikke lykkelig af det, jeg stresser ikke af, når jeg går og roder i jorden, det er ikke ’nærmest terapeutisk’ for mig. Jeg er mere kontemplativ, siger jeg til mig selv.
Om sommeren ser den fin ud, det er ikke det. Og der er dejligt i solen med kaffen. Men det er der også indenfor. Der er jo vinduer.
Det er vigtigt for børnene at kunne komme ud, siger min mand. Ud i den friske luft. Men børnene leger ikke særlig meget derude. De gynger lidt. Nogle gange går de ind i legehuset, når de er sure. Jeg ved det ikke. Jeg er ikke sikker på, at jeg er enig i, at det er så vigtigt for dem. Men hvad forstand har et barn fra Stenbroen på parcelhushaver? I øvrigt tror jeg mest, at han taler om sig selv. At det kan tage toppen af klaustrofobien over at være børnefamilie at vide, at der er en have. At man i princippet kan smide dem derud, når det bliver for meget: Nu går I ud i haven og leger, unger. Nu gider vi ikke høre mere på jer. Heraus! Men sådan siger vi aldrig. Det er ikke rigtig os.
Jeg har været i Amager Planteland. Jeg har købt ind og plantet ud. Det så fint ud til at begynde med, men der var ikke rigtig noget af det, der lykkedes, det sygnede bare hen. Hindbærbusken blev lang og ranglet, høstanemonerne lagde sig så lange, de var, ud over kanten af bedet og hen ad græsplænen. Selv æblerne på træet har ikke været rigtig gode, siden vi er kommet til. De er melede og sure, en underlig kombination.
Jeg siger til mig selv, at det er fordi, det er amagerjord. Det er jo trods alt en gammel losseplads, så tror da pokker, at man ikke kan få noget til at gro.
Men så kigger jeg over til naboerne, deres tallerkensmækkere blomstrer ud over det hele. Af og til får jeg en stikling af nabokonen, det er pærelet, siger hun og ser optimistisk på mig, den her passer sig selv, det kan simpelthen ikke gå galt. Og så placerer jeg den forsigtigt i bedet og vander godt, og så ser vi aldrig rigtig mere noget til den.
Pyt, siger jeg til mig selv. Jeg er ikke noget havemenneske, punktum. Der er for meget viden, der skal indhentes, for meget arbejde, der skal gøres. Der findes hele bøger om at beskære frugttræer, og hvad så med alle blomsterne og planterne og sol og halvskygge og surbund og lerjord, det nytter ikke noget. En gang i mellem køber jeg nogle pelargonier i Kvickly, det ser fint ud. Man kan ikke få det hele.
Alligevel er der sket et eller andet med mig og den have. Jeg lagde mærke til det forleden, da jeg sad på slagbænken og kiggede ud. Den forvirrede mig ikke længere. Den var ikke smuk eller køn. Den var heller ikke grim. Den var der bare. Min have.
Jeg er vokset op på femte sal i en treværelses på Østerbro. Det virker ærlig talt som det mest naturlige sted at bo, synes jeg. Man er altid i god form på grund af trapperne, og man kan kigge ind ad alle de andres køkkenvinduer.
Men udsigten til et utæt legehus og et skævt æbletræ, cyklerne og en visnet syren. En lyseblå himmel med hvide flyverstriber. Det er også i orden.
Det er faktisk fint. Måske kommer det endda engang til at føles næsten helt naturligt.
Julie Top-Nørgaard er pædagogstuderende og skribent
Klummen er udtryk for skribentens egne holdninger

