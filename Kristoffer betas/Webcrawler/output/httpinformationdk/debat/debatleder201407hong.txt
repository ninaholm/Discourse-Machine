Hongkongs fremtid trues
LEDER


I går var hundredtusindvis af borgere samlet i protest i Hongkong: &raquo;Vi vil vælge vores egen regering; vi vil redde vores Hongkong,&laquo; lød nogle af deres råb rettet direkte mod ledelsen i Beijing.Demonstrationen er det seneste tegn på, at Kinas regering og indbyggerne i den tidligere britiske kronkoloni er på en farlig kollisionskurs om byens politiske fremtid. Indbyggerne vil have mere demokrati, men Beijing giver ikke efter.Det kommunistiske styre i Beijing slog i sidste måned i bordet med en såkaldt hvidbog, hvori det gav byens syv mio. indbyggere klar besked om, at deres bys autonomi er under de kinesiske lederes nåde, og samtidig at byens politikere og domstole skal være loyale over for kommunistpartiet.Formålet med udmeldingen var tydelig: Beijing vil ikke tolerere Hongkong-borgernes voksende protester og krav om demokratisering. Men med sin kraftige udmelding har centralregeringen også skabt en stærk modreaktion fra hongkongerne, der i stigende grad &ndash; og med rette &ndash; frygter, at Beijing er i færd med at underminere deres frihedsrettigheder og de demokratiske institutioner, der har gjort Hongkong så frit og velstående.Det kom til udtryk i går, hvor op mod 500.000 demonstranter ifølge arrangørerne samlede sig i protest på årsdagen for Hongkongs tilbagevenden til Kina i 1997. Utilfredsheden over Beijing har nået nye højder i Hongkong. I en spørgeundersøgelse i sidste uge sagde 44 procent, at de ikke stoler på Beijing &ndash; kun 24 procent har tiltro til centralregeringen. En anden undersøgelse viser, at hele 82 procent af byens unge i 20&rsquo;erne er utilfredse med Beijings Hongkong-politik.Byen har dog fortsat en høj grad af selvbestemmelse. Den har sit eget økonomiske system og uafhængige domstole. Samtidig fastslår byens minigrundlov, at Kinas regering ikke må blande sig i Hongkongs affærer, og indbyggerne nyder rettigheder, som ikke er deres landsmænd i Fastlandskina forundt, bl.a. ytringsfrihed. Men Beijing har inden for de sidste år øget sin politiske indflydelse i Hongkong og har lagt stadig større pres på byens domstole og medier.Utilfredsheden over det var med til at tilskynde næsten 800.000 til at deltage i en uofficiel folkeafstemning i sidste uge, organiseret af protestbevægelsen Occupy Central, der havde som mål at opbygge støtte til ægte demokrati i byen. Regeringen i Beijing har lovet, at Hongkongs næste regeringschef skal vælges gennem direkte, folkelige valg, men har samtidig slået fast, at ledelsen i Beijing skal godkende alle kandidater på forhånd &ndash; og kun vil tillade dem, der er &raquo;patriotiske&laquo; og &raquo;elsker Kina&laquo; (læs: er loyale over for det kommunistiske styre i Beijing). Dermed vil der blot være tale om et pseudodemokratisk valg.Med folkeafstemningen gav hongkongerne dog udtryk for, at de ikke vil give Beijing mulighed for at håndplukke kandidaterne. De vil have et frit valg. Men Beijing har affejet afstemningen ved at betegne den som illegal og ugyldig, og Kinas statskontrollerede medier har kaldt afstemningen for en farce.Beijings holdning til Hongkong viser, hvor utilpas lederskabet er ved ikke at være fuldstændig i kontrol, og hvor nervøst det er ved at tillade demokrati inden for Kinas grænser. Beijings frygt har længe været, at &rsquo;udefrakommende kræfter&rsquo; &ndash; menneskerettighedsaktivister, demokratiforkæmpere, vestlige regeringer &ndash; vil bruge Hongkong som base til at underminere Kinas kommunistiske etpartisystem.Beijing ser protesterne og demokratikravene som en trussel mod Hongkongs stabilitet og fremtid. Men styret bør i stedet indse, at det er dets manglende vilje til at imødekomme de demokratiske ønsker, som er den reelle trussel mod Hongkong. Hvis Beijing ikke udviser større kompromisvilje, så kan det i sidste ende føre til kaos og voldsomme sammenstød.Den prodemokratiske lejr i byen er allerede vokset i styrke som reaktion på Beijings kompromisløse udmeldinger, og der er lagt op til stadig flere demonstrationer, der kan lamme byen.Hvordan Beijing håndterer frustrationerne i Hongkong vil være en vigtig test: Hvis Kinas ledere kvæler de politiske reformer i byen, vil det være et tydeligt tegn på, at man ikke skal forvente nogen form for politisk liberalisering i resten af landet.
