Lånefirmaer udnytter borgere



Politikere og kommentatorer diskuterer i øjeblikket omfanget af de let tilgængelige kviklån, der er tredoblet herhjemme siden 2009, og som gør det nemt at låne op til flere hundrede tusind kroner på blot et par minutter. Nogle synes, at det udelukkende er individets eget ansvar at sætte sig ind låneomkostningerne, som kan vise sig at have renter på mere end 2.000 procent. Andre mener, at vi bør indføre et loft på renten – eller helt forbyde kviklånene.Der er dog ingen, der sætter spørgsmålstegn ved, hvorfor rigtig mange danskere overhovedet vælger at optage kviklån. For at forstå problematikken er det nødvendigt at analysere låntagernes adfærd.Adfærdsøkonomi er en disciplin, der undersøger, hvordan individet foretager økonomiske beslutninger i praksis. Manglende evne til behovsudsættelse er en adfærdsfejl, der gør, at et individ er mere tilbøjeligt til at vælge 100 kroner i dag end 110 kroner i morgen, og på samme tid ville vælge de 110 kroner, hvis valget stod mellem 100 kroner i morgen eller 110 kroner i overmorgen. På den måde handler vi mennesker ofte fuldstændig irrationelt. For ikke at falde for tilbuddet om at optage et kviklån, skal man besidde en stor evne til behovsudsættelse. Det er derfor tydeligt, at hele problematikken udspringer af irrationelle adfærdsmønstre.AdfærdsdesignVi mener ikke, at løsningen findes i endnu flere forbud. I stedet bør vi se på, hvordan vi kan adfærdsdesigne os ud af den irrationelle adfærd.Man kunne for eksempel gøre det til lånefirmaernes pligt at gøre omkostningerne og forpligtelsen i kroner og øre 100 procent klar for låntager i stedet for at skrive det med småt – hvilket er sådan, det foregår i dag. På den måde tydeliggøres det, at man ikke kun skal betale lånet tilbage, men at man også skal betale de betydelige kreditomkostninger, der følger med lånet. Det virker absurd, at det ikke allerede er indført, for burde prisen på den vare man sælger ikke altid fremgå klart og tydeligt?Adfærdsforskningen viser os, at det betyder enormt meget for individets beslutningsevne, hvordan kommunikation og budskab er stillet op, fremhævet eller gemt væk.Derfor ville det være forfriskende, hvis politikerne forhindrede lånefirmaerne i at udnytte borgernes manglende evne til behovsudsættelse i stedet for blot at forbyde kviklån.Thor Ridderhaugen og Asger Breindahl Ridderhaugen, Decision Design
