'Lægeordineret heroin er løsningen'
Dansk Folkeparti er imod fixerum. Partiets sundhedsordfører mener, at lægeordineret heroin er det tiltag, der skal gøre livet lettere for narkomanerne. Fixerum derimod, er generende for naboerne, siger hun
Sundhedsordfører Liselott Blixt, Dansk Folkeparti.


 Det vil være et uoverskueligt paradoks, hvis det blev gjort lovligt at tage stoffer på udvalgte steder, mener Dansk Folkepartis sundhedsordfører, Liselott Blixt:
»Det er kriminelt at have narko på sig, og fixerum vil gøre det svært at skelne mellem, hvor der er frirum for narko, og hvor det er ulovligt. Det sender forkerte signaler, når man giver mulighed for at overtræde loven. Skulle vi så have sundshedspersonale til at hjælpe narkomanerne med at stikke sig? Det er jo et paradoks, når det er ulovligt at være i besiddelse af stoffer,« siger hun.
Liselott Blixt frygter, at fixerum vil gøre det for nemt at blive misbruger. Samtidig påpeger hun, at erfaringerne med de såkaldte sundhedsrum, et sundheds- og forebyggelsestilbud til stofbrugerne, har fået borgere til at klage:
»Fixerum vil gøre det nemmere at fravælge et liv uden stoffer. Jeg er blevet kontaktet af beboere, der føler sig generet af narkomaner, som færdes omkring sundhedsrummene. Det vil næppe gøre det bedre, at narkomanerne får fixerum, hvor de lovligt kan tage stoffer.«
- Men ville det ikke fjerne en del af problemet, at eksempelvis kanyler bliver fjernet fra gaden?
»Det vil vores lægeordinerede heroin også. Der skal narkomanerne ikke skaffe sig penge til heroinen ved at slå en gammel dame ned og stjæle hendes penge, og for det andet skal de ikke fixe midt på gaden,« siger hun.
- Men den nuværende ordning med heroin er for de hårdest ramte narkomaner. Ser I den nuværende ordning som løsningen på alle narko-relaterede problemer?
»Ja. Hvis erfaringerne bliver gode, kan vi hjælpe flere fremover. Jeg er meget spændt på, hvordan udfaldet af de første år bliver. Hvis det bliver meget positivt, kan vi udvide gruppen af mennesker, der får ordineret heroin, i stedet for at lave en uigennemskuelig lov om fixerum.«
- Vores nabolandes erfaringer med fixerum er gode, hvordan skal vi bruge de erfaringer?
»Selvfølgelig skal vi se på, hvad der bliver gjort andre steder, men det skal gå hånd i hånd med vores egen lovgivning. Fixerum strider mod det, som vores politi og vores sygeplejersker skal være uddannet til,« mener Liselott Blixt.
 
Interviewet udgør det ene synspunkt i Duellen fra dagens avis. Det andet synspunkt (v. retsordfører Simon Emil Ammitzbøll, Liberal Alliance) kan læses i 'De hårdest ramte skal også være her'

