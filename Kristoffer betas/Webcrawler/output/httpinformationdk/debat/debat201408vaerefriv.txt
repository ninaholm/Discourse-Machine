Det skal være frivilligt at hjælpe sine nærmeste
Pårørende til syge, svage og ældre skal trække et tungere læs, hører man i debatten om det pressede sundhedssystem. Men vi skal passe på, at det ikke fører til misforståelser og dyre genindlæggelser


 Hvor meget kan man forlange, at pårørende skal træde til og sørge for plejen af deres familiemedlem? Debatten blussede op, da formanden for Danske Regioner, Bent Hansen, i begyndelsen af måneden gik offentligt ud med tanken om, at pårørende skal hjælpe mere til og eksempelvis lære at lægge et kateter.
Pårørende vil som udgangspunkt gerne hjælpe, og de hjælper i vidt omfang – det ved vi fra både Ældre Sagens Fremtidsstudie og fra Århus Kommunes undersøgelse af pårørende til plejehjemsbeboere. Undersøgelsen viser, at 30 procent af de pårørende gerne vil inddrages mere. Vi ved dog også fra den, at både ældre og pårørende mener, at der er grænser for, hvad man som pårørende vil hjælpe med – og ikke mindst, hvad man på den anden side vil have hjælp til af pårørende. Således er det de færreste, der ønsker, at familien skal hjælpe med personlige pleje og med sygeplejefaglige opgaver. Som et medlem af vores Facebook-gruppe skriver: Pårørende skal ikke vaske eller tørre deres forældre efter toiletbesøg. Kan man forvente, at pårørende skal gøre mere, når de allerede gør rigtig meget?
Bedre samarbejde
Ifølge Alzheimerforeningen hjælper samboende til demente omkring syv timer dagligt, hvilket næsten svarer til en fuld arbejdsdag. Samtidig ved vi, at mange pårørende i denne gruppe er oppe i årene og selv ofte har skavanker. Det virker ikke realistisk at forvente, at de kan påtage sig mere. Samme undersøgelse viser desuden, at også voksne børn hjælper til, hvis de har en dement forælder. Faktisk hjælper de til knap to timer dagligt. Mange er samtidig aktive på arbejdsmarkedet og har både børn og børnebørn, der også skal bruges tid på. Det virker heller ikke realistisk at forvente, at de i fremtiden får tid til at hjælpe mere end de allerede gør. Det kan også være belastende at være aktiv pårørende gennem længere tid. Hvis man pålægger pressede pårørende flere opgaver, stiger risikoen for alvorlige helbredsproblemer for den pårørende, og det kan i værste fald betyde, at der vil være to mennesker, der skal have hjælp i stedet for ét.
Der er behov for et bedre samarbejde mellem pårørende og professionelle. Vores rådgivning fik i foråret en henvendelse om en dement plejehjemsbeboer, der blev sendt alene til undersøgelse på hospitalet og ikke selv kunne redegøre for sin situation, hvorefter hospitalet sendte personen hjem til plejehjemmet uden behandling. Det var en ubehagelig oplevelse, som kunne være undgået, hvis der havde været en bedre dialog. Et godt samarbejde mellem pårørende, svækkede og professionelle giver mulighed for bedre koordination og bedre pleje og behandling.
En anden henvendelse, vi har fået, handler om en datter, som, mens hun var på arbejde, blev ringet op af hjemmeplejen, der via deres GPS-overvågning kunne se, at hendes demente far med sporingschip i lommen var på vej ned ad en trafikeret hovedgade, og hun blev bedt om at hente ham. Datteren hentede ham, men hun er med god grund i tvivl om, hvem der har ansvaret for at hente ham, femte gang det sker. Det kan være rart at afklare med hjemmeplejen, inden det sker igen. Og hvad tænker datterens arbejdsgiver?
Ikke alle magter det
Det er nødvendigt, at vi arbejder hen imod et fleksibelt arbejdsmarked, der kan støtte medarbejdere, som har syge og svækkede i familien. Mange arbejdspladser er fleksible og tillader, at medarbejderne holder fri med løn for eksempelvis at ledsage et ældre familiemedlem til undersøgelse på hospital. Det gør det muligt for pårørende at bevare deres tilknytning til arbejdsmarkedet og tage sig af de svage i familien.
I Ældre Sagens sekretariat har vi indført ’Bedstes første sygedag’, der giver medarbejderne ret til at holde fri for at ledsage en forælder eller anden nærtstående til læge, hospital eller andet. Fleksibilitet på arbejdspladserne er vigtigt for at skabe større tryghed for familierne, og det kan derved også bidrage til bedre patientforløb uden misforståelser og risiko for (dyre) genindlæggelser.
Vi mener, det skal være frivilligt at hjælpe sine nærmeste. Ikke alle magter det, og ikke alle ønsker det. Og der skal være mulighed for at få den hjælp, man har behov for, selv om ens familie bor langt væk, og hvis man ikke har nogen pårørende.
Marie Lilja Jensen er seniorkonsulent i Ældre Sagen

