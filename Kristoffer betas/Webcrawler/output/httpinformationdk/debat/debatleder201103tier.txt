Den, der tier, samtykker



 StatsministerLars Løkke Rasmussen virkede træt og irriteret på gårsdagens pressemøde. I en halv time blev han trukket igennem en byge af spørgsmål om den ulovlige sagsbehandling i Integrationsministeriet.
Igen og igen gentog statsministeren, at han ikke vil udtale sig, før han har modtaget et notat fra Birthe Rønn Hornbech »en af de første dage i næste uge«.
Hvorfor statsministeren er så spændt på indholdet af netop det notat, kan undre. Birthe Rønn Hornbech har for længst afvist, at hun ser sig i stand til at komme til bunds i sagen.
Ministeren mener altså ikke, at embedsmændene i hendes ministerium er kompetente til at udrede, hvordan det kan lade sig gøre, at de i årevis har givet ulovlige afslag på statsborgerskab til statsløse palæstinensere født her i landet.
Måske er sandheden nærmere, at hun ikke bryder sig om at høre svarene fra de embedsmænd, hun gentagne gange har beskyldt for at begå »fatale fejl« og for at køre »med skyklapper på«. I går placerede to anonyme embedsmænd i Information således entydigt ansvaret for ulovlighederne på ministerens bord.
Birthe Rønn Hornbech har to gange overhørt umisforståelige fortolkninger fra netop sine embedsmænd om ulovligheden i at give afslag til statsløse unge. Desuden har hun syltet en orientering om sagen udarbejdet til Folketinget i 12 måneder.
Disse oplysninger burde være simple for både stats- og integrationsminister at be- eller afkræfte. Havde det sidste været muligt, ville det nok for længst være sket.
Alligevel fastslog statsministeren i går, at Birthe Rønn Hornbech ikke er en belastning for regeringen, selv om han »ser med stor alvor på sagen«.
»Jeg har tillid til alle mine ministre, og de er kun ministre, fordi jeg har tillid til dem. Sådan er det,« sagde han således under gårsdagens pressemøde.
Hvis det virkelig passer, må han være det sidste menneske i Danmark, der har tillid til Birthe Rønn Hornbech som integrationsminister.
Derfor måvi nu spørge Lars Løkke Rasmussen: Hvorfor opretholder du troen på, at du kan få en forklaring fra integrationsministeren, som for længst selv har afvist, at hun kan levere den forklaring?
Hænger det sammen med, at den årelange skandale ikke begrænser sig til personen Birthe Rønn Hornbech?
Den første statsløse palæstinenser blev ulovligt afvist helt tilbage i 2004. Her må ministeriets embedsmænd have kendt til konventionerne. Samme år var to af ministeriets chefer i stand til at skrive en håndbog med udførlig beskrivelse af, hvordan FN-konventionerne giver statsløse født her i landet krav på statsborgerskab, medmindre de er terrorister eller straffet med fængsel i mere end fem år.
Alligevel fortsatte ministeriet med at give afslag på afslag. Det er sket både under Bertel Haarders og Rikke Hvilshøjs perioder som ministre, mens de er blevet betjent af departementschef Claes Nilas, der på grund af sin fortid som ministersekretær for Erik Ninn-Hansen under Tamilsagen burde kende grænserne for arbejdet i centraladministrationen.
Vi ved altså,at Birthe Rønn Hornbech har handlet imod bedre vidende og imod konventioner, vi selv har tiltrådt. Men vi ved også, at hun ikke er den eneste integrationsminister, som ikke har levet op til sin forpligtelse over for statsløse borgere. Vi ved derimod endnu ikke, om denne praksis, som har været ført under tre forskellige integrationsministre, har været kendt i Statsministeriet. Selv siger statsministeren, at han ikke personligt har kendt til sagen, men han udelukker ikke, at Statsministeriet kan have været orienteret:
»Jeg er ikke bekendt med, at det skulle forholde sig anderledes i min organisation. Og så har jeg ikke yderligere at tilføje for nærværende,« sagde Lars Løkke Rasmussen.
Der er tremulige forklaringer på , at Birthe Rønn Hornbech efter at være undsagt af sine egne embedsmænd stadig i dag er integrationsminister:
Den første er, at statsministeren faktisk har tillid til, at hun ikke har gjort noget forkert. Den er svær at tro på.
Den anden er, at statsministeren er for svag til at overbevise Birthe Rønn Hornbech om, at hun selv skal trække sig. Hvis det er rigtigt, risikerer hun at tage hele den borgerlige regering med sig i faldet.
Den tredje mulighed er, at skandalen faktisk ikke kan begrænses til Bir-the Rønn Hornbech og Integrationsministeriet, men involverer flere ministre og ministerier.
Indtil videre kan vi vælge mellem den anden og den tredje mulighed. Men vi kan fastslå, at så længe statsministeren lader Birthe Rønn Hornbech sidde som minister, er ansvaret for sagen ikke hendes alene. Det falder tilbage på hele den borgerlige regering.
Når statsministeren på gårsdagens pressemøde står og siger ingenting, siger han indirekte, at hans regering foreløbig kan leve med denne sag.
For den, der tier for længe, kommer som bekendt nemt til at samtykke.

