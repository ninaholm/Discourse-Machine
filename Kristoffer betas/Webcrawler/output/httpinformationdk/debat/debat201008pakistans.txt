Pakistans evige forbandelse
Det er ikke uden ironi, at det er USA, Taleban og det pakistanske militær, der er de drivende kræfter bag nødhjælpsarbejdet i Pakistan lige nu. Det erden  samme trio, som gennem  de sidste 30 år har undermineret enhver positiv udvikling i landet
Nu kappes USA, Taleban og det pakistanske militær om at yde hjælp til ofrene for oversvøm-melseskatastrofen i Pakistan. Samtidig kan landet se tilbage på 30 års politisk udvikling, hvor den samme tre parter har stået
 i kø for at bringe landet på randen af afgrunden.


 De seneste år er situationen i Pakistan gået fra ondt til værre. Bag Pakistans deroute står landets eget militær, og bag Pakistans militær står USA, der siden Den kolde krig har ofret sine fineste idealer i kampen mod Den Store Fjende.
Det er ikke uden ironi, at det er USA, Taleban og det pakistanske militær, der er de drivende kræfter bag nødhjælpsarbejdet i Pakistan lige nu. Det er samme trio, som gennem de sidste 30 år har undermineret enhver positiv udvikling i landet, som har bekæmpet demokrati, verdslighed og økonomisk vækst i en højere sags tjeneste. USA for Vestens frihed. Talebanerne for Allah. Det pakistanske militær for landets sikkerhed. Resultatet er forstemmende.
Forholdene i Pakistan er mere ustabile end nogensinde før. Den civile regering er svag og inkompetent og ledes af en mand, der har ry for at være en korrupt playboy. Islamismen har bredt sig, den pakistanske Taliban-bevægelse står stærkt, og landets engang så fredelige storbyer udsættes for terrorangreb og sekterisk vold.
I stammeområderne har der været voldsomme kampe mellem Taleban og den pakistanske hær, og trods massiv militær indsats kontrollerer Taleban stadig store dele af den nordvestlige grænseprovins. De pashtunske stammeområder langs grænsen til Afghanistan bruges som base og fristed af det afghanske Taleban. Det er sandsynligvis også hér Osama bin Laden gemmer sig. Stammeområderne anses nu som den internationale terrors nye hovedbase.
Frygten for Indien
Den nuværende situation ligger langt fra landsfaderen Mohammed Jinnahs visioner om et demokratisk, pluralistisk Pakistan. ® havde et afslappet forhold til Islam. Han kunne efter sigende ikke recitere et eneste vers fra Koranen, gik sjældent i moské og nærede en forkærlighed for whiskysjusser og skinkemadder.
Men Jinnah døde kun et år efter uafhængigheden, og siden er hans idealer blevet fordrejet og fortrængt. De officielle skolebøger undgår behændigt Jinnahs tanker om religiøs tolerance, og bøger der omtaler hans kætterske madvaner, er bandlyst. Den grundlæggende drivkraft i pakistansk politik blev ikke Jinnahs visioner, men frygten for Indien. Den blodige deling af de to lande i 1947, og den vedvarende konflikt i Kashmir overskygger alle andre forhold. Stadig i dag er forholdet til Indien det pakistanske militærs vigtigste kilde til magt og indflydelse.
Den anden faktor bag militærets almægtighed var alliancen med USA under den kolde krig. Allerede i 50erne blev Pakistan en vigtig antikommunistisk bastion, og USA sikrede at landet forblev trofast og føjelig ved at støtte militæret. De var mere driftssikre end demokratisk valgte politikere. Så da general Ayub Khan tog magten ved et militærkup i 1958, kvitterede USA med massiv bistand. Rationalet var det samme som i dag. I kampen mod Den Store Fjende gælder alle kneb. På det alter kan Vesten ofre sine mest centrale værdier; demokrati, ytringsfrihed, lighed for loven.
Det afgørende knæfald
Men Vestens afgørende knæfald skete i 1978, da general Zia ul-Haq væltede den populære og demokratisk valgte Zulfikar Ali Bhutto (Benazir Bhuttos far). Bhutto blev hængt og Zia satte sig tungt på magten under mottoet alle lande har et militær, men i Pakistan har militæret et land Det gælder stadig i dag.
Zia ul-Haq styrede landet i 11 år og ændrede på afgørende vis Pakistan. Mange af de problemer, vi ser i dag i forhold til islamisme og sekteriske stridigheder, udspringer af Zias tid. Han brød med Jinnahs arv og indførte islamisk lov, offentlige afstraffelse, tortur samt undertrykkelse af kvinder og religiøse minoriteter.
Da USSR invaderede Afghanistan gik Zia ul-Haq fra at være en gemen diktator til en beskytter af den frie verden. Enhver kritik af militærstyret forstummede. Pengene fossede ind i landet.
USA opbyggede Pakistans magtfulde og effektive efterretningstjeneste ISI og bistod med uddannelsen af tusindvis af islamiske mujahediner fra hele verden i kampen mod Sovjet. Det var hér i starten af 80erne i et sammenspil mellem Reagan og Zia ul-Haq at kimen til al-Qaeda og global Jihad blev lagt,
Samtidig vendte USA det blinde øje til regimets mangfoldige brud på menneskerettighederne, hærens indblanding i narkoindustrien (en vigtig supplerende indtægtskilde), landets atomvåbenprogram og ISIs øvrige aktiviteter i Kashmir.
Da Zia døde i 1988 i et mystisk flystyrt (man mener at der blev smuglet en bombe om bord i en kasse mangoer) blev demokratiet genindført. Men Zias ånd levede videre. Militæret og ISI var stærkere end nogensinde, og underminerede konsekvent de civile regeringer. I løbet af 90'erne nåede ikke en eneste regering at sidde tiden ud. De blev alle afsat efter pres fra militæret, som mente ikke helt uretmæssigt at politikerne var korrupte og inkompetente.
Historien gentager sig
I 1999 kulminerede hærens magtfuldkommenhed, da general Musharraf, uden at orientere statsministeren, lod sine tropper krydse ind over grænsen til indisk kontrolleret Kashmir. Aktionen førte de to atommagter på kanten af krig, som kun blev undgået fordi præsident Clinton tvang Pakistan ud i en tilbagetrækning, mens han holdt Indien i skak.
Statsministeren fyrede den ansvarlige general Musharraf, som svarede igen med et militærkup og indsatte sig selv som Chief Executive. Moderne militærdespoter forstår sig på moderne sprogbrug! Men ellers var det gammel vin på nye flasker og med angrebet 11. september 2001, var scenen sat til en næsten præcis gentagelse af historien 20 år tidligere.
Igen blev Pakistan en strategisk allieret i kampen mod Den Store Fjende. Igen forstummede enhver kritik af militærstyret. Igen fossede pengene ind i landet. Igen ofrede USA sine idealer på frygtens og dobbeltmoralens alter.
Store dele af den pakistanske befolkning håbede ellers, at terrorangrebet ville blive et vendepunkt i kampen mod islamismen i Pakistan. De håbede, at Musharraf ville handle med en diktators beslutsomhed, lukke de religiøse skoler og slå hårdt ned på fanatiske grupperinger. I modsætning til Zia var Musharraf ikke religiøs. Han var uddannet på en kristen missionsskole og var som ung en notorisk festabe og skørtejæger.
Men trods sin liberale baggrund holdt generalen hånden over islamisterne, som militæret har et nært og langvarigt forhold til. Officerskorpset er, ligesom resten af samfundet, blevet tiltagende radikaliseret inden for de seneste årtier, og de islamiske militser i Kashmir og Afghanistan er vigtige brikker i kampen mod Indien. Musharraf havde ingen planer om et reformere Pakistan.
USAs katastrofale støtte
USA accepterede stiltiende Musharrafs politik. Så længe USA fik lov til at bruge Pakistan som springbræt mod Afghanistan og ISI hjalp til med at fange al-Qaeda-folk, så blandede USA sig ikke i Pakistans interne forhold, men støttede i stedet landet med milliardbeløb. At nogle af pengene så blev sendt videre til andre terrorgrupper, var en pris man måtte betale.
Og det bringer os mod slutningen af denne triste fabel. USAs konsekvente støtte til Pakistans militær er katastrofal, da militæret er den største årsag til landets forfald. Deres massive forsvarsbudgetter har drænet statskassen og tæret på landets ressourcer. Deres talrige magtovertagelser har stækket demokratiet, undermineret forfatningen og forhindret opbygningen af de civile institutioner, som er afgørende for at skabe et stabilt samfund. Deres vedvarende støtte til islamiske bevægelser har radikaliseret hele samfundet og fostret det pakistanske Taleban, som nu truer landet med borgerkrig.
Hvis det går galt i Pakistan får det skelsættende betydning for hele Syd- og Centralasien. I værste fald fortsætter talebaniseringen, og Pakistan ender som et islamistisk styre med atomvåben, på kollisionskurs med Indien, og med nære kontakter til alverdens terrorgrupper. Et andet scenarie er, at landet falder fra hinanden og opdeles i et selvstændigt Punjab, Pashtunistan og Baluchistan. Næppe en fredelig proces.
Men sådan behøver det ikke at gå. For vores eget vedkommende kræver det, at vi i Vesten bliver tro mod vores idealer om frihed og demokrati, når vi blander os i andre landes forhold. Og det kræver, at vi ikke glemmer Pakistan i nødens time, nu hvor en femtedel af landet ligger under vand. Hvis vi vender ryggen til Pakistan nu, bliver oversvømmelserne blot vand på islamisternes mølle.
Peter Johansen er uddannet cand. phil i historie med speciale i de pashtunske stammefolk.

