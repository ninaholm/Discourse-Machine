Reddet af bogscanneren
I flere år har min uddannelsesinstitution tvunget mig og mine medstuderende til at købe dyre bøger, vi aldrig læser. For at bøgerne ikke skal ende deres dage på loftet er jeg i apati begyndt at brænde dem


 I går tog jeg en studiebog ned fra reolen. Bogen havde stået der i flere år, og med undtagelse af én hektisk uge for tre år siden havde jeg aldrig åbnet den. Det var en tyk bog på 634 sider, som havde kostet 500 kroner. Mens jeg stod og så på dens uberørte sider, tænkte jeg på, hvorfor i alverden jeg havde købt den.
Jeg gik ned på gaden og brændte bogen. Det var ikke nemt, hverken for mig eller bogen. Bogen gjorde modstand mod min voldelige afsked, og det tog næsten en time, før den var tilintetgjort.
Under mit ritual kom jeg i tanke om mit tidligere arbejde i en større boghandel. Paperback-udgaven af den seneste Harry Potter var på vej, og vi fik besked på at omlægge reolen. Vi brugte derfor en eftermiddag på at smide alle hardback-udgaverne i containeren. Vi kunne lige så godt have brændt dem.
Tilbage til den brændte bog. Du tænker måske, hvordan i alverden kunne jeg få ideen at brænde en så dyr bog? Faktum er, at den allerede var ubrugelig på min bogreol. Men var der ikke andre, der kunne bruge den? Det kan diskuteres. Ikke bare var bogen ubrugelig, samme bog står også på andre bogreoler hjemme hos utallige andre, der heller aldrig får den læst.
Overproduktion
Hvor Harry Potter-bøgerne blev nægtet læsning, selv om de potentielt set kunne have haft ivrige læsere, forholder det sig modsat for min bog. Den blev tvunget ind på utallige bogreoler, og ingen var særlig ivrige for at læse den. Derfor blev begge bøgers skæbne den samme. Eksemplerne peger på problemet med overproduktionen af litteratur. Et problem der også er gældende ved de videregående uddannelser.
De amerikanske text books, der ofte fungerer som indføring i et fag, er et godt eksempel. Bøgerne har en slap skrivestil, og som regel skal man igennem flere siders vildledende snak for at komme til pointen. Men der er en grund til bøgernes volume: Forfatteren betales pr. skrevet ord. Bøgerne udgives med jævne mellemrum i ny udgave, så de tidligere versioner virker forældede. Visse undervisere påpeger samvittighedsfuldt, at der ikke rigtig er nogen forskel mellem udgaverne, men det er klart, at en del studerende falder i fælden, som jeg selv gjorde. Det er dog ikke alle, der reagerer lige så patetisk som jeg ved at brænde dem.
Scannet pensum
På Stockholm Universitet byder økonomistuderende deres nye studiekammerater velkommen med en gavepose. Den indeholder en brændt cd med scanninger af al pensumlitteraturen til første semester.
De økonomistuderende argumenterer på følgende måde: Litteraturen, der ofte er et resultat af offentligt finansieret forskning og således allerede er betalt gennem skat, burde være tilgængelig for alle. I de tilfælde, det ikke er muligt, kan bibliotekerne tage tilstrækkeligt mange eksemplarer ind.
Digitalisér!
En ung kvinde kæmper med hjernerystelse på tredje år og er netop begyndt at studere igen. Men for at følge med i al den obligatoriske pensumlitteratur er det nødvendigt at få bøgerne læst op. Det er lidt meget for hendes venner, men en dag opdager hun, at der findes computerprogrammer, som kan læse op fra scannede bøger. Universitetet vil dog ikke give hende adgang til hverken de scannede bøger eller programmet, der kan læse op fra dem. Sammen med nogle venner og med lidt hjælp af opskrifterne på diybookscanner.org begynder hun derfor at bygge en bogscanner for at digitalisere hele sit pensum.
Hvis vi vil holde op med at brænde bøgerne, kan vi måske lære noget af scannerbyggerne og de stockholmske økonomistuderende. Det er ikke umuligt at digitalisere al den obligatoriske pensumlitteratur. Og når vi er færdige, kunne vi så ikke lave et bibliotek af det?
 
Malte Max Roed Lundén er psykologistuderende på Københavns Universitet

