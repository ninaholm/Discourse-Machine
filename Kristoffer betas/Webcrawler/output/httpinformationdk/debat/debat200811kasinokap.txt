Kasinokapitalismens død?
Jamen, er kapitalisme da andet end et altid tilbagevendende kasino? Og hvad skulle for resten erstatte kapitalismen?


 Dommedagsprofetier er kommet på mode. 
En anden en, der til tider er blevet beskyldt - med fuld ret - for at nære en vis frygt for planters, dyrs, den ganske naturs og da også menneskers kår under den grænseløse DØV's (Den Økonomiske Væksts) globale regime, ser sig pludselig i selskab med USA's endnu fungerende præsident George W. Bush, som ikke længere mener, at det bare går ufatteligt godt. Han frygter tvært-imod det værste for netop DØV i 100 år, værre end selv Den Store Depression i 1930'erne. Mens hans finansminister Henry M. Paulson går endnu længere tilbage og tager den fulde verdenshistorie til vidne på, at vi aldrig har stået over for noget lignende: 
"Der er ingen manual for, hvordan man skal reagere på et kaos, man aldrig har været konfronteret med før."
Idehistorikeren John Gray fra London School of Economics finder den globale finanskrise lige så historisk skelsættende som Sovjetunionens fald. Og manden, som efter dette fald for en snes år siden erklærede nævnte verdenshistorie for simpelthen afsluttet og det sidste menneske indtruffet, Francis Fukuyama, ser for sig en krise, der f.eks. rækker langt ud over, hvem der forleden vandt USA's præsidentvalg. 
Reaganismens endeligt
Finanskrisen er i hvert fald reaganismens endeligt, forkynder profeten fra dengang, da reaganismen ellers var på sit højeste, og hele verdenshistorien derfor ikke skulle kunne komme videre.
Reaganismen, reagan-omics, thatcherismen, ny-liberalismen, neoliberalismen, yuppie-ismen, nykonservatismen, minimalstats-økonomien, junglelovs-økonomien, markedsfundamentalismen - kært barn har mange navne. Kasinokapitalisme blev afkommet imidlertid døbt allerede i 1930'erne af den britiske økonom lord John Maynard Keynes. Som siden skulle blive kaldt grundlægger af den socialdemokratistiske velfærdsstats-økonomi efter Anden Verdenskrig. En finanssektor, der uafhængig af enhver binding til real økonomi yngler løs med stadig flere såkaldte derivater og derivaters derivater og så fremdeles, at de må opgøres i billioner (på amerikansk: trillioner) af pengestørrelser, er, sagde lorden, det rene - kasino. Som før eller siden må bryde sammen og trække den reale økonomi med sig i sit fald.
Her tænkte han først og fremmest på hin sorte tirsdag i Wall Street i New York den 29. oktober 1929, der udløste ovennævnte Store Depression og medvirkede stærkt til igangsættelsen af Anden Verdenskrig. Men trods Keynes' advarsler er sådanne spillebuler med mellemrum siden dukket op: den sorte mandag 15. oktober 1987, Asiens finanskrise 1997-98, dot.com-boblens sprængning 2001, for blot at nævne nogle af de seneste.
Til historiens ironi hører, at hvad Ronald Reagan som USA's præsident i 1980'erne iværksatte, i virkeligheden var en slags keynesianisme på globalt plan: kæmpemæssige pengeudpumpninger med gigantiske underskud på statsfinanserne og balancerne over for udlandet i forventning om, at en accelererende DØV ville hale pengene hjem igen og til sidst mere end dække gælden. Når Reagan alligevel ikke blev opfattet som udpræget social-demokrat (mildt sagt), skyldtes det, at han ikke på nogen måde forsøgte at fordele de umiddelbare gevinster ved sin keynesianisme blot nogenlunde lige mellem fattige og rige.
Og altså heller ikke fulgte lordens anvisninger på at holde igen på finanssektoren, når den blev alt for kreativ og innovativ og vækstsøgende.
Interessante prognoser
Til rækken af noget, der ligner dommedagsprofetier, melder nu også de amerikanske efterretningstjenesters seneste fire-årlige prognose sig, denne gang rækkende til 2025: Global Trends 2025: A Transformed World. Omtalt her i bladet i lørdags under overskriften: "Obamas verden: Krise, konflikt og et USA på vej ud på sidelinjen".
Det er interessant af sammenligne den med dens forgænger for otte år siden. (Den for fire år siden er ikke værd at nævne, da den i den grad levede op til, hvad George W. Bush gerne ville høre og læse, at den er så godt som ubrugelig). Hvad der derimod udmærker Global Trends 2015 ved overgangen fra Clinton til Bush i præsidentembedet 2001, er først og fremmest dens forudsigelse af, at den teknologiske udvikling ville gøre det meget vanskeligt at opretholde landegrænser mod terror-angreb udefra, og at vandmanglen på kloden kunne føre til uoverskuelige omvæltninger. At efterretningstjenesterne så fik ret allerede et halvt år efter - den 11. september 2001 - kan man dårligt bebrejde dem. Og at vandmanglen vil blive frygtelig, slår også den nye fast.
Til gengæld forudså profetien for otte år siden hverken dot.com-boblens sprængning dengang eller finanssektorens nedsmeltning nu. Den forudså heller ikke oliemanglen, så snart DØV igen er oppe i øverste gear, og den forudså slet ikke omfanget af klimakatastrofen og i det hele taget natur-ødelæggelsen.
Hvormed vi er fremme eller tilbage ved den grundlæggende årsag til, at det ikke længere går helt ufatteligt godt. En årsag, som lord Keynes i øvrigt heller har noget rigtigt bud på.

