'Ny' vismand?
Den nye vismand er igen en mand; endda endnu en mandlig neoklassisk økonom, da man ikke har haft modet til at bevæge sig uden for egne rækker


 Spørgsmålet om 'nye' vismænd blev rejst her i efteråret, hvorfor Det Økonomiske Råds formandskab, de såkaldte 'vismænd', udelukkende består af mandlige økonomer? Hertil svarede 'overvismanden' Peter Birch Sørensen, at han sandelig ikke havde noget problem med at pege på en kvindelig vismand i fremtiden, hvis bare hun var dygtig nok. Så fik de kvindelige økonomer på landets højere læreranstalter den at bide spids på. 
I tirsdags fik vi så en ny vismand, og her måtte landets kvindelige økonomer erfare, at de stadigvæk ikke er dygtige nok, idet den nys udnævnte vismand er af den velkendte slags: en mand i 50'erne og med de rette kvalifikationer, forstås. Så kvindeøkonomerne må tage sig sammen, må de, hvis de har ambitioner om at blive 'vismand' i fremtiden. 
Og hvori består så den nye vismand, professor Hans Jørgen Whitta-Jacobsens, kvalifikationer? Han har udmærket sig ved at have skrevet en meget benyttet lærebog i neoklassisk makroøkonomi sammen med - ja, gæt en gang - Peter Birch Sørensen. 
Bekræfte hinanden
Så alt er ved det gamle: den ene neoklassiske økonom afløser således den anden i formandskabet, der sidder fortsat fire neoklassiske økonomer (m) i formandskabet, der kan bekræfte hinanden i, at de repræsenterer den højeste økonomiske sagkundskab, og der derfor ikke er nogen saglige grunde til at søge efter kandidater uden for egne rækker. Det kan man jo vælge at betragte som en kvalitetssikring.
Lad os alligevel kaste et blik på, hvad den neoklassiske sagkundskab, når frem til af væsentlige resultater med hensyn til bl.a. årsager til arbejdsløshed. Her giver den lærebog, som Birch Sørensen og Whitta-Jacobsen har skrevet en udmærket nøgle til forståelse af, hvorledes formandskabet analyserer tilpasningen på arbejdsmarkedet, og hvorfor 'vismændene' gang på gang anbefaler bl.a. en afkortning af dagpengeperioden og en fjernelse af efterlønnen som universalmidler mod arbejdsløshed. I deres lærebog drager de således nedenstående konklusioner vedrørende årsager til arbejdsløshed:
Ifølge den makroøkonomiske model med fagbevægelse gælder følgende:
- Arbejdsløshed er en uundgåelig konsekvens 
- Mere generøs arbejdsløshedsunderstøttelse vil resultere i højere strukturel arbejdsløshed
- Mere markedsmagt (dvs. højere organisationsprocent) i arbejdsmarkedet vil indebære højere strukturel arbejdsløshed (min oversættelse fra lærebogen, Introducing Advanced Macroeconomics: Growth & Business Cycles, s. 382).
Egne rækker
Disse ret entydige konklusioner burde give fagbevægelsens økonomer (m/k) noget at fundere over inden næste møde i Det Økonomiske Råd. Her kunne fagbevægelsen passende stille det spørgsmål, hvilken model og hvilke forudsætninger formandskabet benytter sig af for at nå så negative konklusioner vedrørende fagbevægelsens og dagpengesystemets indflydelse på arbejdsløsheden. Et mere nuanceret sammensat formandskab ville formentlig have givet mere nuancerede konklusioner. 
Når der nu blev skiftet ud i formandskabet, så er det ærgerligt, at formandskabet, der i øvrigt er selvsupplerende, ikke havde modet til at bevæge sig uden for egne rækker af mandlige neoklassiske økonomer. Overvismanden kunne således uden at gå på nogen form for fagligt kompromis have udnævnt f.eks. professor Katarina Juselius, Københavns Universitet eller professor Per Kongshøj Madsen, Aalborg Universitet. Var det sket, kunne det med nogen større ret være annonceret, at der var blevet udnævnt en ny vismand.
Jesper Jespersen er professor i økonomi på Institut for Samfund og Globalisering på Roskilde Universitetscenter

