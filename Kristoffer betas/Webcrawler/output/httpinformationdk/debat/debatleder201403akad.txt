Akademikere i arbejdstøjet
LEDER


 
	En kovending af de større, lød kritikkernes umiddelbare skudsmål, da formanden for universitetsrektorerne, Ralf Hemmingsen, torsdag lancerede et forslag til, hvordan universiteterne fremover skal lade antallet af studerende på de enkelte uddannelser afhænge af ledighedstallene. Det er ikke mere end tre uger siden, at den nytiltrådte rektorformand beklagede sig i Information over, at netop ledighedsstatistikker og kortsigtede økonomiske kalkuler dominerer debatten om uddannelsernes kvalitet og relevans. Og nu vil han så ophøje samme til den primære indikator for, hvordan universiteterne skal vægte sine fag. Men ser man nærmere på virkeligheden – både på og uden for Christiansborg – har han måske en pointe.

	Regeringens mål har fra begyndelsen været, at 25 procent af en ungdoms-årgang gennemfører en lang videre-gående uddannelse i 2020. Universiteterne er mere end villigt hoppet med på vognen og har år efter år slået nye rekorder for studieoptaget. De seneste år omkring studiestart har flere universiteter måttet leje konferencelokaler ude i byen for overhovedet at have plads til de mange nye studerende. Målet er mere end opfyldt, og de lange videregående uddannelser optager nu 26,7 procent af en årgang. Det siger sig selv, at det må stoppe på et tidspunkt.

	Politisk har presset for at få flere og flere ind og igennem universitetet ikke været styret af et behov i samfundet her og nu, men af en forventning om, at ’det er det, Danmark skal leve af i fremtiden’. Regeringen har haft øjnene så stift rettet mod et årstal ude i horisonten, at man har bagatelliseret det tilsyneladende paradoks, at dimittendledigheden for akademikere i samme periode har nået historiske højder.

	Men pludselig, inden for få måneder, er det med Produktivitetskommissionens rapport og nedsættelsen af regeringens kvalitetsudvalg alene blevet gjort til universiteternes problem, om uddannelserne nu også har tilstrækkelig samfundsrelevans, siden der uddannes så mange til ledighed.

	Argumentet lyder, at når universiteterne som et af få områder har fået stadig stigende bevillinger under krisen, må de også levere det, samfundet efterspørger. Men havde regeringen virkeligt forventet, at investeringen i uddannelse ville give afkast i løbet af én regeringsperiode? Det er politisk hykleri af værste skuffe og hér, den egentlige kovending er sket.

	En rektorformand kommer derfor let til at ligne Allan Simonsen på et dansegulv, når han på den ene side forsøger at opretholde fortællingen om, at akademiske uddannelser drejer sig om andet og mere end at tilfredsstille arbejdsmarkedets umiddelbare behov, og på den anden side forsøger at følge med den nye politiske virkelighed.

	I forsøget på at komme nye politiske diktater i forkøbet har de otte danske universitetsrektorer foreslået, at de selv sætter loft på optaget af nye studerende på uddannelser med høj ledighed. De vil – i modsætning til regeringen – ikke lukke uddannelser, og officielt hedder det da også, at der kun skal sættes loft på uddannelser, der har oplevet høj ledighed i en længere årrække. Men i praksis vil universiteterne allerede fra næste år navigere efter statistikker, der viser dimittendledigheden 4-19 måneder efter sidste eksamen.

	Den statistik siger bare ikke noget om uddannelsernes relevans og slet ikke noget om jobsituationen for nye studerende, der først kommer ud på arbejdsmarkedet om fem-seks år. Forskellen på ord og handling i rektorernes forslag er til at få øje på.

	Ledighedsstatistikker kan fint bruges som ét parameter til at skrue på, hvor mange vi vil uddanne af hver slags. Loft over optaget findes der i forvejen på visse universitetsuddannelser. Men vi må ikke kun justere antallet af filosofistuderende efter samfundets behov for filosoffer. Deres uddannelse har også en anden relevans, som er sværere at sætte på formel.

	Med rektorernes medløb på den politiske dagsorden har universiteterne muligvis afbødet noget af den politiske styring, der højst sandsynligt ville komme alligevel. De har samtidig legitimeret et meget kortsigtet syn på universiteternes funktion i samfundet. Det må ikke tage overhånd.

