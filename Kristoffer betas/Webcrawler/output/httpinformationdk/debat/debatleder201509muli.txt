Det muliges kunst …
LEDER


 Det værst tænkelige resultat (…) er, hvis forhandlerne kommer ud med en mudret og svag aftale, som de fejrer som en stor succes, og som vi ikke på stedet kan pille fra hinanden som åbenlys fiasko. Det vil lulle folk ind i en falsk forestilling om, at problemet er klaret, skønt det slet ikke er det. Så vil jeg hellere have, at forhandlingerne bryder sammen.«
Alden Meyer, Union of Concerned Scientists, ngo-veteran gennem 25 års klimaforhandlinger

Fredag sluttede i Bonn den næstsidste forhandlingsrunde før COP 21, FN-klimatopmødet i Paris til december, og i lyset af Bonn-mødets tvivlsomme resultat kunne Alden Meyers advarsel godt være møntet på den klimaaftale, verdenssamfundet stræber efter i Paris. Men faktisk udtalte Meyer sig som citeret i 2009, forud for COP15, klimatopmødet i København, hvis bedrøvelige udfald alle helst vil glemme.
Før COP15 advarede tilsvarende Danmarks daværende klima- og energiminister Connie Hedegaard (K) om, at »en halv aftale er ingen aftale.«
En halv og svag aftale er ikke desto mindre, hvad verdenssamfundet er på vej til i processen mod Paris. I Københavns-processen endte de store håb om en stærk og forpligtende klimaaftale i dyb, kollektiv nedtur, fordi forhandlingerne slog fejl, men selv i lyset af denne dyrekøbte erfaring råder der i dag en vis optimisme blandt klimaforhandlerne. Denne optimisme om faktisk at nå til en global aftale på COP 21 skyldes imidlertid, at man på forhånd og i modsætning til COP15 har indstillet sig på et beskedent udbytte.
Status er følgende: Efter den forgangne uges Bonn-møde står forhandlerne – nøjagtig som da de ankom – med en uhåndterlig tekst på over 80 sider, der rummer alle landenes modstridende positioner. Det mest optimistiske, som Laurence Tubiana, klimaforhandler for COP 21-værten Frankrig, kunne finde på at sige ved Bonn-mødets afslutning, var, at »landene på dette møde har klargjort alle puslespillets forskellige brikker.«
Den egentlige armlægning om formuleringerne er simpelthen ikke begyndt, selv om processen har været i gang i fem år, og der kun er fem forhandlingsdage tilbage før Paris. Bonn-mødets konklusion er, at forhandlingernes formandskab nu skal producere sit bud på et egentligt aftaletekst-udkast – stadig med de modstridende alternativer inkluderet – som man så kan indlede realitetsforhandlinger om, når landene igen mødes den 19. oktober til de sidste forhandlingsdage før COP 21. Det centrale punkt bliver landenes individuelle løfter om reduktion af CO2-udledningerne. Hvor man i København søgte – uden held – en model for obligatorisk byrdefordeling mellem landene, så smertegrænsen på højst to graders global opvarmning blev respekteret, går man nu efter landenes frivillige bidrag til CO2-reduktion i 2030. 29 lande, der tilsammen repræsenterer to tredjedele af de globale udledninger, har p.t. indleveret deres frivillige, nationale CO2-mål til FN.
Ifølge en dugfrisk analyse af disse mål fra forskernetværket Climate Action Tracker »står det klart, at hvis Paris-mødet fastlåser de aktuelle klimaløfter for 2030, så kan det grundlæggende blive umuligt at holde opvarmningen under to grader.«
Den obligatoriske byrdefordeling strandede i København, den frivillige model kan gå igennem i Paris, men kan til gengæld ikke sikre FN’s to gradersmål. Det er den politiske realitet, og derfor bliver et af slagsmålene i Paris at sikre, at aftalen får så kort forpligtelsesperiode som muligt. Fem år som forlangt af bl.a. ngo’erne og ikke de 10 år, som en række lande ønsker, fordi det i givet fald vil låse verden fast på kollisionskurs med klimaet i uhyggelig lang tid. Jo svagere klimamål i Paris, desto hurtigere bør der være aftalebasis for at genforhandle og skærpe målene.
Det er sagt før, men må siges igen: Det er godt, at verdenssamfundet har et forum at mødes i og tage små skridt fremad, men det er ikke COP-processen, der kan redde klodens klima. Det er alle de konkrete omstillingsskridt, som visionære virksomheder, byer, kommuner, enkeltlande og civilsamfundsgrupper heldigvis tager.
I den forbindelse er det seneste, at Californien – verdens ottende største økonomi – netop har besluttet, at de offentligt ansattes pensionsselskaber skal afhænde samtlige deres aktier i kulindustrien.

