Kåring uden kamp
LEDER


 
	Pia Olsen Dyhr har tirret sine kritikere for at få dem ud af busken. Hun har gjort det klart, at SF fortsat skal være et parti af politiske pragmatikere med intakte regeringsambitioner. Hun har kaldt Enhedslisten ’de rene hænders parti’ for dermed at udstille deres politiske utopi som modstykke til egen realisme.

	Alt sammen er for at fremprovokere debat og gerne en modkandidat til formandsposten. Lige lidt har det hjulpet. Rigtig mange medlemmer på partiets venstrefløj er formentlig fortsat rigtig meget uenige med Pia Olsen Dyhr. Men bortset fra et ubefæstet partimedlem fra Vejle har ingen de seneste uger for alvor sagt hende imod. Pia Olsen Dyhr vil derfor blive formandskåret uden kampvalg på SF’s ekstraordinære kongres i Vejle første weekend i marts. Det er både godt og skidt for den nye partiformand. Mest skidt. Både for partiet og for formanden. Det er ganske vist åbenbart, at SF ikke har brug for mere trættekært skænderi om partilinje og ideologisk ståsted. Men partiet har endnu mindre brug for et uafklaret politisk projekt, hvilket er en reel risiko, når kun en fløj i partiet stiller med en formandskandidat.

	I regeringen gik SF ned med vajende principper. Og når Pia Olsen Dyhr vil genopbygge partiet på tomten af den sodsvedne regeringsruin, er det langt fra et projekt, alle partimedlemmer abonnerer på.

	Alligevel har det kun givet anledning til halvkvalte forbehold fra eksempelvis den selvbestaltede oppositionsleder og vikar i Folketinget, Karsten Hønge, som her i avisen har gjort det klart, at regeringsmagten skal være »et middel og ikke et mål«. For Pia Olsen Dyhr er det et erklæret mål. Ikke for enhver pris. Men et mål.

	Alligevel siger Karsten Hønge, at han bakker den nye formand op. Gør han nu det? Og gør resten af den tavse opposition det? Tvivlen nager, og et tvivlsomt mandat kan gøre også stærke ledere svage. Det havde derfor styrket såvel partiet som den nye formand, hvis debatten om ’mål og midler’ var blevet taget i klar konfrontation frem for i opportunistisk tågesnak. Som formand er Pia Olsen Dyhr forpligtet til at favne den opposition, hun ved eksisterer, men som foreløbig har gjort sig navn- og stemmeløs. Det er hverken sjovt eller nemt. Ved at vælge rollen som tilskuere til formandsvalget har opportunisterne reserveret muligheden for siden hen at kritisere spillet på banen. Vi stemte for formanden, javel, men vi stemte ikke for hendes politik. Den slags bagholdsangreb var blevet vanskeliggjort, hvis de to fløje i partiet havde stillet med hver deres kandidat og hver deres politiske program. Det havde været godt. Både for partiet og den nye formand. Med Pia Olsen Dyhr får SF en formand, der blander det røde med det grønne. Som tidligere SFU-formand kender hun partiets ideologiske historie, og som transportminister viste hun evnen til at gennemføre grønne løsninger i en sort branche.

	SF’s nyvundne frihed som støtteparti vil hun blandt andet bruge til et bebudet opgør med de beskæftigelsesreformer, regeringen ventes at fremlægge i foråret.

	Det står klart, at regeringens arbejdsmarkedsreformer foreløbig ikke virker som lovet. Alle er enige om målet: De arbejdsløse skal enten have et arbejde eller en uddannelse, så de kan få et arbejde. At holde arbejdsløse på passiv forsørgelse er en ulykke for såvel individ som samfund. Samtidig kan det spare udbetalinger af kontanthjælp og dagpenge. Alt det er korrekt. I teorien. Problemet er blot, at teorien fortsat ikke har ladet sig omsætte til praksis, hvilket de løbende konsekvenser af såvel kontanthjælps- som dagpengereformen viser. At rette op på miseren er et konkret politisk projekt, det må være muligt for Pia Olsen Dyhr at samle hele partiet bag.

	På en række andre områder vil der fortsat være uenighed om linjen. Også selv om – eller netop fordi – debatten om et fremtidigt politisk program blev forsømt op til det formandsvalg, der om to uger ender med kåring uden kamp.

