Nye regler frygtes at bremse studerendes udlængsel
Af frygt for at miste SU’en vil studerende fremover holde sig fra at tage til udlandet. Det står i kontrast til uddannelsesministerens ønske om, at flere skal tage til udlandet, men er konsekvensen af ny studiereform, mener studerende og universiteter. Ministeren afviser, at reformen skaber problemer


 
	Hver anden studerende skal i løbet af deres uddannelse tage til udlandet, fordybe sig i andre kulturer og opnå internationale kompetencer. Det er ønsket fra uddannelsesminister Morten Østergaard (R). Men nu er ministerens egen reform godt i gang med at spænde ben for den målsætning, advarer de studerende og landets universiteter.

	Den såkaldte studiefremdriftsreform, som skal sørge for, at de studerende gennemfører deres uddannelse hurtigere, betyder nemlig, at færre studerende fremover vil søge til udlandet af frygt for at miste deres SU.

	»Studiefremdriftsreformen indebærer en markant øget risiko for den enkelte studerende, hvis han/hun tager på udlandsophold, og det, tror jeg, vil afholde flere fra det – stik imod regeringens egen målsætning,« siger formanden for De Studerendes Fællesråd, Jakob Ruggaard.

	Erfaringsmæssigt lykkes det ikke altid at få det krævede antal ECTS-point med hjem fra udlandet, f.eks. fordi fag ikke oprettes, og der ikke findes fagligt gode alternativer, lyder forklaringen. Derfor risikerer studerende at blive forsinkede, og den forsinkelse vil med de nye SU-regler betyde, at man kan miste retten til SU.

	Derfor advarer også universiteterne om den utilsigtede bivirkning ved reformen.

	»Danske Universiteter finder det bekymrende, at fremdriftsreformen sammen med SU-reformen formentlig vil betyde, at færre studerende vil tage et udlandsophold med dertil hørende risiko for at blive forsinket og eventuelt miste retten til SU,« skriver Danske Universiteter i et høringssvar, der samler op på landets otte universiteters individuelle høringssvar.

	Aarhus Universitet skriver eksempelvis i sit høringssvar:

	»De nye regler vil afholde mange studerende fra at rejse ud«, og at »det således forventes, at internationaliseringen af uddannelserne påvirkes negativt«.

	Udlandet forsinker

	Netop internationalisering er ellers noget, uddannelsesminister Morten Østergaard har prioriteret.

	»Internationalt udsyn er centralt for hver enkelt studerendes dannelse og evne til at vælge sin egen vej gennem livet, men også i stigende grad et krav for at kunne begå sig på arbejdsmarkedet. Derfor er det afgørende, at langt flere af de danske studerende tager på studieophold eller kommer i kontakt med et internationalt læringsmiljø på den danske institution,« har ministeren udtalt i forbindelse med lanceringen af sin internationaliseringsstrategi i juni.

	For at smidiggøre processen omkring udlandsophold indeholder studiefremdriftsreformen da også forbedrede muligheder for merit. Det bliver således lettere at få godkendt et ophold i udlandet på forhånd.

	Det hjælper imidlertid ikke på, at de studerende fortsat kan blive forsinkede, hvis de vælger at studere i udlandet. Den forsinkelse kan i sidste ende betyde, at SU’en forsvinder, fordi regeringens SU-reform indebærer, at man mister retten til SU, hvis man bliver mere end et halvt år forsinket. Studerende, der i forvejen er forsinkede på studiet, f.eks. som følge af dumpede eller udskudte eksamener, vil derfor være tilbageholdende over for at søge til udlandet, vurderer Danske Universiteter.

	»Det er et grundvilkår, at man bliver forsinket, hvis man tager til udlandet. Og hvis man i forvejen er presset på tid, kan det være, man vælger at opgive udlandsopholdet,« siger Jens Oddershede.

	Fagene forsvinder

	Der opstår typisk forsinkelse i forbindelse med et udlandsophold, fordi de fag, den studerende har villet følge, ender med ikke at blive udbudt, fortæller Jakob Ruggaard fra Danske Studerendes Fællesråd:

	»Man kan sagtens opleve, at studerende kommer hjem med færre ECTS-point, end de havde regnet med, fordi nogle fag ikke blev oprettet.«

	For at få godkendt et semester i udlandet skal man have godkendt fag svarende til 30 ECTS-point. Hvis de fag så ikke opslås, og man ikke kan finde passende alternativer, der passer ind i studieforløbet, vil man komme hjem med færre point.

	»Man kan godt have gode intentioner om, hvilke kurser man vil studere i udlandet, og man kan have studeret uddannelsesplanen nøje. Men det er en tradition i mange lande, at ikke alle kurser ender med at blive tilbudt. Erfaringen viser, at det ikke sjældent sker, at man ikke kan tage det antal kurser, man vil,« siger Jens Oddershede. »Så kan man tage andre kurser for at få nok ECTS-point, men det er ikke sikkert, at de kurser passer ind i det studieforløb, man har.«

	Skal indhentes senere

	Studiefremdriftsreformen skal sikre, at de studerende bliver hurtigere færdig med studiet. Fremover pålægges studerende derfor at tage fag svarende til 60 ECTS-point årligt. Kommer man hjem fra et udlandsophold med færre end 30 ECTS-point, bliver man så nødt til at tage ekstra fag det følgende semester for at indhente det tabte.

	»Enten står du med nogle fag, der ikke har noget at gøre med din faglige udvikling, eller også risikerer du at få for få point med hjem, som du så skal indhente semestret efter, hvor du i forvejen skal studere på fuld tid. Det er ikke nogen god situation at stå i, og det vil få mange til at tænke sig om en ekstra gang,« siger Jakob Ruggaard.

	Danske Universiteter vurderer, at den fremdrift, de nye regler skal sikre, bliver udfordret af en tur til udlandet.

	»Problemet er, at man qua udlandsopholdet ikke kan fastholde fremdriften i studiet, og samtidig kan man ikke få det antal ECTS-point, man havde regnet med at få,« siger Jens Oddershede og påpeger, at forsinkelsen ofte også opstår, fordi semesteret i Danmark ikke hænger sammen med semesteret i udlandet.

	»Mange studerende tager til USA, hvor de fleste universiteter starter semesteret i starten af januar. Men en dansk studerende kan ofte ikke rejse i januar, fordi der har man ofte eksamen. Derfor passer eksamen og semester ikke sammen, og derfor kan man ikke lige præcis passe det ind i det hul, man måtte have fra den 1. februar til sommerferien.«

	Sidestiller studierne

	Uddannelsesminister Morten Østergaard mener ikke, at SU-reglerne skaber særlige problemer for dem, der tager til udlandet.

	»Sigtet med hele det arbejde, vi gør i forhold til internationalisering, er at sidestille studier ude med studier hjemme. Og den her risiko for at komme i karambolage med forsinkelsesreglerne på SU er jo ikke anderledes, hvis man tager sine fag på et udenlandsk universitet, end hvis man tager det herhjemme,« siger Morten Østergaard.

	Ministeren mener, at frygten for, at færre vil tage et udlandsophold, beror på en misforståelse.

	»Fremdriftsreformen handler ikke om, at man skal bestå et vist antal fag, det handler om, at man skal være fuldtidsstuderende. Hvis ikke det er en ferierejse, man skal på, men en studierejse, hvor man har fag, ligesom man har haft derhjemme, skulle der ikke være nogen problemer,« siger Morten Østergaard, der opfordrer universiteterne til at give dispensation til studerende, der ikke kan tage planlagte fag:

	»Ender det i sidste ende med, at du ikke kunne få de fag, der var lagt op til, uden at det var din skyld, så er det altså op til universitetet at give en dispensation.«

