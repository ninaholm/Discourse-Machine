USA er ved at skifte farve
Det er en spændende omstilling, men det er ikke nemt at være konservativ i det fortsat mere og mere multietniske amerikanske samfund


Det var mine fire rengøringsdamer og min gartner, der vandt valget i USA i november. Ja, ikke sådan direkte, men spørger man dem selv, er de slet ikke i tvivl. Og de er både glade, stolte og fortrøstningsfulde, når det gælder fremtiden. De er nemlig – lige som samtlige andre husholdersker, barnepiger, gartnere og chauffører i det (javist, rige og 99 procent hvide) kvarter jeg bor i, indvandrere fra Latinamerika. Men indvandrere, der i dag er amerikanske statsborgere. Og nok er de stadigvæk gennemsnitligt fattigere end de hvide amerikanere, nok er der et uddannelsesefterslæb, og nok hersker der tilstande i den renskurede del af Washington DC, som ville føles fremmede for de fleste danskere, der ikke er vant til et samfund, hvor næsten samtlige ansatte i servicesektoren er spansktalende, og deres arbejdsgivere er hvide amerikanere. Men alle disse latinos føler ikke desto mindre, at fremtidens USA tilhører deres børn og børnebørn. Og det har de sandsynligvis ret i.Ved det nu overståede præsidentvalg i 2012 var stemmeprocenten blandt sorte og hvide lige høj – for første gang i Amerikas historie. Samtidig stammer 92 procent af den amerikanske nations befolkningsvækst siden 2000 fra minoriteter. Størstedelen af denne stigning (cirka 56 procent) stammer fra latino-gruppen, der er USA’s hurtigst voksende befolkningsgruppe. Og om ikke så frygtelig mange år skal man i øvrigt vænne sig til at mene noget helt andet, hvis man vil anvende termen ’minoritet’. Fordi ikke-spansktalende hvide ifølge Pew Research Centers fremskrivninger vil blive et mindretal af den amerikanske befolkning inden for 30 år. Man kan også sige det på en anden måde: Ifølge the 2010 Census er USA’s etniske mindretal vokset med 30 procent i løbet af det seneste årti, mens den hvide befolkning voksede med bare 1 procent.Det giver republikanerne et alvorligt problem med fremtiden. For hvis deres nuværende hvide, protestantiske base forvitrer for altid, vil partiet blive tvunget til at blive mere mangefarvet i sit udtryk og i sin medlemsskare og langt mere pro-immigration på politiksiden, end tilfældet er i dag.I dag består det republikanske parti fortsat i altovervejende grad af – og appellerer allerbedst til – ældre, hvide, kristne mænd. Og nok er den hvide middelklasse fortsat stor og vigtig – den udgjorde 54 procent af samtlige vælgere ved novembers valg. Men den rækker altså bare ikke længere. Og for alle som er interesseret i amerikanske samfundsforhold bliver det spændende i 2013 at se, om partiet magter at skifte ham. Og hvis ja – hvem skal så lede forandringen i et parti, der fortsat er domineret af særdeles vrede Teaparty-typer, der senest har gjort det ekstremt vanskeligt at redde USA væk fra den økonomiske afgrunds rand? At forestille sig den yderste højrefløj som fødselshjælper er grumme svært. Det vil ikke være nok blot at ændre signaler på overfladen og vælge en præsidentkandidat i 2016 med et spanskklingende navn.Snarere er det sådan – nøjagtigt som med de store, statsbærende partier i Danmark – at republikanerne skal igennem en fundamental og smertefuld omstillingsproces, hvor man skal finde en ny vælgerplatform og en helt ny konservatisme, der reelt er mere inklusiv. Og som man også ser med de danske socialdemokrater (og konservative) nytter det ikke noget med kopier af andres politik eller gentagelser af fortidens paroler, hvis vælgergrundlaget ændrer sig for altid. »Det er slut med det USA, vi kender, og som mine bedsteforældre kendte,« meddelte en tårevædet Bill O’Reilly, en af den konservative FOX News største (hvide) navne, da valgresultatet blev kendt. Det har han på sæt og vis ret i. Men der, hvor han går galt i byen, er i antagelsen om, at det ’mere brune’ USA ikke deler patriotismen, individualismen og abonnementet på den amerikanske drøm. Det gør den kommende vælgermajoritet nemlig. Og ikke nok med det – flertallet af latinoer er temmelig traditionsbundne og dertil katolikker. Potentialet er der med andre ord. Derfor burde USA’s konservative tørre øjnene og komme i omdrejninger med at formulere en ny politisk – farveblind – vision, der inkluderer de nye immigranter frem for at ekskludere dem.Annegrethe Rasmussen er udenrigskorrespondent i Washington DC og blogger på USAnu.dk
