Film i fremtiden
LEDER


Alle Folketingets partier og stort set alle filmbranchens parter står bag den filmaftale, der faldt på plads i sidste uge, og som sætter de økonomiske og politiske rammer for de næste fire års offentlige filmstøtte. Der er da også grund til at glæde sig over, at aftalen fastholder det nuværende niveau af offentlig støtte og ikke omfatter nogle af de mere problematiske forslag, som især Dansk Folkeparti og Venstre kom med, for eksempel nedlæggelse af Cinemateket i København og talentudviklingspuljen New Danish Screen.Så langt så godt &ndash; og lidt flere penge fik dansk film faktisk i forbindelse med medieforliget tidligere i år.Mest glædeligt er det nu, at filmaftalen afspejler en film- og medievirkelighed, der er under konstant forandring, ikke mindst teknologisk og økonomisk. Dansk film er presset økonomisk på grund af blandt andet et faldende hjemmevideosalg og omlægning til knapt så indbringende streamingtjenester og et biografmarked, hvor få film sælger stort, andre slet ikke. Vil man bevare en levende og innovativ dansk filmkultur, skal der altså gøres noget.Og det gør man i filmaftalen for 2015-18, der som sædvanlig skal administreres af Det Danske Filminstitut. Politikerne beder godt nok filmbranchen om selv at finde frem til de forretningsmodeller, der skal sikre dansk films økonomi i fremtiden, men med dette mandat følger tillige krav om handling og flere runder med samtaler og evaluering.Der skal dog mere til for at redde økonomien &ndash; det anslås, at dansk film er underfinansieret med 60-70 mio. om året &ndash; og derfor har man i filmaftalen lanceret en lavbudget-ordning, som skal støtte film, der koster fra tre-seks mio. kroner at producere. Det er et frisk tiltag, som især filminstruktørerne har slået på tromme for, og som forhåbentlig kan skabe ny energi og kreativitet i en verden, hvor en spillefilm ellers koster 18-20 mio. kroner i gennemsnit.Filmaftalen 2015-18 lover således godt for dansk films fremtid på flere måder. Nu er det op til Filminstituttet og filmbranchen at indfri løfterne.
