Hillary Clinton i modvind inden den første tv-debat
En skandale om hendes private email som udenrigsminister og faldende støtte i meningsmålinger betyder, at alles øjne vil være rettet mod Clinton under en tv-debat med fire andre præsidentkandidater i aften. Hvis hun ikke genvinder vælgernes tilllid, kan det gå galt, mener flere politiske iagttagere
Hillary Clinton er rykket til venstre i forhold til sine positioner ved præsidentvalget i 2008. Det har hun gjort, fordi den progressive fløj i det demokratiske parti er blevet stærkere siden dengang, men trods dette skift stoler de alligevel ikke på hende.


 Faldende meningsmålinger og en langvarig strid om hendes brug af en privat email-konto som udenrigsminister fra 2009 til 2012 gør det bydende nødvendigt for Hillary Clinton at komme sejrrigt ud af en tv-debat med fire andre demokratiske præsidentkandidater sent natten til onsdag.
Ellers risikerer hun at miste støtte fra donorer, partiledere og lokale polikere og dermed forskertse sin chance for at vinde nomineringen til partiets præsidentkandidat ved valget i november næste år.
Det siger flere kyndige politiske iagttagere til Information.
»Det bliver en stor udfordring for Hillary at vende skuden og få fremdrift igen,« siger John Zogby fra opinionsinstituttet Zogby Analytics i Utica, New York.
»Med så dårlige meningsmålinger, som hun har, er det ganske enkelt umuligt at vinde et præsidentvalg. Det er endda svært at blive kåret som partiets kandidat.«
Der står således ekstraordinært meget på spil, når Clinton sent i nat dansk tid skal debattere med den største overraskelse i demokraternes valgkamp, den 74-årige socialdemokratiske senator Bernie Sanders, i spillebyen Las Vegas i Nevada, der er den fjerde delstat til at afholde partivalg i februar næste år.
Med i debatten er endvidere Martin O’Malley, tidligere guvernør i Maryland, Jim Webb, tidligere senator fra Virginia og Lincoln Chafee, tidligere republikansk senator fra Rhode Island.
Alle tre rangerer ekstremt lavt i meningsmålingerne og ser derfor begivenheden som deres første store chance til at få ordlyd og vinde opmærksomhed fra medier og vælgere.
Martin O’Malley, 52 år, menes at have den bedste mulighed for at vinde ny tilslutning.
Han håber at fiske vælgere fra Bernie Sanders, der med sine progressive synspunkter næppe kan tiltrække opbakning fra mere end en tredjedel af vælgerne i de demokratiske primærvalg mellem februar og juni. Ingen politiske iagttagere tilskriver ham en reel chance for at blive præsident.
Og Martin O’Malley kan også gå på jagt efter potentielle Clinton-vælgere af moderat observans, der i det første halvår af valgkampen har mistet tiltroen til den tidligere førstedame, senator og udenrigsminister.
Dårlige opinionsmålinger
Set i det lys tegner medierådgiveren Dan Payne, der har arbejdet for tidligere præsidentkandidat Michael Dukakis og tidligere senator John Kerry, et dystert billede af Hillary Clintons situation inden tv-debatten her til aften.
»For to måneder siden havde ingen forestillet sig, at Clintons stilling ville være så svækket, at hun rent faktisk er blevet en ’underdog’. Ikke alene er hun nede på en andenplads i New Hampshire; hun er også bagud i Iowa,« siger Payne.
John Zogby sammenfatter Clintons udfordring med de for hende deprimerende opinionsmålinger i dette efterår.
»Gang på gang ser vi, at et flertal af de amerikanske vælgere ikke stoler på hende. Det er virkelig problematisk for en præsidentkandidat,« siger han.
»Herudover viser flere nylige meningsmålinger, at hun klarer sig dårligere end Sanders imod republikanske præsidentkandidater, og at hun ville tabe til dem, hvis valget fandt sted nu. Hun burde helt klart føre, fordi det demokratiske parti har en række indbyggede demografiske fordele i præsidentvalg.«
Zogby finder det endvidere uforståeligt, at Clinton ikke fører over republikanske kandidater, hvis erfaring, kompetence og viden er ringe i forhold til hendes.
»Hvad skal man sige? I flere meningsmålinger scorer den konservative, religiøse kirurg Ben Carson – en næsten ukendt kandidat – højere end Clinton.«
Hvad skal hun gøre for at vende skuden i aftenens tv-debat?
Payne mener, at Hillary Clinton ville gøre klogt i at gå efter sin hovedrival Bernie Sanders, en knarvorn ældre herre fra landbrugsstaten Vermont, der er søn af en polsk jøde og opvokset i Brooklyn. Hans budskab har vakt udelt begejstring hos især unge og progressive vælgere henover sommeren.
Sanders advokerer i sine valgtaler for gratis universitetsuddannelse, indførelsen af et skandinavisk sundhedssystem, flere penge til Forsvarets veteraner og til folkepension samt et gigantisk infrastrukturprogram. Det skal alt sammen finansieres ved at hæve skatten for velstående amerikanere og beskatte finansielle transaktioner på Wall Street.
»Clinton kunne indvende, at Sanders’ økonomiske program ikke hænger samme – at man ikke kan skaffe nok penge til at dække udgifterne ved at beskatte de rige, og at det kan øge forbundsstatens budgetunderskud,« påpeger Payne.
Clintons venstredrejning
Men en sådan tilgang risikerer at irritere Sanders’ mange vælgere i partiet, hvis støtte Hillary Clinton næppe kan undvære som mulig præsidentkandidat næste efterår.
»Hvis hun peger på, at Sanders’ velfærdsprogrammer er for dyre, vil mange af hans trofaste vælgere simpelthen blive hjemme, når hun har brug for dem på valgdagen i november 2016,« siger Mark Peterson, professor i statskundskab på Washburn University i Kansas.
Peterson mener derfor, at Clinton gør sig selv en tjeneste ved at undgå at angribe Sanders og i stedet fokuserer på sit eget politiske program, der er langt mere venstredrejet, end den første gang hun stillede op i 2008.
Hun er f.eks. imod olierørledningen Keystone XL og imod olieboringer i Alaskas arktiske områder. Hun har i en foreløbig udtalelse taget afstand fra den nyligt indgået aftale om en frihandelszone mellem USA og 11 andre Stillehavslande (TPP-aftalen).
Clinton bebuder endvidere strengere regulering af børsmarkedet og en reform af kampagnebidragsloven med henblik på at begrænse private donorers finansiering af kandidater til politiske embeder. Obamas sundhedsreform skal forbedres og kontrol med salg af håndvåben strammes.
»Clinton er rykket til venstre i forhold til sine positioner ved præsidentvalget i 2008. Det har hun gjort, fordi den progressive fløj i det demokratiske parti er blevet stærkere siden dengang, men trods dette skift stoler de alligevel ikke på hende. Det er grunden til Sanders’ succes,« mener John Zogby.
Han peger på flere andre hurdler, Clinton helst skal overvinde snarest. Den ene er indtrykket af, at hun føler sig selvskreven til at være partiets præsidentkandidat. Det er hendes tur; hun har fortjent det. Samme holdning skinnede igennem ved valget i 2008.
Den anden hindring er hendes mand, Bill Clinton.
»Bill kunne sagtens vinde, hvis han stillede op igen. Men han gør Hillary en bjørnetjeneste ved at propagandere for hende og forsvare hende. Det falder ikke i god jord hos vælgerne,« mener Zogby.
Den sidste knast er, hvad amerikansk valgeksperter kalder Al Gore-syndromet.
»Al Gore er intelligent, charmerende, vittig, underholdende, etc., når man møder ham på tomandshånd. Men som præsidentkandidat i 2000 lykkedes det ham aldrig at formidle sin personlige kvaliteter til vælgerne. Det samme problem kæmper Hillary Clinton med,« forklarer Zogby, der flere gange har mødt hende under fire øjne.
Hans måske vigtigste pointe er, at politikere som Gore og Clinton er så kendte, at de har meget lidt manøvrerum til at ændre vælgernes opfattelse af dem.
»De kan simpelthen ikke starte forfra, hvilket ukendte kandidater ofte kan gøre,« siger han.
Joe Bidens beslutning
Den store ukendte faktor er vicepræsident Joe Bidens planer. Politiske iagttagere mener, at han seriøst overvejer at stille op, især hvis Clinton klarer sig skidt i den første tv-debat og fortsætter med at tabe terræn i meningsmålingerne. Der er tre andre tv-debatter planlagt inden det første demokratiske partivalg i Iowa 1. februar.
»Det kan blive problematisk for Clinton, fordi hendes og Bidens naturlige vælgergrupper mere eller mindre er identiske. Det er derfor primært Clinton fremfor Sanders, der mister opbakning, hvis Biden skulle træde ind på banen,« forudser professor Peterson fra Washburn University.
– Men hvad er det, Biden kan tilbyde, som Clinton ikke kan?
»Det er en videreførelse af præsident Barack Obamas indenrigs- og udenrigspolitik – en tredje embedsperiode,« siger John Zogby.
»Obama er stadig populær blandt 45-47 procent af vælgerne. Det er ikke dårlige tal i en præsidents syvende år. Obama kunne med lethed vinde genvalg i 2016, hvis det var tilladt af forfatningen. Så at lægge sig tæt op ad præsidenten kan være en fordel.«
Den eneste vicepræsident, der i nyere tid har gjort det kunststykke, er George H.W. Bush, der var Ronald Reagans vicepræsident og som blev valgt til hans arvtager i 1988. Forehavendet mislykkedes for Bushs vicepræsident Dan Qayle i 1996 og for Bill Clintons vicepræsident Al Gore i 2000.
Generelt er det altså ikke tilstrækkeligt at præsentere sig som en arvtager: »Biden bliver nødt til at give vælgerne en klar, overbevisende begrundelse for at stemme på ham fremfor Clinton,« mener Dan Payne.
Mark Peterson er overbevist om, at Clinton i sidste instans vil vinde sit partis kåring i juli næste år.
»Hun er langt foran sine rivaler, hvad angår disponible ressourcer som penge, personlige netværk fra Bills tid som præsident og hendes som senator, og hun nyder opbakning fra de fleste demokrater i Kongressen og blandt guvernører og lokalpolitikere. Hun bliver svær at slå,« vurderer professoren fra Kansas.

