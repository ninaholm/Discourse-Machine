Uha, en gave!



 Vogt dig, kære læser, for at modtage en gave fra A.P. Møller. Du har simpelthen ikke råd. Og du risikerer også, at det bliver et monster, du dårligt aner, hvad du skal stille op med.
Tag nu bare Operaen i København, skænket af ’A.P. Møller og Hustru Chastine Mc-Kinney Møllers Fond til almene Formål’. Inden åbningen i 2005 havde Operaen kostet 2,3 milliarder kroner. Dem havde fonden kunnet trække fra i skat – efter regler så gunstige, at sagkyndige mente, at fonden ligefrem har kunnet tjene på at give gaven. Driftsomkostningerne har det offentlige siden hængt på. De har tynget så hårdt, at hele Det Kgl. Teater har været ved at blive trukket i havnen.
Nu er den gal igen. Dagbladet Politiken kunne i onsdags berette en oprørende historie om det nye Museum for Søfart i Helsingør. Det er programsat til at åbne den 29. juni i år. Det har kostet over 300 millioner kroner at bygge. De er betalt af 11 fonde, heriblandt A.P. Møllers.
Men det nye museum skal også drives. Og det er der ikke penge til. I år kan museet fylde nogle budgethuller ud ved at proppe dem med opsparede midler. Men der kommer stadig til at mangle 4,5 millioner kroner for 2013. I 2014 er hullet på otte millioner kroner.
Hvor sidder aben? Helsingør Kommune støtter i år med én million, men borgmesteren erklærer: »Søfartsmuseet er et statsligt museum. Det er ikke kommunens opgave at drive et statsligt museum.«
Ifølge formanden for Folketingets Kulturudvalg, Mogens Jensen (S), skal Søfartsmuseet ikke regne med mere statslig støtte end årlige 8,4 millioner. Som altså langtfra er nok. Og A.P. Møllers fondsdirektør, Henrik Tvarnø, erklærer: »Jeg tror roligt, jeg kan sige, at det er utænkeligt, at vi giver permanent driftsstøtte.«
Søfartsmuseet er altså på forhånd et havarimuseum. Lad det blive protokolført ved søforhøret: Modtag aldrig store gaver uden at det på forhånd er garanteret, at de kan holdes flydende.

