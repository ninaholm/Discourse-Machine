Den store akvariekonflikt
Det er paradoksalt, at når vores frisind bliver angrebet – som det gjorde på banegården i Køln – så er reaktionen fra de fleste kønsdebattører mere reaktionær end selve overgrebet


 Som barn havde jeg et akvarium. Det nød jeg meget, indtil det blev for trivielt, og jeg fik mig en anden hobby at være elendig til. Jeg ved ikke, hvorfor jeg kom til at tænke på det. Det kan være, fordi der udbrød endnu en kønsdebat i kølvandet på en gruppe indskrænkede idioters – åbenbart koordinerede – overgreb mod kvinder, nytårsnat i Køln.
Kønsforhold giver jo det, man kalder en ’ophedet debat’, men det kan man jo også få ved at placere fire fulderikker i et aflåst lokale med kun tre guldøl: Det giver også et skænderi med rigtig mange gentagelser.
Nogle gange bliver kønsdebatten også kaldt en skyttegravskrig. Det synes jeg er kontraproduktivt, når man tager Første Verdenskrigs ufattelige lidelser i betragtning. Ok, kønsdebatten er rigtig nok smerteligt stillestående, men måske skulle vi hellere kalde den en ’akvariekonflikt’? For sådan en kan se drabelig ud, men den er nem at holde sig ude af, og deltagerne er præget af deres svigtende korttidshukommelse og helt flade læringskurve.
Kønsdebattens urgamle akvarieumkarakter viser sig også ved at begge yderpoler svarer på det, de tror, andre siger: De handler på instinkter, der er nedarvede gennem mange år i stedet for på den konkrete situation. Man så det, da Kølns borgmester blev spurgt, hvad man som kvinde kan gøre for at sikre sig selv, når en større gruppe mænd forsøger at befamle, overfuse og i værste fald voldtage enhver kvinde i nærheden, og Fru Borgmesteren kom til at svare noget helt konkret i stil med, at man kunne færdes flere sammen og undgå de mest psykopatinficerede områder.
Umiddelbart sund fornuft – det er vel ret fornuftigt at anbefale folk at holde sig fra farlige steder, til man er klar over, hvad man har med at gøre – men fordi borgmesterens udtalelse ikke handlede om, hvordan mænd kan undgå at være voldelige i nattelivet, men var svaret på et spørgsmål om, hvordan kvinder undgik voldtægt, så røg feminister verden over i forargelsesrus, som havde borgmesteren stillet beslutningsforslag om, at kvinders rettigheder i det offentlige rum skulle indskrænkes til noget nær saudiarabiske tilstande.
På samme måde røg en masse kønsengagerede mænd (hvilket lyder sært autoerotisk) på barrikaderne og følte trang til at understrege, at de søreme ikke gik og voldtog hverken den ene eller den anden, og at det var meget værre at være kvinde andre steder end Danmark og Køln, selv om det for så vidt havde lige så lidt med sagen at gøre.
På den måde forsvandt fokus stort set fuldkommen fra selve sagen, der var super skræmmende: en form for koordineret seksualterroristisk anslag mod friheden i det offentlige rum, som havde fortjent en fælles og åben diskussion om, hvad fanden vi stiller op med den slags – men i stedet dykkede debatfolket direkte tilbage i akvariesuppen.
Det er paradoksalt, at når vores frisind bliver angrebet, så er reaktionen nærmest mere reaktionær end selve overgrebet. Ingen uden for akvariet, hverken Kølns borgmester eller andre reflekterede mennesker, stiller nogen form for krav om, hvordan kvinder må gå klædt, eller hvor de må opholde sig.
Det, der skete nytårsnat i Køln, var et skrækscenario for, hvordan en fremtid kan tage sig ud i vestlige storbyer, og det bedste, vi kan stille op, er at tale om, hvad vi kan gøre for, at det ikke bliver til virkelighed. Men når så mange gør den stakkels borgmester til den store synder i sagen, fordi hun svarer på et konkret spørgsmål, så bliver jeg mindet om, hvorfor kønsdebatten er så inderligt ligegyldig.
Og om hvorfor jeg ikke gider have akvarium igen.
Sebastian Dorset er komiker. Klummen er udtryk for skribentens egen holdning

