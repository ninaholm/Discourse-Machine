Partnerskab med NSA
LEDER


 Indtil i dag har vi alene kendt historierne fra internationale medier.
De seneste måneder er det løbende blevet dokumenteret, hvordan den amerikanske efterretningstjeneste NSA har opbygget et globalt netværk, der gør det muligt at masseovervåge almindelige borgeres tele- og internettrafik.
I dag kan Information placere Danmark direkte i det, der er blevet kaldt vor tids største historie om overvågning i åbne demokratier.
Efter måneders research kan vi via whistlebloweren Edward Snowden give svar på nogle af de spørgsmål, der hidtil i den danske debat alene har været baseret på hypoteser og antagelser.
Denne avis har tidligere dokumenteret NSA’s planer om at overvåge forhandlingerne under COP15 i Bella Center i 2009. I dag kan vi fortælle om Forsvarets Efterretningstjenestes (FE) placering i det globale netværk, der styres fra NSA’s hovedkvarter i Fort Meade i USA. Et samarbejde, som NSA’s daværende øverste chef Keith Alexander i 2012 betegnede som »det langvarige NSA-FE-partnerskab«.
Efter dagens artikler ved vi en del mere om Danmarks samarbejde med NSA, men der er fortsat meget, vi endnu ikke ved i en historie, hvis fulde omfang, dybde og perspektiv vi nok først langsomt vil forstå.
For ja, Danmark har efter alt at dømme et tæt og fortroligt samarbejde med NSA. Ja, NSA har ifølge dokumenterne formentlig adgang til tele- og internettrafik, der via såkaldte fiberkabler transporteres igennem Danmark. Ja, Danmark indgår tilsyneladende i et omfattende og internationalt ubeskrevet overvågningsprogram ved navn RAMPART-A, hvis globale rækkevidde offentligheden endnu ikke kender.
Og ja, det kan sagtens være helt rigtigt, når forsvarsminister Nicolai Wammen (S) og statsminister Helle Thorning-Schmidt (S) hidtil har udtalt, at »vi har ikke grund til at tro, at der er foregået ulovlige efterretningsaktiviteter mod Danmark eller danske interesser«.
Forelagt de dokumenter, Information i dag fremlægger, varierer forsvarsministeren sin forklaring ved at forsikre om, at alt, hvad der foregår, er lovligt.
Hvis det er tilfældet, bør det kalde på politisk debat og eftertanke. For i så fald har Folketinget vedtaget en lov, der åbner for en radikal form for masseovervågning uden at gøre opmærksom på det i loven.
Præsident Barack Obama har gentagne gange advaret mod at offentliggøre dokumenter som dem, vi fremlægger i dag. Oplysningerne vil ifølge præsidenten i de forkerte hænder kunne kompromittere efterretningstjenesternes videre arbejde.
I yderste instans vil de kunne bringe sikkerheden i fare for borgerne i den vestlige verden.
Vi er vores ansvar fuldt bevidst, men efter vores opfattelse bringer de fremlagte oplysninger hverken nationers eller personers sikkerhed i fare, fordi vi alene omtaler det overordnede samarbejde og ikke konkrete operationer eller personer.
Men vi medgiver, at oplysninger kan forekomme ubekvemme for såvel Barack Obama som Helle Thorning-Schmidt, der tydeligvis vil gå langt for at undgå en åben, demokratisk debat.
Men på baggrund af dagens artikler synes der ingen vej uden om. Debatten om demokratisk kontrol med efterretningstjenesterne er afgørende for, at borgerne kan opretholde tilliden til dem, der har adgang til at kontrollere alle os andre.
Helle Thorning-Schmidt skylder nu svar på flere spørgsmål: Hvis der findes et partnerskab om adgang til fiberkabler mellem NSA og Forsvarets Efterretningstjeneste, hvorfor har regeringen så ikke blot lagt det åbent frem? Dermed ville ingen statshemmeligheder være røbet.
Hvis Danmark ikke har 100 procent kontrol over den tele- og internettrafik, NSA har adgang til via fiberkabler her i landet, hvorfor har regeringen så ikke forsøgt at sætte en stopper for det?
Det afgørende i denne sag er ikke nødvendigvis spørgsmålet om lovligt eller ulovligt. Mindst lige så afgørende er det, at vi i Danmark nu endelig får et mere oplyst grundlag for debatten om, hvor omfattende overvågning et åbent samfund kan acceptere uden selv at undergrave det åbne demokratis mest grundlæggende principper.

