Hårdt mod dumt
LEDER


 
	Er en fuckfinger og en omgang fnis dér, hvor værdidebatten er endt? Spørgsmålet presser sig på, efter den århusianske kunstner Firoozeh Bazrafkan lørdag eften sendte en strakt mellemfinger efter komikeren Omar Marzouk, der til gengæld kvitterede med en kluklatter. Det foregik under en ’debat’ om, hvordan man bør reagere på det stigende antal trusler mod folk, der udtaler sig kritisk om islam. Og det endda i Deadline, DR2’s seriøse flagskib. Man kan gå efter manden; anføre at Bazrafkan opførte sig barnligt, og at Marzouk provokerede unødigt igen. Mene, at der var tale om umodne debattører, der burde havde passet deres og ladet andre fra den snakkende klasse fylde fladen. Men det ville være forkert. Og blind skal man være for ikke at se, at mediet i sin nuværende form fremelsker en debatform, der ultimativt bliver teater.

	Og godt teater, det var det. Til gengæld var det elendig debat. Havde nogen sat sig til rette for at få kvalificerede bud på det vanskelige spørgsmål, blev de skuffede. For var der et egentligt indhold, blev det sløret af formen. Og det er desværre en form, der er stivnet i ekstrem og uheldig grad – også i Deadline. Hvor DR’s sene reflektionstime tidligere hævede sig over de fleste danske scener for debat, har målet om at lave ’godt tv’ på det seneste betydet, at enhver debat skal foregå mellem nogen, der står så fjernt fra hinanden, at afstanden kræver, at de råber. Og hvor Deadline tidligere kvalificerede debatter ved at invitere en vifte af eksponenter – også for gråzonerne – er standardopstillingen i dag to duellanter adskilt af en mere eller mindre krads studievært.

	Politik er konflikt. Og det skal det også være. Forestillingen om, at vi med den ’gode’ tone, med fornuften og den evigt løsningsorienterede tilgang – renset for forstyrrende følelser – kan tale os frem til konsensus, er både urealistisk og tam. Men når den offentlige debat føres som gladiatorkampe med udgangspunkt i et par gratis bemærkninger blandt venner på de sociale medier, bliver politiks opbyggeligere konfliktpotentale overdøvet af larm og gestik.

