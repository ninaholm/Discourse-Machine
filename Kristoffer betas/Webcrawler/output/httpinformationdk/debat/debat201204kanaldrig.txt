’Man kan aldrig gøre det godt nok’
De fleste plejefamilier er ganske velfungerende, men det vil altid være en udfordring, når plejebarnet både er en indtægt og familiemedlem, siger formanden for de danske socialchefer


Langt de fleste børn har det godt i deres plejefamilier, men de seneste års mediesager har gjort det endnu vigtigere for landets kommuner at have et tæt samarbejde med plejefamilierne, siger formanden for de danske socialchefer, Ole Pass:»Man kan aldrig gøre nok. Der mange steder, hvor det virkelig fungerer godt, men vi hører altid om de tilfælde, hvor det ikke gør.«– Hvad er den største udfordring for at sikre, at man har velfungerende plejefamilier?»Det er et vanskeligt område. Som barn i en plejefamilie bliver man både en del af en familie og et professionelt forhold. Det er en uhyre svær opgave, vi aldrig bliver færdig med at arbejde på.«– Risikerer man ikke, at et anbragt barn kommer til at føle sig som et slags tredje hjul i en velfungerende kernefamilie?»Jo, børn udvikler sig, og der kan ske mange ting. Der kan jo indtræffe kriser i alle familier, og plejefamilierne har det jo sommetider svært. Det er jo ikke altid let, når der er tale om udsatte børn. Derfor skal vi have løbende kontakt med familierne, også på de tidspunkter, hvor der ikke er konkrete problemer.«– Kan en familie, der gennem årene passer eksempelvis 20 børn, være lige så gode forældre for plejebørnene som for deres egne børn?»Nogle familier har mange plejebørn, andre har ikke. Nogle ligger på grænsen til at være pædagogiske opholdssteder. Hvis man tager mange børn ind, ligner det mere en familieinstitution. Det kan også være udmærket, men så er det anderledes end den oprindelige tanke bag ordningen – nemlig at en god og sund kernefamilie kan rette op på barnet.«– Kan det ikke blive problematisk, at plejebarnet både er en indtægtskilde og en del af familien?»Det lykkedes heldigvis i mange tilfælde at få plejebarnet til at indgå i familien. Jeg hører ikke, at det er et stort problem, at der opstår et modsætningsforhold. Det værste er, når barnet skal forlade familien. Det er et paradoks, at man opbygger et familieforhold mellem plejebarn og familie, som så pludselig stopper efter en række år, fordi forældrene så forholdet som en professionel relation. Det er jo imod, hvad vi andre kender til fra vores familier. Men der er heldigvis også mange plejefamilier, der efterfølgende er gode til at holde kontakten.«
