Skal Johanne redde Helle?
Smuk optakt til efterårsdramaet


 Som formentlig bekendt – for nogle måske alt for bekendt – handler en del af den for tiden herskende politiske folkeoplysning i aviser, radio og fjernsyn om forholdet mellem Johanne og Helle, in casu Enhedslisten, EL, og regeringen, SRSF, med henblik på, om den første vil/skal/kan redde den sidste. Når finansloven kommer til afstemning i løbet af efteråret. For nok var Enhedslistens forkvinde med til at pege på den nuværende regerings statsminister for snart et år siden og sikre hendes første finanslov, men siden har blåsprængte kurrer på den røde tråd mellem SRSF og EL medført usikkerhed om den kommende finanslovs skæbne. Johanne Schmidt-Nielsens parti vil i hvert fald efter eget sigende kræve særlige indrømmelser, hvis EL også denne gang skal være med til at sikre Helle Thorning-Schmidts regering et flertal i Folketinget.
Med tanke på, hvad disse ’særlige indrømmelser’ på finansloven passede kunne bestå af, indledtes gårsdagens mandag morgen forjættende. Med simpelt hen dette Ritzau-telegram:
»Enhedslisten til S: I glemmer miljøet – De grønne visioner er fraværende, lyder kritikken fra Enhedslistens gruppeformand, Per Clausen, af S-oplæg. – Enhedslisten savner grønne visioner i den kronik om fremtidens socialdemokratiske projekt, som fire ledende socialdemokrater offentliggør i mandagens Politiken. ’Ikke et ord om de store miljø- og klimaudfordringer, vi står over for. Ikke et ord om, at mangel på råstoffer og naturressourcer bliver en voldsom udfordring for os i de kommende år,’ siger gruppeformand Per Clausen i en kommentar til kronikken.
Ingen grønne elementer
Socialdemokraternes gruppeformand Henrik Sass Larsen, beskæftigelsesminister Mette Frederiksen, finansminister Bjarne Corydon og by-, bolig- og landdistriktsminister Carsten Hansen er kommet med deres bud på, hvad der er det socialdemokratiske projekt. Men projektet, som ifølge kronikørerne er at skabe den dygtigste generation nogensinde, at sikre lige adgang til sundhedsvæsnet og regulere den finansielle sektor strammere, mangler ifølge regeringens støtteparti totalt grønne elementer. ’Omstillingen til en økonomi, hvor vi bruger langt færre af naturens ressourcer og forurener langt mindre, bliver den vigtigste opgave i de kommende år,’ mener Per Clausen. ’Derfor er det skuffende, at socialdemokraterne slet ikke forholder sig til denne problemstilling,’ tilføjer han.«
Uden at tage Socialdemokraterne i forsvar, kun for om muligt at forklare, hvorfor og hvordan de er i stand til at overse/glemme/fortrænge/bortlyve den vigtigste opgave i de kommende år, kan man anføre, at den undladelsessynd er de ikke ene om. Tag bare Information fra i lørdags: På den ene siden læses:
»Livet er blevet for værdifuldt til store bedrifter – Aldrig i verdenshistorien har vi myrdet så lidt. Aldrig har der været så lidt vold, så få krige, så få soldater, der falder, og så få dræbte ved ulykker. Verden er blevet et sikrere sted, men det gør også, at vi har sværere ved at tillade meningsløse dødsfald og ulykker – og ved at ofre os for en større sag. Det enkelte menneske er blevet mere værd. Og så går udviklingen i stå«.
Uden nogen som helst hensyntagen til, hvad man kunne læse på en anden side i samme avis. Om en udvikling, der nu raser af sted som aldrig før og truer med at gøre verden mere usikker end nogensinde i hele menneskehedens historie:
»Lidegaard fra indlandsisen: ’Situationen er kritisk nu’ – Både Grønlands indlandsis og den arktiske havis er netop nu udsat for rekordafsmeltning, selv om der stadig er en hel måned tilbage af sommerens smeltesæson. Grønland har ikke oplevet noget lignende, siden nordboerne slog sig ned, siger en forsker.«
Bæredygtighedskommission
Så meget mere forjættende bliver det, at Per Clausen dog husker, hvad omkostningen er, ved at verden for menneskearten er blevet så meget et sikrere sted, at arten nu er ved at undergrave selve naturgrundlaget for mange evolutionært højerestående plante- og dyrearters elementære eksistens. Herunder menneskeartens egen overlevelse.
Altså med andre – genbrugte – ord fra Information den 17. juli i år:
»Vi skal omstille vores forbrug af naturressourcer, hvis Danmark og resten af kloden skal overleve. Og hvis regeringens finanslov skal overleve, i hvert fald med stemmer fra Enhedslisten, skal den nedsætte en bæredygtighedskommission. ’Vi skal omlægge den danske produktion og livet i Danmark, så vi reducerer ressourceforbrug og forurening, men samtidig sikrer, at de økonomisk dårligt stillede danskere ikke får det værre,’ siger Enhedslistens gruppeformand, Per Clausen, der mener, Danmarks ressourceforbrug skal ned på en fjerdedel af niveauet i dag.«
Hvad kommissoriet og de mest påtrængende opgaver for den kommission må være, og hvilke eksemplarer af menneskearten (krokus og fiskehejrer er vel – desværre – udelukket?), den skal omfatte, bør være de mest bæredygtige spørgsmål i den herskende politiske folkeoplysning i aviser, radio og fjernsyn frem til det øjeblik, da den kommende finanslovs skæbne bliver afgjort.

