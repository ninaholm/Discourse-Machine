Efterlønsdebat piner oppositionen - igen
Statsministerens ventede opgør med efterlønnen sætter oppositionen i en kattepine. Radikale Venstre afviser at stå med det svære valg mellem at gå i regering med Helle Thorning og at reformere efterlønnen - men det kan meget vel blive virkelighed


»Lad ham nu sige ordet.«Den radikale leder Margrethe Vestager ville i går ikke forholde sig til det dilemma, der meget vel kan blive virkelighed, hvis statsminister Lars Løkke Rasmussen (V) som ventet vil bruge sin nytårstale til at lancere en reform af efterlønnen. For Radikale Venstre har to drømme: En udfasning af efterlønnen og et regeringssamarbejde med Helle Thorning-Schmidt. Men foreløbig tyder alt på, at begge ønsker ikke kan blive opfyldt. Socialdemokraternes finansordfører, Morten Bødskov, lagde i går tydelig afstand til ændringer af efterlønnen, og i sommer bedyrede partiets politiske ordfører, Henrik Sass Larsen, at efterlønsforringelser vil få ham til at forlade politik.Men i radikale kredse husker man også meget vel, at S-formanden om end hårdt presset i juni erkendte, at hvis ikke man gennem forhandlinger med fagbevægelsen kan få øget arbejdstiden, så vil efterlønnen kunne komme i spil. Og, tilføjede Thorning om efterlønnen:»Jeg har aldrig givet en garanti.«Derfor er den radikale forhåbning, at Socialdemokraterne og SF vil besinde sig. Opfordringen fra Mar-grethe Vestager til rød bloks ledere er klar:»Mød op til forhandlinger og lad os se, hvor langt vi kan nå.«Det uenige kollektivDet lille oppositionsparti har brugt mere end en valgperiode på at finde sine ben i balancen mellem rød og blå blok. Valget faldt - ikke helt uden slinger i valsen - på S og SF.Men en radikal mærkesag har i årevis haft overskriften 'Reform af efterlønnen' - og den findes ikke i Fair Forandring, som lanceret af Thorning og Søvndal. Den umiddelbare reaktion fra radikal side er således at møde op, hvis der bliver indkaldt til forhandlinger. Men det lader sig ikke gøre i en situation, hvor partiet måtte sidde i regering med S og SF. En regering arbejder som bekendt som et kollektiv. Det kunne friste Radikale Venstre til at stå uden for en rød regering, hvilket synes at være den eneste løsning på en opfyldelse af de to radikale drømme - medmindre altså S og SF udviser større reformvilje end hidtil set. Men et sådant scenarie, hvor et parti på et så centralt spørgsmål som en økonomisk fremtidssikring vælger at gå sammen med den anden side af salen, svækker selvsagt en rød regering.I realiteten åbner striden om efterlønnen for en debat, der må komme efter et valg med sejr til rød blok: nemlig den økonomiske ansvarlighed. Radikale Venstre har allerede gjort det klart, at der i et kommende regeringsgrundlag skal føjes mere til, end Fair Forandring byder på, hvis økonomien skal fremtidssikres. Uden dog at ville stille ultimative krav er det svært at forestille sig en S, SF, R-regering uden udspil til andre reformer end dem, vi i dag kender. Dermed udstiller debatten om efterlønnen den uenighed, der sidder og generer som en splint i foden på oppositionen.DF uden garantiEneste glæde for rød blok er dog, at heller ikke Løkke har sit flertal på plads, hvilket også Radikale Venstre søgte at sætte spot på i går. Dansk Folkeparti 'ser ikke noget behov for at forringe efterlønnen, som finansordfører Kristian Thulesen Dahl formulerer det. Dermed står dansk politik på dette område tilbage ved en velkendt skillelinje, som dog indtil nu ikke har ført noget frugtbart med sig, men som i forbindelse med strejkerne i 2008 fik titlen FOA-flertallet. Usandsynligt forekommer det dog, at Thorning og Søvndals venskab med Pia Kjærsgaard skal blive varmere end det forhold, de to partier har forsøgt at stable på benene med Radikale Venstre.Men debatten udstiller altså problemerne i oppositionen - ganske som forventet af statsministeren. Lars Løkke Rasmussen kan, hvis han for alvor lancerer efterlønsreformer, gå til valg på en klar borgerlig-liberal politik, som også de konservative kan bakke helhjertet op om, mens DF sandsynligvis vil gå frem netop af samme grund.Og i den forbindelse skal man mærke sig Thulesen Dahls formulering om, at partiet ikke »ser behov« for forringelser, og at man ikke vil skabe usikkerhed om efterlønnen »her og nu«. Det ligner ikke just en garanti mod forandringer fra VK's støtteparti.Tilbage står oppositionen med udsigten til overskrifter om en uenighed, der kan koste dyrt frem mod et valg. Økonomerne vil rose statsministerens vilje til at agere samfundsøkonomisk fornuftigt, og i radikale kredse vil muligheden for at stå bedre uden for regering og med frihed til at føre sin økonomiske reformpolitik blive drøftet flittigt.For meldingen fra det radikale bagland er klar:»En reform af efterlønnen er en bunden opgave uanset regeringens farve,« som hovedbestyrelsesmedlem Christian Friis Bach formulerer det.
