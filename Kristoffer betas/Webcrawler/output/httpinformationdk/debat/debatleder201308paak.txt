På krigsstien



 
	Danskerne gik ind i ugen med statsminister Helle Thorning-Schmidts forsikring om et FN-spor, hun ikke ville vige en tomme fra. Vi går ud af ugen som en nation, der er politisk parat til at melde sig under de militære faner i en aktion mod Syrien.

	Vi gik ind i ugen med en politisk debat om for eller imod den militære aktion, men undervejs har politikernes tale og mediernes dækning i stadig større omfang handlet om operationens militærtaktiske og våbentekniske karakter.

	Sammenligninger med tidligere krige og militære aktioner – Irak, Kosovo, Libyen – er gjort i ugens løb. På ét punkt er de træffende: Når det handler om mediernes dækning.

	Op til eksempelvis Irak-krigen handlede mediernes dækning om karakteren af Saddam Husseins diktatur og de politiske argumenter for og imod krigen. Efter krigsudbruddet blev dækningen ført på vestlige kilders – politikernes og militærets – præmisser. Spørgsmålet var ikke mere hvorfor krig. Kun hvordan.

	Det er også en af de bærende konklusioner i professor Stig Hjarvards kortlægning af mediernes dækning af Irak-krigen. Undersøgelsen er fra 2004, men billedet i dag er stort set det samme.

	For en uge siden fokuserede medierne på forholdene i Syrien: Oprørsstyrkernes positioner og Assad-regimets metoder. I dag forholder medierne sig primært til os selv og vores militære duelighed.

	Kaptajner og militære analytikere med stjerner, vinkler og pegepinde trækkes igennem tv-studierne. Med stor autoritet udlægger de selv de mindste bevægelser i de amerikanske overfladefartøjers position i farvandet ud for Syriens kyst. De udpeger Assad-regimets centrale kommunikationscentre og teletårne, som vil være oplagte mål for missiler og kampfly.

	Men hvad var det, der i denne uge gjorde den politiske forskel? Her er det værd at huske på, at Helle Thorning-Schmidt tirsdag udtalte til Berlingske, at »dansk opbakning til eller deltagelse i en eventuel militær intervention er ikke aktuel i den nuværende situation«. Dagen efter var hun »nødt til at sige, at hvis FN’s Sikkerhedsråd ikke vil reagere i den nuværende situation, så er vi nødt til at overveje alternative reaktionsmønstre«.

	På det tidspunkt var billederne af ofrene for det grufulde angreb med kemiske våben mod civile syrere en uge gamle, og verden ventede – det gør den fortsat – på den bebudede dokumentation for Assad-regimets ansvar for et angreb, som kun russere og andre af Syriens nære allierede drog i tvivl.

	Så når Helle Thorning-Schmidt – og med forsinkelse udenrigsminister Villy Søvndal – i denne uge erklærede sig rede til at forlade FN-sporet, skyldes det ikke uigendrivelige beviser.

	Hvad gjorde da udslaget? Helle Thorning-Schmidt har selv omtalt en tale af den amerikanske udenrigsminister, John Kerry, hvor han fastslog, at »der er stort set ingen tvivl« om Assad-styrets ansvar. ’Stort set’ – men altså ikke helt. Stærkt følelsesladet tilføjede Kerry, at han »som far« gerne ville sige, at »alle der siger, at beviserne er fabrikerede, skal tjekke deres egen moral«.

	Som politiker mangler John Kerry altså fortsat sikre beviser. Men som far – og altså en mand med følelser – er der ikke rest af tvivl i hans sind.

	Den danske regering skiftede altså holdning fra den ene dag til den anden. Ikke på grund af bevisets stilling. Men på grund af følelser.

	Denne avis gentager i den forbindelse, hvad tidligere er anført: Der findes ingen rigtige løsninger i Syrien. Men det mest forkerte vil være at lade angreb med kemiske våben på civile passere upåagtet. Det vil indirekte legitimere, hvad verden aldrig må acceptere, hverken i Syrien eller andre steder. Vi kan håbe, at FN-sporet igen viser sig som en farbar vej. Alle muligheder må afsøges. Særligt efter at Storbritannien har afvist en aktion uden om FN.

	Men mens mediernes malstrøm fortsætter med den militærtaktiske og -tekniske dækning af en krig, der endnu er uerklæret, må vi ikke glemme den stadig mere kritiske situation for den syriske befolkning.

	Om krigens brutalitet har den 27-årige læge Haifaa Awads dagbøger fra et oprørshospital her i avisen været et vidnesbyrd om. Hendes pointe er: »Vi starter ikke en krig, men forsøger være med til at stoppe den«. Hun repræsenterer den virkelige virkelighed, mens vi andre diskuterer politiske og militære strategier.

