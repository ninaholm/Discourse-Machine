En uklædelig kurs
LEDER


 
	På andet år forsøger 23 irakiske fanger at få det danske retssystem til at realitetsbehandle deres krav om erstatning for den mishandling og tortur, som de angiveligt blev udsat for, da de i november 2004 blev taget til fange under den meget omtalte Operation Green Desert og overladt til irakisk politi.

	Trods ihærdige bestræbelser fra deres advokat, Christian Harlang, er det endnu ikke lykkedes at få retssystemet til at acceptere sagen.

	Kammeradvokat Peter Biering, der repræsenterer Forsvarsministeriet, har nemlig valgt at bruge alle de prokuratorkneb, som den danske retsplejelov giver mulighed for.

	Dels har de 23 irakere fået afslag på fri proces i foreløbig to instanser. Dels kræver kammeradvokaten efter rådslagning med hele fire ministerier, at irakerne stiller hver 40.000 kr. som garanti for sagens omkostninger – en anselig sum i et land, hvor gennemsnitsindtægten ligger på 25.000 kr. om året. Og endelig forsøger kammeradvokaten at få retssystemet til at erklære sagen for forældet.

	Alt i alt har regeringen og dens advokat valgt at stille så mange forhindringer op som muligt – formentlig for at undgå, at spørgsmålet om Danmarks mulige medansvar for fangemishandlingen i Irak kommer for retten.

	Der er ingen tvivl om, at det generelt er svært at rejse sager mod den danske stat. Men i Green Desert-sagen risikerer de mange krav til de irakiske fanger at gøre det helt umuligt. Ifølge flere menneskeretsorganisationer overtræder Danmark i så fald både FN’s torturkonvention, Grundloven og Den Europæiske Menneskeretskonvention, der giver formodede ofre for statslige overgreb ret til at søge oprejsning ved domstolene.

	På et samråd i mandags forsøgte det tidligere Rehabiliteringscenter for Torturofre, nu Dignity Institute, med hjælp fra Enhedslisten at få regeringen til at genoverveje de mange krav til irakerne.

	Men både forsvarsminister Nick Hækkerup og justitsminister Morten Bødskov afviste naturligvis at blande sig i en verserende retssag. De fastholdt samtidig, at Danmark efter deres opfattelse ikke bryder nogen konventioner.

	Og kammeradvokaten har tidligere forsvaret kravene med, at det er de samme krav, som stilles til andre udlændinge, der ønsker at rejse en sag ved danske domstole.

	Det lyder jo umiddelbart meget retfærdigt alt sammen. Problemet er bare, at det ikke passer.

	I den anden danske fangesag, som har verseret siden 2009, har vilkårene været langt lempeligere. Den tidligere afghanske fange Ghosoullah Tarin har f.eks. fået fri proces til at sagsøge Forsvarsministeriet, fordi danske soldater i foråret 2002 udleverede ham til deres amerikanske kolleger i Afghanistan, af hvis varetægt han angiveligt blev mishandlet.

	Der har derfor heller ikke været noget krav til ham om sikkerhedsstillelse. Og spørgsmålet om forældelse har tilsyneladende heller ikke været på dagsordenen fra kammeradvokatens side. Ganske som irakerne anlagde Tarin ellers også først sag, syv år efter de påståede overgreb fandt sted. Ifølge Retsplejeloven er det fire år for sent, men i alvorlige sager kan forældelsesfristen udskydes i hele 30 år.

	Der er med andre ord tale om et valg, når regeringen og kammeradvokaten vælger at bruge forældelseskravet. Og det samme gælder spørgsmålet om sikkerhedsstillelse, hvor loven også giver mulighed for at fravige kravet.

	Det er altid meget betænkeligt, når politik og jura blandes sammen, som det tilsyneladende sker i denne sag. Det kan formentlig ikke fuldstændig undgås i de tilfælde, hvor staten er under anklage. Men i denne sag tyder alt på, at Forsvarsministeriet misbruger sin magt til at forhindre 23 fattige irakere i at få prøvet deres sag.

	Det er ikke klædeligt for en regering, der prædiker åbenhed og menneskerettigheder ved enhver given lejlighed. Ligesom det heller ikke er klædeligt, at ministeriet tilsyneladende misbruger sit informationsmonopol til at forhale sagsbehandlingen og tilbageholde en række vigtige dokumenter i sagen.

	I sager, hvor staten er under anklage, bør myndighederne i en retsstat tværtimod gøre sig helt særligt umage for at fremlægge alle relevante oplysninger og sikre mulige ofre for danske myndigheders handlinger reel adgang til en fair rettergang.

