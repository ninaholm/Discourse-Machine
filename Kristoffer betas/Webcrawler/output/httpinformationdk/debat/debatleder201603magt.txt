Magtarrogance
LEDER


 Vi elsker at fortælle hele verden om Folketingets Ombudsmand. Det er ombudsmanden, der holder demokratiet rent og administrationen retfærdig. Det er ham, der undersøger den praksis, Folketinget selv har etableret. Det er ham, der afstiver vores grundlæggende rets- og forvaltningsprincipper.
Ombudsmanden er velsagtens den største politiske eksportartikel fra vores demokratiske idealstat mod nord, hvor der trods politiske uenigheder altid er enighed om én ting: Politikerne respekterer ombudsmandens udtalelser som den demokratiets tilsynsførende, vi har valgt som en bærende del af vores folkestyre.
Desto mere bekymrende er det, når vi i øjeblikket stedse oftere oplever, at Folketingets politikere – og i særdeleshed Venstre-regeringen – ignorerer eller direkte undergraver ombudsmandens udtalelser. Dermed undergraves i virkeligheden de værdier, vi kender vores demokrati på.
Tirsdag i denne uge udtalte ombudsmanden med god grund »alvorlig bekymring« over forholdene for de ikke-kriminelle udlændinge, der i øjeblikket spærres inde i celler i det nedlagte Vridsløselille Statsfængsel.
»Forholdene i Vridsløselille giver mig anledning til alvorlig bekymring, blandt andet for psykiske skadevirkninger,« skrev Jørgen Steen Sørensen således tirsdag i en pressemeddelelse.
