Uempatiske læger tager håbet fra deres patienter
Alvorlige diagnoser bør formidles med empati, hvis patienten skal bevare et minimum af håb og livsmod – men alt for mange speciallæger er dårligt skolet i at tage hensyn


 I sundhedsverdenen har man længe vidst, at kommunikationen mellem sundhedspersonale og patient er af afgørende betydning for helbredelsen. Og nu er emnet blevet aktualiseret i forbindelse med en ny forskningsrapport fra Karolinska Institutet i Stockholm. Den viser, at personer, som har fået besked om, at de har en kræftdiagnose, har en øget risiko for at begå selvmord eller blive ramt af hjerte-kar-sygdom inden for den første uge efter diagnosen. Og det ser ud til, at risikoen ikke har nogen sammenhæng med behandlingen, men med selve sygdomsbudskabet. Der er derfor god grund til at spørge, om noget af årsagen til den øgede risiko kan være den måde, som kræftbudskabet formidles på.
Meget tyder på, at en del læger – og det gælder navnlig speciallæger – ikke har den nødvendige kommunikationsforståelse, der skal til, for at de kan formidle fortrøstningsfulde budskaber til syge. Måske skal årsagen til denne mangel endda søges i selve speciallægeuddannelsen, eller også er det rammebetingelserne i selve sygehussystemet, som er uhensigtsmæssige.
Pustede håbet ud
Ligegyldigt hvilken forklaring man hælder til, er det ikke svært at finde eksempler på kommunikationens effekt.
Person A døde f.eks. efter en lang kamp mod kræft, kun 52 år gammel. I ni år havde hun brystkræft. Den spredte sig efter nogen tid til knoglemarv og lever. Det var hårdt for både hende og hendes kæreste, men hun bevarede håbet og kæmpede for livet. Spiste sundt, levede sundt. Fik cellegiftkure og strålebehandling. Hun kontaktede også alternative behandlere, som gav hende et håb – og som i en periode var med til at forbedre hendes livskvalitet.
Hun havde kontakt med en kræftspecialist, som, da det begyndte at udvikle sig i en kritisk retning, ikke formåede at kombinere behandling med omsorg. Han fortalte hende overordentligt direkte, at der ikke var noget håb. Det fratog hende både livsmod og nattesøvn.
»Selv om det så skulle blive min sidste sommer, kunne jeg så ikke have fået den i fred?« skrev hun i sin dagbog. Kunne hun i sine sidste måneder have haft en bedre livskvalitet?
Jeg er klar over, at lægerne her står over for en vanskelig balancegang. For mange patienter ønsker klar besked og gerne en så eksakt livsprognose som muligt, så de kan indstille sig på, hvornår det er slut. For den patientgruppe kunne denne læges facon muligvis have fungeret tilfredsstillende, men for person A var den på alle måder vanskelig.
Sendt lukt i depressionen
Et andet eksempel er person B, som var i behandling hos en læge med tilsvarende mangel på psykologisk indsigt i forbindelse med en alvorlig skade på det ene øje. Øjenspecialisten fastslog, at der var tale om en uoprettelig skade.
Der var altså intet håb om bedring. Desuden blev det sagt ligeud, at man ikke vidste, hvordan det kunne udvikle sig. Tilstanden kunne med andre ord blive værre, og også det andet øje kunne blive ramt.
Da patienten spurgte, om skaden ville få nogen betydning for hans færdsel i trafikken, blev der svaret, at person B ikke måtte køre bil i det næste halve år.
De meldinger var med til at sende person B ud i en svær depression. Til alt held havde han lægevenner, som indtrængende opfordrede ham til at søge en second opinion, og han kontaktede en anden øjenlæge.
Denne speciallæge udtrykte sig på en helt anden måde. Han var mere medfølende og sendte person B til forskellige undersøgelser, så han blev forsikret om, at der ikke var nogen andre former for skader. Han satte også patienten i gang med et nyt behandlingsforløb. Behandlingen var ganske vist på forsøgsstadiet, men så ud til at have gode virkninger.
Efter lægerne er kommet med nye informationer og har indgydt håb, er person B’s livssituation totalt forandret.
Og han er dybt taknemmelig over, at den anden speciallæge kunne give ham en noget anderledes sygdomsbeskrivelser og indgyde optimisme.
Den første øjenspecialist kunne måske nok sit fag, men han kunne ikke give håb og opmuntring. Desuden tyder meget på, at han har taget fejl i sine mest pessimistiske forudsigelser.
Person A brugte det sidste halve år af sit alt for kort liv til at kæmpe med en depressiv sorg, som lægen muligvis kunne have mildnet. Men hans skånselsløst ligefremme diagnose gjorde det modsatte. Han havde nok ret i sin diagnose, men kommunikerede den forkert.
Spørgsmålet er, om ikke sundhedspersonale bør være mere optaget af at kunne leve sig ind i en patients bekymringer. Bør de ikke i højere grad forsøge at forstå, hvad patienterne ønsker at vide? Ja, selv når patienten beder om et ærligt svar, bør det gives med den nødvendige omsorg og empati. Jeg forventer mere af en speciallæge, end at han kan give én indsigt i den naturvidenskabelige forståelse af et sygdomsforløb. Nogle patienter har ikke nødvendigvis behov for at vide alt det, som lægen ser. »Jeg havde et lille flakkende lys af håb, men han blæste det ud,« skrev Person A i sine dagbogsnotater.
Læger skal forstå psyken
Det er selvsagt nødvendigt for en speciallæge at kunne forstå et sygdomsbillede for at kunne helbrede og eller mindske de negative konsekvenser af sygdommen. Men det er mindst lige så vigtigt at forstå psyken hos patienten.
Det er ikke altid livets længde, som betyder mest. Kvaliteten af den tid, patienten har tilbage, er også vigtig. Person A fik ikke forlænget sit liv ved at blive præsenteret for en brutal sandhed. Budskabet fra Person B’s første læge bidrog heller ikke positivt. Og deres eksempler er desværre ikke enestående. Hver gang jeg fremdrager de to patienters erfaringer, får jeg fortalt lignende historier.
»Jeg håber ikke, jeg har lidt forgæves,« udtalte Person A mod slutningen af sit liv. Hvis beskrivelsen af hendes skæbne kan bidrage til en debat om lægers kommunikation med deres patienter, vil det kunne gøre hendes alt for tidlige død en smule mindre meningsløs.
Jan Johnsen er lektor i Medier og Kommunikation på Høgskolen i Oslo og Akershus. Oversat af Niels Ivar Larsen

