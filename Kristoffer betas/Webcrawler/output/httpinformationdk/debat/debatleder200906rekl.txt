Reklame-oplysning



 DAGTIMERNE PÅ DR2 skal fremover helliges videnskaben i form af forelæsninger, interviews, samtaler og øvelsesdemonstrationer. Ifølge DR's egen fremstilling, vil "DR2 give sit bidrag til at højne vidensniveauet i Danmark."
Det lyder flot, men det er det ikke. DR2's bidrag til at højne vidensniveauet begrænser sig nemlig til at stille sendetiden, nogle indkøbte programmer og lidt ekspertise til rådighed. Omkostningerne ved nyproduktionerne bliver lagt hos de universiteter, som vælger at deltage i 'Danskernes Akademi', som programmet så flot hedder. Det vil i praksis sige, at DR stiller sendetid til rådighed for universiteternes kommunikationsafdelinger. Kender man blot det mindste til universiteternes kommunikationsafdelinger, vil man vide, at de ikke vil kunne producere journalistiske produkter, som det er værd at beskæftige sig med. Det behøver man blot at kigge i landets universitetsaviser, som med enkelte undtagelser produceres af kommunikationsafdelingerne, for at konstatere. Her et par overskrifter: "Stærk forskergruppe vælger RUC", "Høj iværksætterpuls hos de studerende på AAU", "DTU-computere blev til ulandshjælp", "Godt psykisk arbejdsmiljø på AU." Sådan tænker man på kommunikationsafdelinger. Det skal se godt ud. Ud ad til. At universitetsaviserne så bliver ligegyldige reklamefoldere frem for saglige formidlere af forskning, kritik og debat, er man ligeglade med. 
IDEEN OM Danskernes Akademi bygger på en forestilling om universiteterne som statslige institutioner, der ud fra en demokratisk forpligtelse til at oplyse borgerne, gerne vil dele ud af den viden, de har genereret for skatteydernes penge. Det er imidlertid et helt forældet syn at have på universiteterne. Gennem de seneste år er universiteterne blevet til en form for videns-virksomheder, der skal konkurrere om såvel forskningsmidler som studerende. Og med universitetsloven fra 2003 har man tilmed fået egne bestyrelser med et eksternt flertal - ganske som virksomheder i det private erhvervsliv. En sådan videns-virksomhed er naturligvis interesseret i at fremstå positivt i medierne - og det må man sige, at DR nu giver dem mulighed for. 
Det er fuldt forståeligt, at flere universiteter formentlig er interesserede i samarbejdet, selvom man kan diskutere, hvor attraktiv sendefladen er. Derimod må man undre sig over, at DR vil lægge navn til reklame-tv forklædt som public service. Og man må undre sig over, at offentlige skattekroner skal tages fra universiteternes kerneområder og bruges på reklame-tv forklædt som forskningsformidling. Ideen om at bringe forelæsninger er fin nok - især hvis de også bliver udvalgt omhyggeligt og lagt på nettet som podcasts. Det er i genrerne 'interviews', 'samtaler' og 'øvelsesdemonstrationer', der vil opstå problemer. Hvis DR seriøst ønskede at satse på at lave journalistik på universitetsområdet, burde de naturligvis selv producere, redigere og finansiere sådanne programmer.

