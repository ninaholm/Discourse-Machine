'We Are the EU'



 For nylig udskrev EU-Kommissionen en konkurrence, der opfordrede unge europæere til at indsende en sang, der støtter bekæmpelsen af fattigdom verden over. I øresneglen hører man det europæiske modspil til »We Are the World«. De nye toner i Bruxelles er dog ikke helt rene. Kampagnen skal - med Kommissionens ord - »gøre teenagere bevidst om EU's indsats for udviklingssamarbejde«. >
>Kampen er ikke imod fattigdom, men for en bevidstgørelse om EU's gode gerninger, der skal rappes ind i ungdommen for EU-penge. Den slags kaldes også propaganda.
>Der er også elementer af propagandistisk tænkning i de forslag, som medlem af EU-Parlamentet Morten Løkkegaard (V) lægger frem for at bevidstgøre europæerne om EU og EU-Parlamentets virke. >Han mener, at »man for at øge borgernes viden om EU er nødt til at gøre EU til et naturligt fag i gymnasieskolernes læseplan«. Han vil have public service radio- og tv-stationerne til at viderebringe de direkte netsendinger fra Parlamentets møder. Og han vil have et hold udvalgte journalister på EU-budgettet for at skrive udvalgte historier til de europæiske medier.
>Der er i forvejen en nyhedsstrøm med 3.000 årlige pressemeddelelser fra EU-Kommissionen og flere fra Parlamentet og dets over 700 medlemmer suppleret af hjemmesider, nyhedsbreve og sociale medier.
Det er meningsløst at tro, at Løkkegaards EU-ansatte superjournalister kan blive en fornuftig overbygning på den eksisterende nyhedsstrøm. Det kan kun blive til et utjenligt forsøg på at tvangsfodre frie medier.
Det er bemærkelsesværdigt, >at den gode journalist Morten Løkkegaard allerede efter et år som EU-politiker er blevet et nyt skud på den europæiske stamme, der tror, at man gennem en overdosering af EU-nyheder kan lære folk at elske EU.
Det er ikke særligt liberalt. Det er meget centralistisk. Det er noget filosofisk gylp tæt på den propaganda, der virker modsat. Nej-sigerne bør nok takke ham ved den næste folkeafstemning.

