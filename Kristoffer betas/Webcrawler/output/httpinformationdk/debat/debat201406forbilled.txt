Forbilledlig mangel på selvmedlidenhed
De sejeste kvinder, jeg kender, synes ikke at lide af dårlig samvittighed. Til gengæld har min egen generation så rigeligt af den


 Vi har alle vore idoler. Og hermed mener jeg ikke Hillary Clinton eller Nelson Mandela. Helt konkret har jeg i årevis set op til en række medieforegangskvinder. Kongerækken er heldigvis lang – og indbefatter også mænd – men højt på listen står navnene Ulla Terkelsen, Gretelise Holm og Lise Nørgaard.
Forleden tænkte jeg over, at de tre deler et velgørende karaktertræk, som jeg ikke finder i min egen generation og slet ikke blandt mine yngre kønsfæller i 30’erne: De seje damer synes på forbløffende vis at være undsluppet skyldfølelse og dårlig samvittighed.
Nu kan man indvende, at jeg ret beset intet ved om det. Måske er mine rollemodeller netop flasket op med at tie stille med den slags, fordi man ikke kom nogen vegne i karrieren, hvis man underholdt med ’kvindelige svagheder’, da deres arbejdsliv tog fart.
Det er muligt. Men jeg tillader mig at tage dem på ordet.
Da andet bind af Gretelise Holms erindringer udkom i forrige måned, gentog hun her i avisen sit udsagn fra bind 1, som jeg har elsket, siden jeg mødte det første gang: »Jeg har praktiseret den grundholdning, at mange småproblemer har godt af at blive fortrængt og fejet ind under gulvtæppet. Når der så har dannet sig et bjerg under tæppet, kan man stille sig op på det og kigge ud i verden, hvor der foregår så meget interessant.«
For 14 dage siden læste jeg et interview med Lise Nørgaard i ALT for damerne. I artiklen svarede den landskendte forfatter, der fyldte 97 i denne weekend »nej« på et spørgsmål om, hvorvidt det ændrede hende at få børn – et helt utænkeligt svar i dag, hvor moderskabet anses som en transformativ akt. En lykkelig tilstand, hvorfra man aldrig kommer uændret tilbage, men altså også et prædikat, der synes behæftet med en permanent følelse af utilstrækkelighed. Nørgaard tilføjer, at hun af og til tænker over »om jeg var nok hjemme hos mine børn, men det kan jo ikke nytte noget nu, for det kan jo ikke ændres. De har da overlevet,« konkluderer hun.
Ulla Terkelsen, en ikonisk journalist i den danske medieverden, er kendt for sin enorme arbejdskapacitet, viden og entusiasme. Hun er heller ikke rejsende i skyldfølelse (hun er mor til en voksen søn). Da biografien med den sigende titel Vi kan sove i flyvemaskinen udkom i 2012, sagde hun i et interview i Kristeligt Dagblad, at »løsningen på problemer kan ligge i bevægelsen. Det kan lyde overfladisk, og nogle vil mene, man flygter. Men en problemstilling bliver ikke nødvendigvis løst af, at man stirrer på den.«
I De sendte en Dame skriver Nørgaard, at hun anbefaler, at mødre »befrier sig for« dårlig samvittighed. Læg mærke til verbets aktive form. Det er ikke andre, som skal sørge for, at skyldfølelsen forsvinder. Nørgaard fortæller om sig selv og sin veninde, socialdemokraten Eva Bendix: »Omgivelserne havde stedse øjnene på os og forventede, at vores hjem var beskidte og ufremkommelige, vores unger forsømte og snottede, vores madprogram elendigt og at vores ægtefæller, Claus Becker og Jens Nørgaard, gik rundt i evig længsel efter at udskifte os med et par hjemmearbejdende husmødre, som alene helligede sig opgaven som permanente serviceforanstaltninger og lod mændene om det med forsørgelsen.«
Sådan var det ikke. Netop for, at »der ikke skulle spørges, om vi forsømte det ene for det andet, herskede der faktisk en forbilledlig orden i vores hjem,« så man ikke »som et argument mod kvindens frigørelse og selvforsørgelse – kunne påstå, at enhver brist på den huslige orden udelukkende skyldtes, at vi på egoistisk vis havde forladt kødgryderne for at hellige os karrieren.«
Nørgaard stillede af samme grund større krav til sine børn end sine samtidige:
»Det forventedes, at de, som de voksede op, påtog sig egne pligter i husførelsen. Således lærte alle mine fire børn til eksempel at lave aldeles glimrende mad, længe før de fik deres egne hjem. …. Mange af vores kvindelige (journalist) kolleger var ofre for de samme holdninger, men sært nok fungerede deres hjem og deres familieliv også aldeles storartet.«
Lighederne mellem disse tre kvinder er åbenlyse: åbenheden, nysgerrigheden, fliden, ambitionen, den seje insisteren og det åbenlyse talent bevares, naturligvis. Men de har altså også alle sammen en karakteristisk mangel på selvmedlidenhed, som vi, der er yngre, kunne lære en del af.
Annegrethe Rasmussen er udenrigskorrespondent i Washington DC

