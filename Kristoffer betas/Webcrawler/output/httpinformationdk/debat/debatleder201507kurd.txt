Den kurdiske forbindelse
LEDER


Forudsat at Islamisk Stat (IS) stod bag terrorangrebet i Suruç, var det ikke rettet mod Tyrkiet, men mod kurderne. Mod PKK (Kurdistans Arbejderparti) og det deraf afledte DHP, der som det første kurdiske parti fik sæde i parlamentet ved valget den 7. juni.Islamisk Stat har ikke ytret sig om angrebet, der indtil nu har kostet 32 dræbte og mere end 100 sårede, men IS er den logiske gerningsmand. Det var via Suruç, de nordirakiske kurdiske peshmergaer kom Kobane til undsætning i oktober sidste år, det er via Suruç, at PKK har kontakt med fætrene og kusinerne i det syrisk-kurdiske parti PYD, der er en filial af PKK, og målet for terrorangrebet mandag var unge kurdiske aktivister på vej til den fremdeles IS-belejrede by på Syriens side af grænsen med legetøj, værktøj, medicin, madvarer og solidaritet.Hvis IS ville ramme Tyrkiet, havde Suruç ikke været målet. Men massakren var et budskab til Ankara, der er klemt mellem internationale partneres krav om deltagelse i krigen mod IS, hensynet til landets indre sikkerhed og en fejlslagen Syrien-politik.Læs også:&nbsp;Islamisk Stat mistænkes for offensiv mod TyrkietEfter valget er kursen mod IS strammet med øget grænsekontrol og anholdelser af aktivister &ndash; selvmordsbomberen var en tyrkisk IS-rekrut &ndash; og med en mere imødekommende holdning til USA, der ønsker at bruge tyrkiske baser til angreb på terrororganisationen. Denne ændrede attitude afspejler ikke kun det vestlige pres, men også, at det islamiske AKP-parti mistede sit absolutte flertal ved valget og har brug for CHP, det største oppositionsparti, for at fortsætte i en koalitionsregering. En knast i forhandlingerne mellem de to partier er, at CHP er venligere stemt over for Bashar al-Assad i Damaskus end AKP, der har gjort fjernelsen af al-Assad-regimet til hjørnestenen i partiets Syrien-politik. Derimod er partierne enige om at søge at forhindre en autonom kurdisk enhed i det nordlige Syrien &ndash; en medvirkende årsag til IS-islamisternes hidtil frie bevægelighed i grænseområdet.Da AKP selv bestemte udenrigspolitikken, fik islamistiske militser som Jabhat al-Nusra og Ahrar al-Sham i hemmelighed våben og penge fra Ankara. Når pligttro politifolk greb ind mod de ulovlige transporter, blev de fjernet og anklaget for &rsquo;forræderi&rsquo;, og når nævenyttige journalister afslørede den sinistre trafik, blev de fængslet og tiltalt for terrorisme. Da Kobane blev belejret i 2014, forhindrede AKP-regeringen tyrkiske kurdere (læs: kampvante PKK&rsquo;ere) i at krydse grænsen til Syrien og lod kun modstræbende en peshmerga-brigade fra Nordirak komme igennem. Ved den lejlighed kunne præsident Recep Tayyip Erdogan ikke dy sig for at sige offentligt, at &raquo;Kobane vil falde&laquo;, ligesom han kaldte byens kurdiske forsvarere for &raquo;mere farlige end Islamisk Stat&laquo;.Men når AKP nu beskyldes for meddelagtighed i Suruç-massakren, der har udløst voldsomme demonstrationer i Istanbul og flere kurdiske byer samt mord på to politifolk i Sanliurfa, er der snarere tale om medløberi. Der er ikke beviser for, at tyrkiske myndigheder har haft direkte samarbejde med IS, men det er åbenlyst, at der blev set gennem fingre med trafikken over grænsen, ligesom IS-medlemmer frit har kunnet hverve hellige krigere i de tyrkiske byer. Man har ikke villet provokere organisationen, vel vidende at den har celler over hele landet, og at tyrkiske &ndash; og kurdiske &ndash; islamister kæmper i IS-brigaderne. Og at en mere restriktiv politik mod IS truer den indre sikkerhed, er Suruç-massakren en brutal påmindelse om.Man skal huske, at Tyrkiet har årtiers erfaringer med terrorisme, der i 90&rsquo;erne udartede til veritabel borgerkrig i de kurdiske provinser. AKP fik neutraliseret den konflikt med åbning af forhandlinger med PKK, men det betyder ikke, at konflikten er løst &ndash; og slet ikke, at det tyrkiske dogme om enhedsstaten uden særrettigheder til etniske mindretal er droppet. I Ankaras optik er PKK fremdeles en risikofaktor, der er øget med det autonome Kurdistan i Nordirak og de PYD-styrede enklaver i Syrien, der ovenikøbet er de facto-allierede med Bashar al-Assad. Set fra præsident Erdogans palads trues det sydøstlige Tyrkiets integritet af de cirka 25 millioner kurderes nationale aspirationer &ndash; ikke af Islamisk Stat eller andre islamistiske militser. Men set udefra har Islamisk Stat holdt Tyrkiet som gidsel &ndash; og nu skal regningen betales. Det bliver ikke kønt.
