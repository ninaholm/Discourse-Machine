Håb mellem selvmedlidenhed
– og lalleoptimisme


 Naturligvis kan øjeblikke indtræffe, hvor håb – om f.eks. fortsat liv eller blot samvær – er uigenkaldelig bristet og erkendelsen af håbløshed eneste ædruelige reaktion. Men hvor meget behøver den i så fald at blive bekræftet af andre? Meget skal ikke til, før insisterende, vedholdende efterstræbelse af sådan en bekræftelse lugter mere af selvgod selvmedlidenhed end af håbløshed: Heldigvis er jeg fortvivlet. Det må omgivelserne dog bemærke …
Lige så naturgivet er det, at begivenheder indtræffer, hvor eneste sande svar er jublende forventning om opfyldelse af et brændende ønske eller mål. Nu kun grund til optimisme. Men hvor ofte dækker det i virkeligheden ikke over livsløgnen? For er du ikke lykkelig, er du jo dum. En fejler. Kun tabere påstår i vore dage ikke succes. Så hellere lalleoptimist end realist, sådan som f.eks. alverdens cheføkonomer lallede endnu i foråret 2008, et par måneder før boblerne sprang, og vi fik den siden meget omtalte og endnu ikke overståede såkaldte finanskrise …
Dette som indgangsbøn for et håb, forhåbentlig hverken lalleoptimistisk eller selvmedlidende. Tændt af den danske EU-kommissær for klimaet, Connie Hedegaard, her i bladet i begyndelsen af måneden (9. oktober 2012), hvor hun erklærede:
»Hvis vi skal kunne skabe plads til den vækst, som af indlysende årsager er nødvendig nogle steder på kloden, er det måske ikke så skidt, hvis der kunne komme et paradigmeskift hos os i den materielt velstillede del af verden. Når nu ressourcerne er knappe, og når nu der er behov for vækst hos andre, kan vi så fortsætte med stadig større økonomiske vækstrater som det eneste ideal for os selv?«
Fordobling af forbruget
»Når nu ressourcerne er knappe … ,« siger hun. Ja, det tør siges: I går kunne samme blad under overskriften »Drømmen om den vægtløse vækst« melde, at pr. indbygger i verden er det gennemsnitlige årlige ressourceforbrug fordoblet fra 4,6 ton omkring år 1900 til 8,5-9,2 ton efter år 2000. Med vækst i folketallet betyder det, at den samlede globale udvinding og høst af de nævnte typer ressourcer er nået op på 47-59 mia. ton pr. år, oplyser FN’s Miljøprogram UNEP, »med en klar tendens til fortsat stigning i fremtiden«.
En aktuel rapport fra Sustainable Europe Research Institute (SERI), Green Economies around the world? medtager data frem til 2008 og angiver det globale ressourceforbrug til 68 mia. ton om året. Det afspejler en vækst i forbruget siden 1980 på 80 pct. Forbruget og presset på ressourcerne er meget ulige fordelt med f.eks. 4,7 tons pr. indbygger pr. år i Afrika syd for Sahara, 13,8 ton i Kina, 14,7 ton i gennemsnit i EU og 27,5 ton i Nordamerika. Gennemsnitsdanskerens ressourceforbrug er ifølge SERI ca. 25 ton pr. år, et af de højeste i EU. Forbruget pr. indbygger er således fortsat størst i i-landene, som Connie Hedegaard også noterede.
Håbegivende udtalelse
En reelt grøn økonomi på globalt niveau vil kun kunne realiseres, hvis der opnås absolut (og ikke blot – som nogen få steder – såkaldt relativ) dematerialisering af produktion og forbrug medførende radikal reduktion i vægt, i volumen og i hastighed af menneskets materielle ressourceforbrug, (altså i praksis løn- og profitnedsættelser, der vil noget), som påpeget af SERI.
Og da UNEP efter bedste skøn beregner, at ressourceforbruget for ethvert menneske derfor er nødt til at falde til fem-seks ton, altså langt under det nuværende forbrug i den materielt velstillede del af verden (herunder ikke mindst Danmark), hvis natur for højerestående plante og dyrearter (herunder ikke mindst menneskearten) skal have en chance i fremtiden, er det da håbgivende, at EU’s klimakommissær kan citeres for ovenstående udsagn.
Jeg ved godt, at Connie Hedegaard for nogle år siden i en debat med flere (bl.a. da også med undertegnede) benægtede, at kampen mod klima- og vores, de mest fremskrednes, andre naturødelæggelser af biodiversitet, vandforsyninger, havenes vandstande, naturens farver og former i det hele taget, nødvendiggør en anden husholdning (på græsk: økonomi) end den, der følger af den moderne samfundsform og det progressive livssyn, som hun nu selv betegner med ordene:
»Stadig større økonomiske vækstrater er det eneste ideal for os.«
Men jeg har nu altid godt kunne lide ordene om, at der i himmelen (hvad det så ellers er for noget?) opstår større glæde over en synder, der omvender sig, end over 99 retfærdige, der rigtig kan gå rundt og behage sig i deres lykke og succeser.
Nå, nu er det jo ikke just oplevelsen af at have success med sin kritik af DØV, Den Økonomiske Vækst, der plager en. Det er vel sandt at sige snarere sortsynet, håbløsheden, der truer med at udvikle sig til en eller anden form for selvmedlidenhed. Og bemeldte EU-kommissær har jo for resten selv lige lidt et nederlag til vækstreligionen (også kaldet kapitalismen eller fremskridtet):
»EU-Kommissionen slår os ihjel, lød budskabet fra biobrændstofindustrien. Kommissionen har nu givet indrømmelser, som kritiseres af de grønne organisationer,« stod skrevet forleden (18. oktober).
Så for at holde selvmedlidenheden i skak, foretrækker jeg at satse på Connie Hedegaards ’omvendelse’ til nyt ideal som – et håb. Mellem selvmedlidenhed og lalleoptimisme.

