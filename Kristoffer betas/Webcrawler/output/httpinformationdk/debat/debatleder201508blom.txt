Blomsterbørns børn
LEDER


 Mandag viste DR1 dokumentaren Christianias børn – skyggesiden af eventyret, hvor Sofie, Rufus, Trylle og Lise, der voksede op på fristaden i 70’erne og 80’erne, fortæller om omsorgsvigt som konsekvens af forældrenes friheds- og beruselsestrang. Om utryghed i det kaos, som det radikale sociale eksperiment også skabte. Og om en usund tavshedens kultur, hvor beskyttelse af ’projektet Christiania’ alt for ofte trumfede hensynet til de børn, der tabte. Som Rufus far siger i et øjebliks klarhed: »Christiania havde en psykologi som en incestfamilie.«
Hvis vi ikke snakker om det, er det ikke sket.
Sofie, Rufus, Trylle og Lise var børn af Christiania. Og de var børn af tiden. Eksperimenternes tid, hvor afvisningen af det samfund, som deres voksne havde overdraget dem, alt for ofte resulterede i en så infantil legelyst, at grænserne mellem voksen og barn blev udvisket. En af de medvirkende, Line, udtrykker det klokkeklart, da hun siger til sin far, at hans generation skabte en legeplads for voksne, men svigtede opgaven at skabe en tilsvarende tryg én for børnene. Og det er uden tvivl en rigtig analyse. Men dokumentaren undlader helt at beskrive de visioner om et bedre børneliv, der blomstrede i tiden. For bevægelsen, som Christiania var den mest radikale københavnske filial af, var ikke bare et voksenprojekt med børn som blinde passagerer. Det var i høj grad en social bevægelse, der forsøgte at skabe rigere og friere børneliv. Den var drevet af drømmene hos en generation, der forkastede deres opvækst i iltfattige parcelhuse med alt for kort afstand til væggene, hvor børn holdt kæft og far bestemte. Og skolestuer hvor dem, der sprællede for meget i den ene eller anden retning, blev sat på bagerste række. De ville skabe nye rammer, for at børn kunne blomstre og få deres egen stemme. Gik det galt? Ja, alt for ofte. Men var det overvejende drømmens skyld?
For Sofie, Rufus, Trylle og Lise var også børn af deres forældre. Eksperimenter tiltrækker af oplagte årsager også folk, der eksperimenterer helt derud, hvor grænserne end ikke kan anes i bakspejlet. Med stofferne. Med alkoholen. Med den frie seksualitet. Og Christiania havde som erklæret mål at været et sted for alle dem, der ikke passede ind i samfundets snævre rammer. Det var desværre også tit dem, der ikke passede på deres børn. De fire børn har meget forskellige fortællinger om deres forældre. Hvor Rufus ofte vågnede op alene i et stort tomt hus, var Lises hjem åbent for de børn, der havde brug for et kram og en tallerken. Det var et sted, hvor fællesskabet faktisk tog over, hvor forældrene svigtede. Et helle af voksenansvar, der heldigvis var mange af i kollektivbevægelsen, hvor man greb nogle af de børn, der ville have sunket til bunds i en lejlighed på Vesterbro eller en landejendom i Tønder.
Drømmen om, at alle voksne som børn skulle have ultimative udfoldelsesmuligheder, fik en mørk tvilling. Som Trylle beskriver, gennemgik det gamle kaserneområde en total transformation, når solen gik ned: Lige så farverig og idyllisk dagen var, lige så truende og kulsort var natten i børnehøjde. Den fortælling er uendelig vigtig, da den illustrerer, hvordan frihed og utryghed er et evigt, forbandet makkerpar. En grundlæggende erkendelse, der bør være basis for alt – fra det helt nære, børneopdragelsen, til det helt store; den måde vi organiserer vores samfund.
Men fortællingen om Christianias børn (i det tiår, som dokumentaren udelukkende kredser om) kan til gengæld ikke bruges til at bortkaste de idealer, som projektet var bygget på. Og det kan da slet ikke bruges som historisk vidneudsagn mod fremtidige eksperimenter i, hvordan vi skaber nye rammer for det gode liv. For det er ikke utopierne, der skaber derouten. Tværtimod: Katastrofen indtræffer, når vi slipper utopiens grundpræmis, nemlig konstant at stille spørgsmål ved det bestående i lyset af de idealer, vi sigter mod. Den sker, når der opstår en ny låst position, hvor de totalitære og reaktionære kræfter vinder. Det skete på Christiania, hvor angsten for at »skade fællesskabet« – og få nogle på hovedet af Bullshit – tog over, hvor idealerne slap. Det – ikke utopien – skabte en kultur, hvor dem, der skulle have taget vare på hinandens børn, fortrak til små mentale parceller. Og børnene tabte igen.
Så Sofie, Rufus, Trylle og Lise var børn af Christiania. De var børn af tiden. Og de var børn af deres forældre. Men de var også simpelthen børn i Danmark, der blev ladt i stikken.
Læs også: ’Her ved vi, hvordan naboen behandler sine børn’

