Tid til selvransagelse
LEDER


 Klip 1: En mand ligger død på fortovet med ansigtet vendt mod himlen. Imens arbejder politiets teknikere med at tegne ringe om muligt bevismateriale.
Klip 2: En gruppe mennesker står bøjet over en livløs mand, der er sunket sammen på asfalten. En af de tilstedeværende forsøger at genoplive manden med hjertemassage.
Disse dramatiske scener er de seneste dage igen og igen blevet vist på dansk tv. Den første optagelse viser den afdøde gerningsmand til weekendens terrorhandlinger i København, Omar Abdel Hamid El-Hussein, efter at han er blevet skudt af politiet på Svanevej på Nørrebro. Den anden viser et af hans ofre, filminstruktøren Finn Nørgaard, i minutterne efter, at han er blevet skudt på klos hold uden for Krudttønden.
I pressen har vi de seneste dage kaldt på en kritisk gennemgang af politiets og andre myndigheders håndtering af weekendens terrorhandlinger. Det er helt relevant. Men ligeså relevant er det, at vi i pressen formår at vende det kritiske blik i vores egen retning. Viste medierne – særligt tv – den fornødne ansvarlighed i dækningen i timerne og dagene efter terrorhandlingen?
Et langt stykke af vejen er svaret ja, men i de første dages opskruede væg-til-væg-dækning er de presseetiske sikringer røget et par gange.
Når tv bringer optagelser af den afdøde gerningsmand og det ene af hans ofre, er der tale om klokkeklare krænkelser af såvel enhver anstændighed som af de regler for god presseskik, danske medier redigeres efter. Heri hedder det bl.a.: »Ofre for forbrydelser eller ulykker skal vises det størst mulige hensyn … Ved indsamling og formidling af billedmateriale, herunder amatørbilleder, skal der vises hensynsfuldhed og takt«.
Hvem kan finde skyggen af samfundsmæssig relevans i at vise disse billeder? Hvad er det, der skal dokumenteres? Intet. De presseetiske regler taler alene om ofre, men ethvert menneske – forbryder eller offer – har krav på at blive behandlet værdigt i døden. Derfor er det tid til selvransagelse. Også i medierne.

