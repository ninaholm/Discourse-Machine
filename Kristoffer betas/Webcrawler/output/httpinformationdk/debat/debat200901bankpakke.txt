Bankpakke II: Der er kun behov for syv mia.



 Nationalbankdirektør Niels Bernstein går den 13. januar i en påtale i Information i rette med den kritik af de statslige kapitalindskud, som indgår i debatten om bankpakke II. Det har været nævnt, at der ikke forfalder så meget kapital som påstået, og at kapitalindskud derfor ikke haster. Ifølge reglerne for ansvarlig lånekapital skal medregningen heraf nedtrappes med 25 pct. om året de sidste tre år af løbetiden. Derfor har det været praksis at indfri lånet tre år før tid og erstatte det med et nyt med længere løbetid. Låneaftalerne har et indbygget incitament til denne praksis, en såkaldt 'step-up-klausul', der forhøjer renten med typisk halvanden til to pct. de sidste tre år.
Dele risikoen
Her et par momenter, som den ellers så nøgterne Nationalbank tilsyneladende undlader: 
- At forfaldstidspunktet rent faktisk er aftalens slutdato, og ikke tre år før, er en kendsgerning, som långiverne må leve med.
- Det er korrekt, at det har været 'markedspraksis' at indfri tre år før, men intet er længere normalt. At undlade førtidsindfrielse kunne før være et krisetegn, men at det meste af banksystemet er i krise, har långiverne vist allerede opdaget. Långiverne kan derfor ikke forvente nogen førtidsindfrielse.
- Step-up klausulerne er fastlagt i de 'glade dage' og selv om renten stiger, vil den alligevel være langt lavere end renten på nye lån, i det omfang lån overhovedet kan fås.
- Det er muligvis nødvendigt at staten hjælper til med at opretholde bankernes ansvarlige kapital for at undgå, at bankerne aggressivt forsøger at nedbringe deres udlån inden kapitalens udløbsdato. Men dette kan ske via et tilsagn om at tilføre denne kapital over tre år i takt med at fradragene på 25 pct. årligt indtræder.
Hvorfor skulle staten hjælpe professionelle investorer af med deres risici før tid? Staten vil alt andet lige stå bedre, hvis der er nogle at dele risikoen med i de første tre år.
Så når Bernstein konkluderer, at refinansieringsbehovet hos bankerne er 20 mia. kr. i 2009-2010 er dette fortsat ikke korrekt. Behovet er kun ca. syv mia. kr. i perioden, hvilket kan løses som anført ovenfor. Som en unægtelig vægtig aktør i debatten plæderer Nationalbanken tilsyneladende for en førtidig indfrielse af den ansvarlige kapital. 
Den skylder at fortælle hvorfor.
Lars Pehrson er direktør i Merkur Andelskasse

