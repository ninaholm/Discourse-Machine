En sag for Thyra



Thyra Franks folketingskandidatur for Liberal Alliance er ugens politiske personhistorie. Partiformand Anders Samuelsen kan da heller ikke nære sig for i helsidesannoncer at prale med den tv-kendte plejehjemsleder, der forlener Saxo Bank-partiet med en 'solid og menneskelig socialpolitik'.Således regnes almindelig menneskelighed og soliditet som en nyskabelse i Saxo Bank-partiet, men det skal bestemt ikke kritiseres.Tværtimod foreslår vi varmhjertede Thyra, at hun tager fat på tre helt aktuelle sager, hvor hendes nye parti med koldsindig spekulation i folketingsflertallets sammensætning hidtil har fraveget netop den menneskelige anstændighed.Den første sag handler om de 27 asylbørn, som har levet deres liv i tarvelige asylcentre i op til 14 år. Den anden handler om regeringens pointsystem, som afviser permanent opholdstilladelse, selv til tolke i krig for Danmark, med henvisning til 'manglende medborgerskab'. Den tredje sag handler om den eskalerende skændsel for Integrationsministeriet og Bir-the Rønn Hornbech (V), der i årevis ulovligt har nægtet statsløse unge palæstinensere dansk statsborgerskab.I alle tre sager har Liberal Alliance de seneste dage haft sæbe under fødderne. På den ene side udtaler politisk ordfører Simon Emil Ammitzbøll med fyndig prægnans, at det er for galt. 'Børn skal ikke blive boende i asylcentre', og vi er 'ikke tilhænger af det nuværende pointsystem', fastslår Ammitzbøll den ene dag, hvor han den næste dag hændervridende afviser at lade handling følge ord.For nok er Liberal Alliance imod regeringens udlændingepolitik, når den sætter menneskeskæbner på abstrakte love. Men medmenneskeligheden er dog ikke i så høj kurs i bankpartiet, at det for alvor må genere regeringen.Med Thyra Franks ankomst til partiet er vi altså stillet en større skridsikkerhed i udsigt hvad angår såvel 'soliditet' som 'menneskelighed'. Vi stiller beredvilligt spalter til rådighed, når annonceparolerne omsættes til praktisk politik.
