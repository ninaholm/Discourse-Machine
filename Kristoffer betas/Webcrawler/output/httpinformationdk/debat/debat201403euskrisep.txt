EU's krisepolitik skader udvikling



I Europa har håndteringen af den økonomiske krise været præget af en hård neoliberal politik, som har været medvirkende til en alvorlig social og politisk krise i flere EU-lande.I denne uge skal vi i Europa-Parlamentet stemme om to rapporter, der netop kritiserer Centralbankens, Den Internationale Valutafonds og Kommissionens – også kendt som trojkaens – behandling af de kriseramte lande. Trojkaens låneprogrammer har blandt andet haft katastrofale sociale konsekvenser i Grækenland, Portugal, Spanien og Cypern, hvor de udsatte grupper i samfundet er blevet de helt store tabere.De betragtelige nedskæringer på de offentlige budgetter har ikke blot været skyld i udviklingen af en ekstrem høj arbejdsløshed og øget fattigdom, de vil også ramme fremtidens generationer. Kvaliteten for de europæiske uddannelsessystemer vil eksempelvis være i fare – og dermed også ungdommens fremtid.Vi har tilsvarende set, hvordan trojkaen via låneprogrammer har tvunget flere lande til at privatisere for eksempel deres vandforsyninger, hvilket kommer til at gå ud over de fattigste borgere, der kan risikere i fremtiden ikke at have råd til rent vand. Når trojkaen sætter økonomiske hensyn over de menneskelige herunder uddannelse og sundhed, er det lige før, kuren skader mere end krisen.Trojkaen er udemokratiskDerfor har min partigruppe i Europa-Parlamentet, De Grønne, sendt en forespørgsel til Den Europæiske Unions Agentur for Grundlæggende Rettigheder for at få undersøgt, om trojkaen reelt har brudt charteret om fundamentale rettigheder.Demokratiet sikrer, at vi politikere stilles til regnskab for vores handlinger ved et valg, men trojkaen består ikke af folkevalgte, og indtil nu har deres uansvarlige politik ikke haft konsekvenser for dem.Desuden har Trojkaens ekstreme magtudøvelse via låneprogrammerne været med til at svække magtbalancen mellem EU-institutionerne og medlemslandene.Når kriseramte lande i Europa har brug for finansiel støtte, bør det være EU’s opgave at sikre, at den økonomiske krise ikke udvikler sig til også at blive en social og politisk krise med tiltagende fattigdom og grobund for højreekstremisme. Når de svageste i samfundet betaler prisen, bliver frygt og afmagt til forbitrelse og hævntørst.Margrete Auken, kandidat til Europa-Parlamentet for SF
