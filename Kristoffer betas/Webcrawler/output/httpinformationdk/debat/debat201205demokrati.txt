Fra demokratistøtte til demokratidræber
Demokratistøtten, der skulle sikre de kritiske mediers overlevelse, risikerer at ende som demokratidræber, hvis kulturministeren får sin vilje under det kommende medieforlig


»Nu vil vi have undersøgt, hvordan mediestøtten kan bidrage til den nødvendige udvikling, fornyelse og rationalisering i branchen uden at smide barnet ud med badevandet,« lød det fra daværende kulturminister Per Stig Møller, da han i oktober 2010 nedsatte det såkaldte Dyremose-udvalg, der skulle udarbejde et grundlag for regeringens stillingtagen til den offentlige mediestøtteOg det begyndte ellers så godt dengang i 2010. 6 milliarder offentlige mediekroner kulegraves, nye ideer skulle blomstre, nye medier lukkes ind i varmen. Et år efter barslede Henning Dyremose med en rapport, der så ud til at være klappet af i både mediekredse og herskende politiske kredse. Distributionsstøtten skulle afløses af en ’demokratistøtte’, hvor redaktionelle omkostninger i en eller anden form skulle afløse antallet af abonnenter som støttekriterie. Dermed sikrede udvalget, at den kritiske journalistikmasse i medierne ikke blev truet, samtidig med at der blev lukket et par nyere digitale medier ind i varmen.Det var magtens mænd, der i udvalget opfandt et system, der ikke anfægtede den eksisterende magt. Fire ud af udvalgets ti medlemmer havde allerede kontoradresse i Pressens Hus i Skindergade i København. Én repræsenterede de interaktive medier – han er senere blev fusioneret ind i Skindergade. Og så var der DR og TV 2, som lynhurtigt fik forhindret, at udvalget beskæftigede sig med 4,2 milliarder licenskroner, Journalistforbundet, der syntes det var en rigtig fed idé at lade omkostningerne til dyre journalister indgå som støttekriterie, og endelig to forskere, der dybest set ikke fik et ben til jorden.Optimisterne spåede, at den nye mediestøtteordning med et uændret antal støttekroner (cirka 400 millioner) kunne blive gældende lov på kort tid.Men i mellemtiden var der kommet en ny regering, og den nye kulturminister havde andre interesser. Han ville have flere mindre nye medier med. Han kunne ikke lide, at de store mediehuse fik flere penge. Så han startede en ny høringsrunde, hvor alle kunne sige det samme, som de hele tiden havde sagt. Måske vidste Uffe Elbæk i virkeligheden ikke, hvad han ville, og da regeringens medlemmer skulle finde et fælles fodslag, snublede de over hinandens tæer. Men, forsikrede ministeren, der ville komme et udspil i marts.Det kom der ikke, og det er fortsat ikke kommet. Det trak ud så længe, at sparegribbene i Finansministeriet fik øje på pengene. Mens regeringen skændtes videre, kom grønthøsteren kørende – og sideløbende fik regnedrengene øje på et nyt håndtag, de kunne dreje på: Den såkaldte lønsumsafgift, der på sigt skulle afskaffe den nulmoms, som udvalget havde valgt ikke at røre ved. Resultatet af kulturministerens nøl og regeringspartiernes indbyrdes kævl kan nu i værste fald blive en nedskæring på op til en fjerdedel.Det vil gøre ondt. Meget ondt. I de fleste dagblades regnskabstal overstiger mediestøtten det årlige resultat. Nedskæringen kan derfor betyde, at et pænt antal dagblade går fra et lille overskud til underskud. Det kan betyde, at selv den ene af landets to store koncerner, Berlingske Media, skal spare yderligere, og mindre dagblade, herunder Kristeligt Dagblad og Information, vil styrtbløde.Stort set alle de ’gamle’ medier har været i en rationaliserings- og fornyelsesfase i årevis, tvunget af udviklingen på annoncemarkedet og nettet. En omfattende nedskæring af mediestøtten samtidig med en omfordeling fra gamle til nye medier er kolossalt kompliceret.Det var måske det, Per Stig Møller vidste, da han advarede det nye udvalg imod at smide barnet ud med badevandet. Det gjorde udvalget ikke, men noget tyder på, at den nye regering er godt i gang med det. I sin iver efter at sende nye signaler om små glade projekter og rytmisk musik har kulturministeren (måske uforvarende) bragt sig i den situation, som hans forgænger advarede sit udvalg om.Statsministeren er pressens minister, og tiden er inde til, at hun skærer igennem. Selv om politikerne kappes om at være dødtrætte af dansk journalistik, handler det ikke længere om småtingsafdelingen. Det handler om at bevare den journalistiske kritiske masse, der er en forudsætning for den demokratiske debat. Den findes indtil videre kun i dagbladene (og på TV 2 og DR). Og den er truet. Den nedskårede ’demokratistøtte’ risikerer at blive en demokratidræber.Lasse Jensen er vært på P1-programmet ’Mennesker og medier’
