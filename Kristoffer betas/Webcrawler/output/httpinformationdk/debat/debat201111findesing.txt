’Der findes ingen manual til menneskemaskinen’



 Christian Graugaard, formand for Sex & Samfund, svarer på spørgsmål om parforhold:
Hvordan er kærlighed og erotik sammenholdt i et parforhold?
»Erotik er nok en mere flygtig størrelse end kærlighed. Man kan sagtens elske med nogen uden at elske dem — og omvendt. Liderlighed kommer og går, kærlighed har det med at slå rod. Men forhold er jo forskellige, og der findes ingen manual til menneskemaskinen. Nogle parforhold holdes sammen af kærlighed, andre af sex. Og nogle får hele pakken. Det handler om at finde den balance, som fungerer bedst for ens eget forhold.«
Der eksisterer altid en magtrelation i parforhold, vil det ikke altid være den ene, der ønsker et åbent forhold, mere end den anden?
»Mennesket er enormt fleksibelt og omstillingsparat, og vi har de seneste årtier udviklet en kulturel pluralisme, som giver mulighed for forskellige typer parforhold. Nogle vælger at leve i ægteskaber, hvor der ikke er meget ’ægte’ tilbage, men kun et ’skab, hvor man låser døren indefra og smider nøglen væk’. Andre lader lågen stå på klem, og andre igen lader den stå pivåben. Det er heldigvis sådan i dag, at folk selv kan bestemme, hvordan ’skabet’ skal se ud, og hvordan de skal opføre sig derinde.«
Hvorfor er åbne forhold stadig et tabuiseret emne?
»Vi slæber rundt på flere århundreders kulturel bagage, hvor ideen om monogami har været en bærende samfundskonstruktion så længe, at det skaber stort kulturelt ubehag, hvis man begynder at tale om alternativer. Men det pavlovske samlivs dage er gudskelov ved at være talte, så mon ikke vi fremover vil se nogle nye og overraskende bud på, hvordan man også kan leve sammen?«

