Ansvaret for drabet på Amager er Folketingets
Meningsløs vold handler om social nød, forskellige former for frustration og afmagt - primært fremkaldt af de seneste årtiers samfunds-udvikling, som Folketinget alene må påtage sig ansvaret for


 Igen ser vi meningsløs vold og død udført af unge mennesker, der ikke evner - eller ønsker - at overskue konsekvenserne af deres handlinger. Og igen ser vi på den ene side et hobetal af myndigheder og politikere vaske deres hænder (alternativt undlade at udtale sig), og på den anden side en mængde mere eller mindre kompetente mennesker sige: "Hvad sagde vi?"
Nu skal vi igen høre en laaaang debat om, hvorvidt vi skal igennem endnu en skærpelse af våbenloven hhv. straffeloven. Hvem ved, hvad det kan ende med denne gang? Når først vore begavede lovgivere begynder at kæmpe om mediernes opmærksomhed, for at vise deres vælgere, at de skam viser handlekraft og beslutningsdygtighed over for disse lovovertrædere, hvilke forslag kommer så på bordet? Totalt knivforbud i bymæssig bebyggelse?
Så kan vi være sikre på, at flere håndværkere vil blive idømt bøder i mangetusindkronersklassen, når de på vej hjem fra job antræffes med en Morakniv i bæltet i en visitationszone. Forbud mod tøndeslagning til fastelavn (da dette jo kræver et baseballbat-lignende slagvåben)? Forbud mod at færdes med elektrikerrør, da dette jo kan bruges som pusterør?
Med andre ord: Endnu flere latterlige lovgivningsmæssige tiltag end de allerede vedtagne, som er til enorm gene for den almindelige borger, der aldrig kunne drømme om at overtræde loven, men tiltag, som ingen indflydelse har på omfanget at hård vold blandt utilpassede unge?
Lad os da bare indføre totalt våbenforbud i nattelivet (uanset om lommeknivens klinge er over eller under syv cm lang!), hvis det kan gøre lovgiverne glade. Fint nok. Men tro ikke, at det standser den meningsløse og afstumpede vold blandt vore unge.
Social nød
Fat nu, kære Folketing, at meningsløs vold blandt unge mennesker ikke handler om våbenlov og/eller straframmer. Meningsløs vold handler om social nød og elendighed, psykisk lidelse, forskellige former for frustration og afmagt, og en masse underkategorier af disse - primært fremkaldt af de seneste årtiers samfundsudvikling, som Folketinget alene må påtage sig ansvaret for.
Meningsløs vold standses ikke af endnu en skærpelse af våbenloven (som i forvejen er skærpet ud i det ynkelige, så jeg vil vædde at selv ikke en folketingspolitiker kan gennemskue den). 
Meningsløs vold standses ikke af forhøjede strafferammer. De mest forkvaklede af vore unge, ser det jo som et statussymbol at have fængselsdomme i lasten - jo flere, jo bedre.
Meningsløs vold standses af massive økonomiske indsatser på det sociale område, undervisnings- og uddannelsesområdet, psykologisk og psykiatrisk behandling samt indsættelse af et massivt antal mennesker, som ser de unge til daglig, og som får kompetencer og værktøjer til at gribe ind, når unge mennesker ryger ud af en gal tangent.
Valgkampenes ord gennem de seneste årtier, 'flere midler til undervisning, uddannelse og forskning', 'flere midler til hjælp til de svageste' osv. osv. - kære Folketing: Vi har gennemskuet jer. I mener det jo ikke. Hver gang valget er overstået, fordeler I midlerne, som det er mest opportunt for jer, og når det går galt, skyder I skylden på leddet under jer, som måske nok har et formelt ansvar, men hvis økonomiske resurser I har amputeret på det groveste.
Hvis Folketinget ikke snart fatter dette, har vi ikke set det sidste meningsløse drab foreløbig, og hver gang vi fremover ser ét, må det lovgivende flertal se sig selv i spejlet og påtage sig skylden for det meningsløse tab af endnu et menneskeliv, ofret på samfundsøkonomiens alter.
Kan I virkelig leve med det? 

