Dansen om tørklædet
Kan et parti afvise en kvinde med tørklæde som folketingskandidat? Kan Føtex forbyde kvinder at bære tørklæder? Og giver tørklædet den frihed, som dets fortalere hævder?


 
	Hvad vægter højest: religionsfrihed eller ligestilling mellem kønnene? Den evigt aktuelle debat om tørklæder rejser en principiel diskussion om frihedsbegrebet. Er tørklædet udtryk for (kvinde-)undertrykkelse eller frigørelse (fra mænds blikke)? Fri til – eller fri for?

	Man kan forenklet anskue frihed på to måder. Jeg er fri for tvang – eller jeg er fri til at vælge, fordi vi alle er lige. Det sidste vil sige, vi alle har de samme rettigheder – uanset vores køn, seksuelle orientering, religiøse tilhørsforhold eller etnicitet. Vi kan frit vælge vores uddannelse. Vi kan stemme til folketingsvalg. Vi kan arbejde i Føtex. Vi kan vælge at gå med tørklæde.

	En mærkelig form for frihed

	Mange kvinder har gennem tiden hævdet, at de har truffet et frit valg om at bære tørklæde. Som Enhedslistens tidligere folketingskandidat Asmaa Abdol-Hamid sagde engang: »Mit tørklæde har givet frihed og ligestilling.«

	Tørklædet giver ligestilling og frihed, fordi kvinden slipper for, at mænd ser på hende som et køn. Et synspunkt Asmaa Abdol-Hamid har uddybet i et andet citat: »Tørklædet giver mig en større ligestilling med manden (…) Med tørklædet bliver kvinden vurderet efter sin intelligens og ikke på, hvordan hun ser ud.«

	Som ’intetkøn’ er kvinden ifølge denne opfattelse altså lige. Er det så et frit valg? Man kan sige, det er et valg, hvor kvinden er fri for noget. Men hvis man anskuer frihed som en tilstand, der opnås, når individer er lige som udgangspunkt, så er argumentet pludselig lidt bagvendt: Jeg bliver ikke anset som lige af mænd, der kun ser mit køn, men idet jeg, via tørklædet, skjuler mig, så ser de ikke mit køn – og så føler jeg mig ligestillet og fri.

	Jeg vil ikke betvivle, at kvinderne føler, det er et frit valg. Men symboliserer tørklædet frihed og ligestilling?

	Hvis vi fører argumentet ud, så er hendes frihed betinget af et tørklæde. Det er ikke frihed for mig, da det ikke grunder i lighed.

	Man kan selvfølgelig som kvinde føle et behov for at blive fri for mænds blikke. Men hvis en mand fortæller mig: »Jeg kan ikke anerkende dig som et intelligent og ligeværdigt menneske, når jeg kan se konturerne af dine bryster«, så vil mit klare svar være: Tag bind for øjnene, min ven. Vi skyder heller ikke solen ned, fordi den blænder os. Vi tager solbriller på.

	Ø’s forfejlede analyse

	Enhedslisten gik til kamp for tørklædets befrielse. Partiets pointe med tørklædets befrielsesfront var synspunktet, at der er religionsfrihed i Danmark. Altså en kamp for de liberale værdier og principper. Alle er fri til at vælge den tro, de vil. Det skal ikke hindre dem i at stille op til folketingsvalg eller arbejde i Føtex.

	Jeg mener dog, at partiet fejlede i analysen, fordi de ikke lyttede til argumentet for tørklædet. Jeg har svært ved at se, at man som venstreorienteret kan forsvare synspunktet, at kvinder er lige, når de er fri for mandens blik.

	Som venstreorienteret må man nødvendigvis mene, at vi som mennesker er lige. Hvis vi ikke er lige, så er det ligheden, vi kæmper for, så vi kan opnå frihed. Ikke blot til at udøve vores religion, men også til at udleve vores potentiale som kvinder uden at skulle skjule vores køn for derigennem at vinde mændenes respekt.

	Skal man kæmpe for retten til at dække sig til for at opnå respekt fra det andet køn? Eller skal man kæmpe for kvinders ret til at udleve deres potentiale?

	Arbejdsgiver vs. politisk parti

	Men hvad så med Føtex? Da Føtex nægtede at lade tørklædet (og andre religiøse symboler) indgå i deres uniform, gik debatten endnu en gang amok. Modstandernes argument bygger på en opfattelse af, at kvinder med tørklæder er ligestillede med kvinder, der ikke bærer tørklæder. En arbejdsgiver skal ikke diktere disse kvinder.

	Konflikter med tørklæder på arbejdsmarkedet så vi allerede i slutningen af 1990’erne, da Magasin nægtede kvindelige ansatte at have tørklæde på. Dengang mente Østre Landsret, at Magasins argument om, at tørklædet var et problem, fordi det virkede frastødende på kunderne (ligesom ammende kvinder på caféer), var en indirekte diskrimination af et religiøst mindretal og dermed i strid mod grundloven. Samme argument brugte HK senere mod Føtex.

	Føtex og COOP lavede imidlertid en anden lille finte. De forbød alle religiøse rekvisitter, hvilket de fik rettens ord for var okay, men det er jo unægtelig lidt nemmere at gemme et kors under uniformen end at skjule et tørklæde eller turban.

	Jeg er derfor enig med kritikerne. Eftersom det er tilladt at iklæde sig religiøse symboler i det offentlige rum, må kvinder med tørklæder være ligestillede med alle former for religiøst ’legetøj’. Alt andet vil være diskrimination. Hvad skulle min begrundelse som arbejdsgiver være for at forbyde det?

	Enhedslisten er derimod et politisk parti. De bør lytte til deres kandidaters argumentation, og vurdere om det hænger sammen med partiets grundlæggende menneskesyn og ideologi.

	Selvfølgelig kunne de takke nej til en kandidat, hvis personen har et menneskesyn, der står i modsætning til det, man som parti står for. Tænk, hvis man havde en ligestillingsordfører, der sagde, at en kvinde først bliver vurderet på sin intelligens, når hun tager et tørklæde på.

	Er tørklædet da ikke et personligt og privat valg? Jo, men hvis man stiller op i politik, bør man nok overveje, om de principper, man selv lever efter, flugter med partiets grundholdninger. Man kan heller ikke kræve millionærskat og selv leve i skattely.

Ann Lübbers er uddannet journalist og arbejder som pressemedarbejder

