Virkelighedens Nordic Noir
Der skal konfiskeres mange guldsmykker for at finansiere de film og tv-serier, der igen kan dreje talen om Danmark i positiv retning


 »Er det sandt? Hvis det er, så er det ganske enkelt tragisk!«
Min britiske veninde – nu bosat i Schweiz – har netop hørt om den danske smykkelov, men kan næsten ikke fatte, at det er sandt.
En tidligere studiekammerat fortæller om en samtale overhørt mellem to afrikanske forretningsmænd i Nairobi – altså ikke potentielle flygtninge – hvor de diskuterer henholdsvis Danmarks og Sveriges håndtering af flygtningesituationen: »Det, der sker lige nu i Danmark, sender chokbølger ud i verden,« påpeger han.
Jo tak – os, der bor herude i verden, har også opdaget det. Hvordan den goodwill, grænsende til beundring, vi har nydt i de seneste år – efter at briter og andre har opdaget Forbrydelsen, Broen og Borgen, René Redzepi og Trine Hahnemann – er ved at fordufte.
Der skal en rigtig god udlandshistorie til at kæmpe sig ind i BBC’s dagsordensættende morgenradioavis, men et forslag om at tage smykker fra folk, der har mistet alt det, der virkelig tæller i livet – et fredeligt familieliv i deres hjemland – har ingen problemer med at klare de skrappe kriterier.
Det havde grænselukningerne mellem Sverige, Danmark og Tyskland heller ikke, ligesom regeringens skræmmekampagne i libanesiske aviser også figurerede prominent i britiske og andre udenlandske medier.
Danmarks image som et cool, kunstnerisk og kulinarisk nyskabende, humant og lykkeligt hjørne af Europa er i løbet af et halvt år blevet udvisket til fordel for billedet af et forkælet, indadskuende, usolidarisk og direkte hjerteløst land.
Det mærkelige er, at det præcis synes at være politikernes hensigt: at stille Danmark i så dårligt et lys, at det i sig selv afskrækker flygtninge fra at komme til landet. Selv tilhængerne af smykkeloven – såsom Socialdemokraternes integrations- og udlændingeordfører, Dan Jørgensen – siger, at de »egentlig betragter det her som symbolpolitik fra ministerens side«.
Når folk i andre lande – i hvert fald her i Storbritannien – har svært ved at forstå, hvad der foregår, er det, fordi de er vant til, at deres regering bruger millioner på globalt at skabe et positivt image af deres land.
Storbritanniens BBC World Service – tv- og radiostationerne som kan ses og høres gratis overalt i verden – er landets måske vigtigste udenrigspolitiske redskab. Dets imponerende kultureksport – fra Mr. Bean, Monty Python og Ricky Gervais over James Bond og Sherlock Homes til Adele og det netop afdøde ikon David Bowie – er på samme måde vigtig, ikke kun økonomisk, men i forhold til at udbrede et positivt billede af Storbritannien globalt.
Selv når landet bestemt ikke tager sin del af slæbet – som i forhold til flygtningekrisen (20.000 syrere over fem år) – gør de britiske politikere alt for at fremstå, som om de gør mere, end de rent faktisk gør. De taler landet ’op’.
Så når et land som Danmark på denne måde udstiller sin egen hjerteløshed og mangel på solidaritet med ikke kun flygtningene men også de europæiske naboer, springer det i øjnene.
Socialdemokraternes Dan Jørgensen håber – ifølge sine udtalelser til Ritzau – at »alle de historier, der har været om vores land i de udenlandske medier, én gang for alle kan manes i jorden«, nu hvor Inger Støjberg er gået med til at hæve grænsen fra 3.000 til 10.000 kr., før værdier kan konfiskeres.
Jamen herregud – forstår vores danske politikere slet ikke, hvad de har gjort? Det er da fuldstændig ligegyldigt, om grænsen er 3.000 eller 10.000 – sågar om loven helt blev droppet – for ude i verden er beskeden modtaget. Ganske som det hele tiden har været hensigten.
Vi udlandsdanskere, der de seneste år har været vant til, at en dansk accent automatisk udløste en længere diskussion om, hvor tæt Borgen er på virkelighedens verden, og hvorvidt myrer er mad, er efter sæsonens julefester allerede blevet vant til i stedet at skulle forklare dette virkelighedens Nordic Noir.
Der skal konfiskeres mange guldsmykker for at finansiere de film og tv-serier, der igen kan dreje talen om Danmark i positiv retning.
Mette Rodgers er Informations korrespondent i London. 
Klummen er udtryk for skribentens egen holdning

