Mangler du legitimitet, så spil Hitler-kortet
Er Syriens Bashar al-Assad virkelig en ny udgave af den tyske fører? Det mener den amerikanske udenrigsminister, John Kerry


 
	Stakkels gamle Pol Pot. Ikke spor respekt kan han mønstre. Trods et solidt cv som en sindssyg og brutal diktator, der lod 1,7 millioner af sine landsmænd myrde, er det aldrig hans navn, der rinder i hu, når det amerikanske imperiums til enhver tid siddende bestyrere skal indstille kanonerne mod en ny fjende.

	Det samme gælder Josef Stalin, formand Mao, General Franco, Idi Amin, hunnerkongen Attila, Caligula og Vlad Dracula.

	Nej, når et nyt krigseventyr skal lanceres, og det atter er blevet tid at fyre op under Den Store Amerikanske Frygtfabrik, ved USA’s politikere ikke bedre end at fremmane den mørkest funklende stjerne på ondskabens firmament: Hitler.

	Saddam Hussein? Slobodan Milosevic? Mahmoud Ahmadinejad? Sig Hitler. Som var han betalt for det, siger udenrigsminister John Kerry nu også: »Hitler«.

	Med en beskæmmende beskeden international opbakning til at angribe en borgerkrig med krydsermissiler, spiller Kerry Hitler-kortet og sammenligner Syriens Bashar al-Assad med historiens ubestridte majestæt i renlivet ondskab. Nå ja, ret beset sammenlignede han Assad med både Hitler og Saddam Hussein. Den gamle skurk Saddam er tydeligvis rykket op i hierarkiet.

	At sige »Hitler« er udenrigspolitikkens udgave af at råbe ’ildebrand’ i et overfyldt teater. Meningen er at udløse en øjeblikkelig og instinktiv reaktion, der rydder salen. Når lokalet er tømt for uenighed, er der ikke mere at diskutere. En retorisk rød linje er trukket op. Overskrider man den, må det være, fordi man holder med Hitler. En position, ingen vil ønske at indtage.

	Dette er i al fald, sådan Team Obama håber at kunne sælge USA’s næste krig lite. Den fredsprisvindende præsident kan bedst lide bomber, missiler og droner. Det betyder krig uden amerikanske ligposer og for megen indenrigspolitisk turbulens.

	Historieløshed

	Team Obama satser tydeligvis også på en historieløs offentlighed. Adolf Hitler begyndte Den Anden Verdenskrig og invaderede Vesteuropa, Østeuropa og Rusland. Over 20 millioner russere omkom. 2,5 procent af verdens befolkning blev dræbt, herunder 400.000 amerikanere. Seks millioner europæiske jøder blev udslettet i en industriel pogrom.

	Bashar al-Assad, derimod, er part i en kompliceret borger- og stedfortræderkrig med stridende etniske og sekteriske fraktioner. Han har ikke invaderet nogen. Han har heller ikke erklæret krig mod nogen. Diktator er han dog, og omkring 100.000 mennesker er døde. Og så brugte han ifølge Team Obama og dets franske partnere kemiske våben »imod sit eget folk.«

	Denne omstændighed gør det rimeligt at sammenligne ham med en anden baathist-slyngel: Saddam Hussein. Men var Saddam så en Hitler? Næppe.

	USA-støttet diktator

	Mest oplagt er det at placere Saddam – og Bashar – i en anden kategori af diktatorer og despoter fra det 20. århundrede. Jeg tænker på typer som Shahen af Iran, general Suharto, general Pinochet og oberst Gaddafi.

	De regerede alle med jernnævebrutalitet. Shahen forfulgte oppositionen med sit berygtede SAVAK-politi, Suharto udrensede kommunister, Pinochet var en neofascistisk undertrykker. Alle undergravede demokratiet og myrdede lystigt løs blandt »deres eget folk«.

	Måske er problemet med disse mere retvisende sammenligninger er, at de her nævnte diktatorer alle blev understøttet af USA. Ja, endog Gaddafi fik sin plads i solen, da han efter 11. september 2001 gik ind på at opgive masseødelæggelsesvåben og lade vestlige olieselskaber komme til fadet. Af andre eksempler i det 20. århundrede på stiltiende eller eksplicit amerikansk støtte til morderiske kræfter kan nævnes 1980’ernes mellemamerikanske dødspatruljer.

	Hvis kemiske våben er i særklasse afskyelige, så må det siges at være uheldig timing, at Kerry sammenlignede Assad med Saddam i den samme uge, hvor der blev frigivet historiske dokumenter, som bekræfter Amerikas implicitte og aktive støtte til Saddams brug af kemiske våben under Iran-Irak-krigen. Hvad mere er: Amerikanerne foretog sig intet, da han ved en senere lejlighed brugte disse imod »sit eget folk«.

	Tilsyneladende er Kerry og hans venner ikke så velbevandrede i nyere historie. Ganske glemt er det også, at det kun er få år siden, at en amerikanske regering udleverede et antal terrormistænkte til Assad-regimets ’afhøringseksperter’, læs: torturbødler.

	Historie på repeat

	Indtil Det Arabiske Forår brød løs, var Assad faktisk ganske velanskreven i Washingtons udenrigspolitiske establishment. En mand, man kunne gøre forretninger med. Forleden bragte Daily Mail såmænd et hyggeligt billede af daværende senator Kerry og hans kone som gæster ved et middagsselskab hos Assad-familien i 2009. Man har velsagtens diskuteret regionale fredsbestræbelser. Selv om vi ikke ved, hvad der blev sagt, minder det billede slående om et andet foto: Donald Rumsfelds berygtede håndtryk med daværende diktator Saddam Hussein i 1983.

	Sådan kan man lære så meget af historien. Og uanset hvor meget Team Obama nægter at ville vide af det, har historien den grimme vane at gentage sig selv på samme måde som tv-historiekanalernes uendelige dokumentarfilm om nazisternes forbrydelser. Forhåbentlig er seerne af disse programmer tilstrækkeligt rustet til at gennemskue utroværdigheden i disse triste, krigsophidsende bestræbelser på at legitimere præsident Obamas Syrien-aktion.

	Hvem ved: Klør Obama tilstrækkeligt længe på med sine droneangreb og krydsermissil-bombardementer, vil han måske selv en dag kunne slutte sig til den lange række af statsledere og feltherrer, som nogen har udråbt til at være den nye Hitler.

	I det mindste skal han ikke at frygte for at blive sammenlignet med Pol Pot.

JP Sottile er amerikansk journalist og historiker

© Newsvandal og Information

Oversat af Niels Ivar Larsen

