ACTA giver stadig mulighed for misbrug
Handelsministeren kan ikke garantere, at ACTA ikke vil blokere for livsvigtig medicin til verdens fattigste


I et debatindlæg den 19. februar argumenterer handelsminister Pia Olsen Dyhr (SF) for, at Læger uden Grænsers bekymringer for, at adgang til generisk medicin er truet på grund af handelsaftalen ACTA, er ubegrundede.Selv om handelsministeren rigtigt påpeger, at ACTA ikke ændrer ved toldreglerne i EU, som allerede er problematiske, så ændrer det ikke ved, at ACTA indeholder en lang række skadelige bestemmelser, som kommer til at gælde i de lande, der tiltræder aftalen. ACTA giver, ligesom EU’s toldregler mulighed for misbrug, som ikke bare i praksis kan bremse forsyningen af generisk medicin, men også afskrække produktionen og brugen af denne.I debatindlægget understreger handelsministeren en vigtig skelnen mellem generisk medicin, som er produceret fuldt lovligt, og forfalsket medicin, som overtræder patenter og varemærkebeskyttelse. I den forbindelse er det vigtigt at understrege, at problemet med forfalsket medicin ikke løses effektivt med en handelsaftale. Det er grunden til, at man i WHO debatterer en helhedsorienteret løsning, der kan overkomme problemerne med forfalsket medicin.Problemet med ACTA er, at aftalen ikke skelner mellem bevidst forfalskning af varemærker og overtrædelser af varemærkebeskyttelse, som for eksempel brandnavn. Det giver medicinalvirksomheder mulighed for at anklage producenter af generisk medicin for misbrug af deres varemærke under ACTA. Problemet her er, at medicinen bruger et officielt lægemiddelnavn baseret på det aktive stof i medicinen, for eksempel paracetamol, som de fleste kender fra hovedpinepiller.I et konkret eksempel fra Tyskland blev en sending generisk medicin tilbageholdt, fordi man forvekslede det påkrævede officielle lægemiddelnavn ’amoxicillin’ med medicinalvirksomheden GlaxoSmithKlines varemærkebeskyttede produktnavn ’Amoxil’ (som selv er afledt af det officielle lægemiddelnavn).ACTA lader toldmyndigheder tilbageholde og endda destruere medicin udelukkende baseret på mistanke om brud på varemærkebeskyttelse uden juridisk kontrol. Det betyder, at man i princippet er skyldig indtil andet er bevist, og at livsnødvendig medicin kan tilbageholdes, uden at en domstol tager stilling til, om der er sket et brud på varemærkebeskyttelsen. Det overlades i stedet til toldmyndigheder, der ikke nødvendigvis har kompetencer til at afgøre komplicerede spørgsmål om immaterielle rettigheder.Samtidig udvider flere bestemmelser i ACTA ansvaret til ikke bare at gælde producenter, der er under anklage, men også underleverandører, distributører og forhandlere. Det betyder, at en organisation som Læger uden Grænser vil kunne blive forhindret i at købe generisk medicin under mistanke, selv om en domstol senere ville kunne afgøre, at mistanken var grundløs. Derfor truer tredjepartsansvaret i ACTA med at afskære forsyningen af generisk medicin, hvilket vil kunne få fatale konsekvenser for patienter, der må afbryde behandlingen.Ingen proportionalitetGrundlæggende er der en manglende proportionalitet mellem de mulige sanktioner, og de konsekvenser de kan have for eksempelvis patienter. Under ACTA har dommere begrænset mulighed for at vægte sundhedshensyn over private virksomheders interesser. I TRIPS-aftalen under WTO har domstolene mulighed for at bestemme passende sanktionsmuligheder, som også tager hensyn til patienternes interesser. I stedet for at stoppe produktionen kunne man for eksempel overvåge produktionen, indtil en domstol afgør søgsmålet og i tilfælde af overtrædelser tildele royalties til rettighedshaveren. På den måde bliver patienterne ikke gidsler i et økonomisk spørgsmål alene på baggrund af en mistanke.Kombinerer man sammenblanding af immaterielle rettigheder med hårde sanktioner, tredjepartsansvar og manglende juridisk oversigt, giver ACTA virksomheder incitament til at misbruge muligheden for at anklage konkurrerende virksomheder. Samtidig er der i ACTA meget begrænsede sanktionsmuligheder overfor falske anklager.Derfor frygter Læger uden Grænser, at ACTA ikke bare vil udgøre en mulighed for at forstyrre forsyningen af generisk medicin, men også at den vil afskrække ikke bare producenter fra at producere generisk medicin, men også underleverandører og aftagere af medicinen.Den uigennemsigtige proces i forbindelse med tilblivelsen af ACTA videreføres i selve handelsaftalen. Her foreslås årlige møder, hvor teksten revideres uden for offentlighedens søgelys. Det kan betyde, at de skadelige dele af ACTA, som er blevet fjernet i løbet af forhandlingerne, kan være tilbage inden for et år.Derfor vil vi i Læger uden Grænser gerne opfordre handelsminister Pia Olsen Dyhr til at adressere problemerne i ACTA, så handelsaftalen ikke vil komme til at true den lovlige produktion af generisk medicin, som forsyner omkring 80 procent af verdens hiv/aids-patienter med behandling til en rimelig pris.Michael Gylling Nielsen er direktør i Læger uden Grænser i Danmark
