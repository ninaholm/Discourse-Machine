At rykke frem i rækkerne
Der sker noget, når man mister en forælder. Det er uafvendeligt, og det kan ikke komme bag på os – men det gør det alligevel


 Vi ved godt, at vi skal miste dem. Vi, der stadig har den ene eller begge vores forældre. Vi, der er voksne, men stadig er nogens børn.
Selvfølgelig skal de dø. Alligevel slår det benene væk under os, når det sker. For indtil da er det en teoretisk, abstrakt viden. Ordene er tomme. Min far skal dø. Min mor skal dø. Det betyder ingenting. Det bliver hårdt til den tid, kan vi sige, og vi kan se alvorligt på hinanden. Uden at vide noget som helst. Og det er, som det skal være.
Det ukontrollerbare kommer altid ubelejligt. Sygedage og børnefødsler. Jeg kender så mange kvinder, der har fortrudt, da fødslen gik i gang. Jeg vil ikke alligevel, siger de, og de mener det, og det kan lyde latterligt, men det er desperat. Det latterlige består måske i, at de forsøger at bremse noget uafvendeligt, at kontrollere noget, der er større end dem. Ønsket om stadig at have greb om situationen, når man ikke længere har det. At man fortryder, og at man ikke kan fortryde.
Men når vi mister vores forældre. Når det sker, eller når den proces begynder. Vi, der er voksne. Så er det, som om vi bliver voksne for anden gang. Måske fordi der ikke er nogen som vores forældre, der kan få os til at føle os – og opføre os – som børn, selv om vi er i trediverne, i fyrrerne, i halvtredserne. Alt det, vi kan få brug for at bevise. Være imod. Åh, ja.
