DONG's fald
Uden for landets grænser sidder DONG’s store kapitalstærke konkurrenter og godter sig over de kaotiske forhold i det hidtil så succesrige danske energiselskab


Fra 2008 til udgangen af 2011 faldt den danske energisektors udledning af CO2 ifølge Energistyrelsen med 13 pct. Det afspejler, at det danske kulforbrug i samme periode blev reduceret med 21 pct. Og det er igen i væsentlig grad udtryk for den opsigtsvækkende omstilling fra det ’sorte’ til det ’grønne’, som DONG Energy med direktør Anders Eldrup som ildsjæl har indledt og nu forfølger hurtigere end noget andet energiselskab. Fra at være miljøbelastende yndlingsaversion for grønne ngo’er er DONG nærmest blevet en darling og i hvert fald flagskib for en dansk vision om at skabe arbejdspladser, indtægter og bæredygtighed via ren teknologi i storformat.Den position har DONG fortsat, men siden 12. marts er der blevet slået dybe skår i selskabets image og reelle styrkeposition. Med fyringen af Eldrup står DONG Energy uden den direktør, der som leder personificerede omstillingen indadtil og skabte goodwill og samarbejdsmuligheder udadtil. Man har mistet den i mere end én forstand kostbare, foreløbig suspenderede nøglemedarbejder Jakob Baruël Poulsen, der angiveligt var hjernen bag det succesfulde vindkraftkoncept, og man har antagelig ødelagt den kreative, strategiske afdeling, han sad i. Bestyrelsesformand Fritz Schur har fået dybe skår i troværdigheden efter en håndtering af sagen, der med en dramatisk iscenesat, offentlig udhængning af direktør og nøglemedarbejdere har skabt hovedrysten og panderynken i både politiker- og erhvervskredse.Pensionskasser og private virksomheder er som potentielle investorer blevet forskrækkede over tilstandene i selskabet og tøver måske med at sætte nye milliarder på spil. Hos DONG’s medarbejdere er stemningen skiftet fra optimistisk stolthed til nedslået bekymring, og blandt danske elforbrugere væmmes mange ved den tilsyneladende grådighedskultur og søger leverandører med mindre belastet renommé. Og uden for landets grænser sidder DONG’s store kapitalstærke konkurrenter – E.ON, Vattenfall, RWE, SSE – og godter sig over de kaotiske forhold i det hidtil så succesrige danske energiselskab.Den bedrøvelige tilstand har sin officielle, men kun delvise årsag i, at direktøren lod sig presse på pengepungen af nøglemedarbejdere, der på den ene side blot har forlangt markedsværdien for egne kvaliteter, men på den anden side afsløret en personlig griskhed, det er vanskeligt at finde forståelse for. Måske var betalingerne nødvendige i lyset af DONG’s konkurrencesituation, men det var en skæbnesvanger fejl at foretage dem uden om bestyrelsen. Især fordi bestyrelsen var – er – ledet af en person, der ikke har haft konduite til at håndtere sagen med den smidighed, der tjente selskabet bedst, men tværtimod lod sig friste til med bulder og brag at skille sig af med den direktør, han efter sigende har været på kant med fra starten.Bag modsætningsforholdet ligger angiveligt strategisk uenighed om, hvor ihærdigt DONG fremover skal satse på at præge det internationale marked for offshore-vind. Anders Eldrup brændte for at skabe det visionære vindkraftselskab, som også ATP og PensionDanmark med deres milliarder var villige til at engagere sig i. Som det fremgår af dagens avis søgte han om lov til at præsentere projektet for DONG’s statslige ejer, repræsenteret ved finansministeren. Men Fritz Schur insisterede på at være ene om ejerkontakten, og med hans vurdering af vindkraftprojektet som for risikabelt kunne der ikke åbnes døre i Finansministeriet for direktørens idé.Nu er Eldrup borte, og det er vanskeligt at se, hvorfra viljen og kompetencen til at realisere projektet skal komme. Hele affæren er et alvorligt tilbageslag for den siddende regering med dens høje grønne ambitioner. Som ejer risikerer man nu om tre uger – den 18. april – et mareridt af en generalforsamling i DONG Energy – uden direktør og med en dybt kompromitteret bestyrelsesformand, der fik stukket en kæp i hjulet på et løfterigt erhvervsmæssigt vindkraft- eventyr i de samme dage, som hans partifæller i Venstre fik barberet regeringens plan for vindkraftudbygning.I går dannede politikerne vognborg om Fritz Schur som en slags misforstået damage control. I morgen må de leve op til deres ansvar som ejere og bane vej for, at DONG Energy under ny formand og ny direktør genfinder den smukke kurs mod bæredygtighed.
