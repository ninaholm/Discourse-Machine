En variabel størrelse
Både nationalbankdirektør, velfærdskommission og Det Økonomiske Råds formandskab udtaler sig på et meget spinkelt grundlag, når de henviser til udviklingen i den strukturelle ledighed som et argument for at stramme den økonomiske politik
Faldet i arbejdsløsheden - endda uden at det har ført til en afgørende ændring i lønstigningstakten - er kommet helt bag på ligevægtsøkonomerne.


 Nationalbankdirektør Nils Bernstein skabte en del opmærksomhed med sin udtalelse om, at en stigning i arbejdsløsheden på 50-80.000 personer var nødvendig for at skabe ligevægt i dansk økonomi. Udtalelsen bygger på en antagelse om, at der er et overtryk på arbejdsmarkedet, som kan få inflationen til at løbe løbsk.
"Hvor ved han nu det fra?", blev der med en betydelig ret spurgt fra politisk hold; for kikker vi på de seneste 15-20 års lønudvikling, er det svært at kunne påvise nogen entydig sammenhæng mellem arbejdsløshed og lønudvikling. Uanset om arbejdsløsheden har været stigende eller faldende, har lønstigningstakten for langt de største lønmodtagergrupper været næsten konstant, hvilket et blik på figuren for perioden 1989-2008 viser. 
Går man derimod væsentligt længere tilbage i tiden - helt tilbage til 1960'erne, hvor arbejdsløsheden var endnu lavere end i dag, var der tilsyneladende en sammenhæng mellem trykket på arbejdsmarkedet og løninflationen. Dengang pumpede politikerne uden hensyn til den lave arbejdsløshed fortsat købekraft ud i økonomien, så længe der var et overskud på statsbudgettet. I den situation måtte det gå galt, da oliepriserne eksploderede i begyndelsen af 1970'erne; for konkurrencen fra udlandet var beskeden, og lønstrukturen på arbejdsmarkedet så ganske anderledes ud. 
Begge disse forhold har ændret sig afgørende siden da, hvilket gør, at fortidens erfaringer kun med stor forsigtighed kan benyttes i den aktuelle situation. I første række er det sammenhængen mellem løn- og prisudvikling, der er ændret. Her bør navnlig nævnes afviklingen af den automatiske pristalsregulering af lønningerne. I 1960'erne og 1970'erne gjaldt det, at når priserne steg, var lønmodtagerne igennem deres overenskomster sikret en tilsvarende lønstigning, så reallønnen forblev uændret - uanset om prisstigningen var indenlandsk eller udenlandsk genereret. De stigende importpriser førte dengang til, at løn/pris-spiralen blev sat i gang, hvilket undergravede konkurrenceevnen. 
Ingen automatik i dag
Denne pris-løn-automatik eksisterer ikke i dag, hvor de overenskomstmæssige lønstigninger gælder uafhængigt af, om prisudviklingen efterfølgende løber hurtigere eller langsommere end det, der er antaget ved overenskomstfornyelsen. På de enkelte virksomheder kan medarbejdere naturligvis ved de årlige lokalforhandlinger forsøge at opnå kompensation for ikke-forudsete prisstigninger; men virksomhederne har i dag muligheden for og retten til at sige nej. Og det vil de naturligvis, hvis indtjeningen er truet. Hertil kommer den øgede konkurrence fra udlandet. Danske virksomheder kan ikke fastsætte deres priser uafhængigt af prisudviklingen i udlandet. Det fælles EU-marked, der er blevet opbygget igennem de seneste 25 år, betyder, at prisudviklingen for handlede varer må følges ad i hele Europa - i hvert fald i grossist-ledet. Selv detailhandlen, der stadig har et vist nationalt spillerum, er kommet under stigende pres fra internet- og grænsehandel. 
Endog på arbejdsmarkedet opleves den øgede europæiske konkurrence som en del af hverdagen - ikke mindst i bygge- og servicesektorerne. Så også her er der sat prop i, hvor meget og hvor hurtigt lønnen kan stige, uden det kommer til at virke som en boomerang på beskæftigelsen.
Her er det så, at den økonomiske sagkundskab svigter politikerne ved at trække på en vurdering af økonomiske sammenhænge, som hører fortiden til, ydermere ofte understøttet af forældet økonomisk ligevægtsteori. Tallene taler deres tydelige sprog, for den såkaldt strukturelle arbejdsløshed - dvs. det arbejdsløshedsniveau, hvor lønstigningstakten er (så nogenlunde) stabil - har igennem de sidste 20 år varieret mellem 13 pct. og to pct. Strukturarbejdsløsheden er mildt sagt en variabel størrelse! Den varierer dels som beskrevet med organiseringen af arbejdsmarkedet, men nok så vigtigt med efterspørgslen i samfundsøkonomien. Her har virkeligheden - ikke mindst den europæiske virkelighed - overhalet de økonomiske lærebøger i en sådan grad, at det gammeldags begreb 'strukturarbejdsløshed' ikke længere kan benyttes til at forklare lønudviklingen i dagens Danmark.
Nedjusterede prognoser
Denne erkendelse burde mane fagøkonomerne til lidt større ydmyghed med hensyn til skråsikkert at knytte en snæver sammenhæng mellem antallet af arbejdsløshed og lønudvikling for slet ikke at sige konkurrenceevnen. Det Økonomiske Råds formandskab har således også gentagne gange måttet nedjustere deresprognoser, for hvilken lønudvikling det fortsatte fald i arbejdsløsheden ville medføre. Prognoser, som har resulteret i anbefalinger til regeringen om at føre en mere tilbageholdende økonomisk politik end den, der er blevet gennemført. Formandskabet har dog i erkendelse heraf afstået fra ligefrem at anbefale en stigning i arbejdsløsheden, idet den ifølge deres modelberegninger vil komme af sig selv! 
Og så er vi tilbage ved begrebet strukturarbejdsløshed; for gemt inde i formandskabets ligevægtsmodel er der en antagelse om, at en given strukturarbejdsløshed er et uundgåeligt fænomen i dagens Danmark, og at dens størrelse er bestemt af velfærdsstatens udformning og af organisationsgraden på arbejdsmarkedet. I kapitlet om strukturarbejdsløshed i deres lærebog i makroøkonomi konkluderer professorerne Peter Birch Sørensen og Hans Jørgen Whitta-Jacobsen således: 
-Mere generøs arbejdsløshedsunderstøttelse vil resultere i højere strukturel arbejdsløshed.
-Mere markedsmagt (dvs. højere organisationsprocent) på arbejdsmarkedet vil indebære højere strukturel arbejdsløshed, (s. 382 i min oversættelse).
Sådan er 'vismændenes' ligevægtsmodel skruet sammen. Velfærdsstaten og de faglige organisationer lægger en dæmper på markedskræfterne, hvilket fører til strukturarbejdsløshed. Hvis bare reallønnen ville falde, så ville arbejdsløsheden kunne reduceres yderligere, så ikke overraskende anbefaler Det Økonomiske Råds formandskab (på linje med Velfærdskommissionen) en tilbagerulning af lønmodtagernes rettigheder og reduktion af de sociale ydelser, som knytter sig til arbejdsløshed. De hæmmer nemlig i ligevægtsmodellen markedskræfternes frie udfoldelse!
Når en sådan ligevægtsmodel benyttes, vil ethvert fald i arbejdsløsheden, som ikke skyldes øget konkurrence på arbejdsmarkedet (dvs. lavere realløn), kun være midlertidig. Så snart den aktuelle arbejdsløshed falder ned under den historisk bestemte strukturarbejdsløshed, begynder lønningerne - i ligevægtsmodellen - at stige hurtigere end i udlandet, hvorved arbejdsløsheden vender tilbage til sit 'naturlige leje'. Herom er der kun at sige, at dette er en teoretisk konstruktion, der lige netop ikke kan forklare den faktiske udvikling i arbejdsløsheden igennem de seneste 20 år! Navnlig er stigningen i beskæftigelsen siden 2004 på 150.000 personer og faldet i arbejdsløsheden fra seks og en halv pct. til tre pct. - uden det har ført til nogen afgørende ændring i lønstigningstakten - kommet helt bag på ligevægtsøkonomerne.
Men det er blot endnu en påmindelse om, at ligevægtsøkonomi ikke er egnet til at beskrive virkeligheden. For selv om Det Økonomiske Råds formandskab angiver, at deres beregning af 'ligevægts-arbejdsløsheden' er behæftet med en vis usikkerhed i størrelsesordenen plus/minus 30.000 personer, har de alligevel systematisk undervurderet faldet i arbejdsløsheden.
Det er således næppe nogen overdrivelse at konstatere, at både nationalbankdirektør, velfærdskommission og Det Økonomiske Råds formandskab udtaler sig på et meget spinkelt grundlag, når de henviser til udviklingen i den strukturelle ledighed som et argument for at stramme den økonomiske politik. Det er en teoretisk konstruktion, som står på særdeles usikre empiriske lerfødder. 
Kilde: Danmarks Statistik, Adambank
Jesper Jespersen er professor på Roskilde Universitetscenter

