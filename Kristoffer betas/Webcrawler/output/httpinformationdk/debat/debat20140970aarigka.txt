Som 70-årig kan man studere sig selv som en botaniker på en eng
Man opdager, hvem man er, når man ser, hvad man har givet – og hvad det har taget at give
At nærme sig afslutningen er som at stå foran kælderdøren i gyserfilmen. Man hører uhyggelige lyde, man ved ikke, hvad der venter, men man ved, man skal derned. Og at man ikke kommer levende fra det.


 Venter man længe nok, kommer alderen. Selvbillede og spejlbillede kommer i karambolage. Selv et »du holder dig godt« fortæller, at jeg er gammel og har behov for trøst.
Tidligere var 70 støvets år. Man var senil, svækket på krop og sjæl. Det har ændret sig. Mine skavanker er til at leve med. Løbetiden er omme, og uroen i kroppen har fortaget sig. Fugleflokken af skader og stære er afhjulpet. Men en vis småtskåren og nærig ordenssans er dukket op.
Som 18-årig besluttede jeg, at mit arbejde ikke skulle være bundet til en arbejdsplads. Derfor kunne jeg ikke blive læge eller smed. I stedet blev det filosofi, som kun krævede bibliotek, blyant og papir. Herefter fulgte en ujævn karriere. Da jeg blev 60, indledtes the age of irrelevance. Næste generation tog over, og jeg var ikke en del af fremtiden. Nu er jeg snart 70 og tager et par år mere, skønt jeg er tilhænger af 70-års aftrædelsen. Den er behageligt upersonlig. Det handler ikke om at være god eller dårlig, men om et årstal.
Viljernes kamp
Når der er mere fortid end fremtid, bliver man nysgerrig. Huset står der og kan ses. Men hvem byggede det? Nogle fristes til at skrive deres selvbiografi om vigtige begivenheder, de har præget, og store mennesker, de har mødt. Mens de gerne fortæller om officiel betydning, er de tavse om hemmelige laster. Der er altid mange historier. Efter en konference kan man fortælle om det faglige udbytte, men også om hvordan man plejede sin sult efter karriere, sex, turisme eller alkohol.
At der er mange viljer på spil, behøver ikke at være et problem. Forfængelighed og trods kan levere brændstof til stordåd. Nogle viljer kalder man sine egne, mens andre opleves som fremmede og fjendtlige, skønt de også er ens egne. Et menneske er kun viljesvagt, fordi han huser en stærk modvilje, som kan knække hans officielle vilje.
Den katolske kirke kalder de fremmede viljer for dødssynder. Navne gør dem lettere at genkende og styre. Overtager de magten, kan man som en zombie, viljesløst og villet, bevæge sig hen mod sit private syndefald, igen, igen. Man er ikke tvunget udefra, men drevet indefra. Reptilhjernen er på spil med sin vilje til korte lyster, som på lang sigt er lidelse hos ens ’egen’ vilje. Hvad man udnævner til sin dødssynd kan variere – mad eller røg, sex eller spil. Alkohol har opløst mange viljer. Kroppens lyst kan, i sit overmål, være sjælens last.
Under den harmoniske facade, som plejes og præsenteres, gemmer sig et dæmonisk bagland, der lige så omhyggeligt skjules. Kunsten er stor, kunstnerne er små. Men dæmoner skal man ikke kun kimse af. Uden dem går verden i stå. Horatio var en mand i perfekt balance, men vi fascineres mere af Hamlet og hans spøgelser. Om de forstørrer eller formindsker er et åbent spørgsmål.
Når man som 70-årig vil finde sin røde tråd, må man følge spillet mellem sin egen vilje, som måske magtede arbejdets »alvor, smerte, tålmodighed« (Hegel), måske bukkede under for ens fremmede modvilje. Dovenskab, tidkrævende laster og hverdagens nødvendigheder kan spænde ben for fremtidsdrømme. Kødet er skrøbeligt, så man hverken orker det store Ja eller det store Nej, men tæmmer sig og resignerer i et mønster, som ender med at blive ens mig.
Urscenen
Ikke blot det indre viljesspil tæller. Også den ydre scene byder på modstand, som både kan inspirere og knække og som er fyldt med tilfældigheder. Var skeen i munden af guld eller rust? Fandt man sin lidenskab? Var talentet stort nok? Greb man chancen eller tøvede for længe? Blev man anerkendt og foragtet af de rigtige? Alle disse ting er lavet af elastik. Hvornår modstand er for stor, handler både om verdens tilstand og om ens egen vilje.
Puslespillet er ikke lagt på forhånd. Som 70-årig kan man studere sig selv som en botaniker på en eng – hvilke viljer og modviljer, hæmninger og modstande florerede? Man kan også lede efter det, Freud kaldte urscenen: den hændelse, som fik vilje og modvilje og hæmning til at krystallisere sig i et symbolsk mønster, som siden gentages i spiraler livet igennem.
For mit eget vedkommende handler urscenen om forladthed. Jeg blev som knap toårig sat på børnehjem, fordi mine forældre skulle til Polen med Røde Kors efter verdenskrigen. De afleverede mig, pakkede deres ting og ville så lige sige farvel igen, inden de rejste. Adskillelsen kom i stereo. Det hele varede ikke så længe, kun godt et par måneder. Men hvor lang tid tager det at knække et barn?
Jeg husker intet fra opholdet. Men når jeg leder efter mit mønster, løber linjerne tilbage til børnehjemmet: angst for adskillelse og accept af adskillelse. Som ræven har jeg sikret mig en ekstra udgang, som er filosofien. Her er jeg urørlig, fordi jeg arbejder alene og hellere bøjer mig over ordene end deltager i intrigerne. Jeg er en spurv i enhver politisk tranedans, dybest set ligeglad. Ordene har stærkere krav. Det undrer mig ikke, at jeg ikke har den ringeste lyst til sociale medier.
Om min afsmag for magt dybest set handler om mangel på lyst, mangel på evne eller konfliktskyhed, skal jeg ikke sige. Der er grænser for, hvor ussel man ønsker at se sig selv – og hvad man vil offentliggøre. Heller ikke dagbøger er ærlige. Facaden beskytter ikke kun andre, men også én selv. Når man reflekterer over sig selv, sker det fra et ’jeg’, et mytisk og i reglen forskønnet selvbillede, der hviler på sand. Selvrefleksionen ender ikke på autentisk klippegrund, men i et historisk projekt, et ’sådan blev det’.
Vil dø med ordene på
Ordene kommer stadig strømmende, så jeg kan vågne med hovedet fuldt og nyde at arbejde med dem. De lever, og jeg lever med dem som deres vedhæng. De er mine spor, det faste i mit liv som bastonen under de flygtige øjeblikke. I det sidste halve århundred er der ikke gået en dag uden skrift. Dog magtede jeg ikke, som de store filosoffer, at forvandle al min drift til skrift.
Med tiden er kommet en vis tørhed. Men ordene er mine venner, så jeg aldrig er alene, uanset om jeg er det. Jeg håber at dø med ordene på. Men at nærme sig afslutningen, er som at stå foran kælderdøren i gyserfilmen. Man hører uhyggelige lyde, man ved ikke, hvad der venter, men man ved, man skal derned. Og at man ikke kommer levende fra det.
Når støvets år har fået støvet til at lægge sig, kan man opgive sit fag og hengive sig til hobbyer. Det er for lidt, så jeg holder fast ved mit fag, også uden arbejdsplads. Jeg vil bruge de næste – sidste – år på et projekt, som jeg kun kan knække ryggen på: at forstå hængslerne mellem krop og bevidsthed, og mellem bevidsthed og samfund. Først som fremmed for verden kan man iagttage den. Aristoteles mente, at når en filosof har gjort sin sociale pligt, kan han trække sig tilbage til tanken om tænkningen.
En beskrivelse af livets stadier fik jeg i en druserlandsby syd for Golan-højderne. Jeg kom i audiens hos borgmesteren. Han forklarede mig om sjælevandring, men sagde også, at over for unge skal man afholde sig fra moral. De skal have fred til at finde deres arbejde, deres partnere og deres grænser. Når det er sket, møder de arbejdets og familiens pligter, og når ansvaret ophører, kan de trække sig tilbage for at forstå sig selv og verden, hvilket borgmesteren kaldte religion, mens jeg foretrak ordet filosofi.
Borgmesterens respekt for hvert stadie ramte mig. Der var ingen moraliseren, snarere medfølelse. Det var synd for en ung, hvis han for tidligt påtog sig ansvar eller fortabte sig i religion. Det var også synd for en voksen eller gammel, hvis han stadig troede, at han var ung og jagtede nye partnere og fornøjelser. Og det var synd for en gammel, hvis han ikke kunne slippe ansvaret og opsøge mønsteret. Man opdager, hvem man er, når man ser, hvad man har givet – og hvad det har taget at give.
Ole Thyssen er professor i filosofi ved CBS. Han er aktuel med bogen ’Statslegender’, der udkommer den 30. september

