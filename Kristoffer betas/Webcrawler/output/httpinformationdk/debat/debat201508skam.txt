Skam jer!
Den konservative nypuritanisme og den venstreorienterede identitetspolitik har en ting til fælles: De bruger begge skammen som et retorisk instrument for at fremme deres egen politiske agenda


 En overraskende alliance er opstået i tidens ellers så delte og ophedede debatklima. Man kunne kalde det en ’affektiv alliance’ forenet om skammen. Det nye fokus på skam har fået de argeste modstandere til ufrivilligt at tale det samme sprog og hylde et ellers forkætret og udskældt begreb i den vestlige kultur. Skam – den store sorte skygge fra den kristne arvesynd er vendt tilbage i en ny opdateret version. Skam 2.0 kunne vi kalde den.
I et indspark i Berlingske i slutningen af sidste måned glæder den nationalkonservative kommentator og lektor ved Syddansk Universitet, Søren Hviid Pedersen, sig over, at kvinder på de danske badestrande ikke længere vil vise bare bryster, men i stedet dækker sig til. Nøgen hud i det offentlige rum er nemlig »udtryk for skaberi og normløshed« og en mangel på skam.
»Et menneske, der ikke kan skamme sig, er et menneske uden moral og anstændighed. Det er et menneske som, i pubertær selvtilstrækkelighed, kun har ét mål, nemlig at realisere sig selv, vise sig frem som et såkaldt frit og tolerant menneske,« skriver han og ser altså skammen som en positiv og nødvendig social regulator, der kan disciplinere vores kropslige udtryk og offentlige opførsel. Tidens kulturkonservative gør det muligt at fremhæve social skam som en kulturel gevinst. Stiff upper lip og Victoriatidens England synes ikke langt væk.
Født i synd
Den konservative tradition taget i betragtning er det måske ikke så overraskende her at finde et forsvar for den sociale skam. Mere opsigtsvækkende er det imidlertid, at den stik modsatte fløj også har indoptaget skammens retorik og logik. Her finder vi især skammens logik som en del af identitetspolitiske teorier om race og køn. Et eksempel er begrebet strukturel racisme som senest fremført af lektor på Roskilde Universitet, Julia Suárez-Krabbe i Politiken, under overskriften »Racismen er din vuggegave« (13. juli).
En vuggegave er som bekendt noget, man er født med og ikke kan undslippe. Når Suárez-Krabbe skriver »din«, så er det underforstået, at det refererer til den hvide normalitetsdansker, som altså er født ind i racismen. Den strukturelle racisme er overindividuel som en del af vores sprog, kultur og historie – og dermed uundslippelig. Hvis man er bevidst racist, kan man måske ændre sit syn på verden gennem oplysning, uddannelse, rejser og så videre, men som en del af den strukturelle racisme er vi (hvide vesterlændinge) på forhånd fortabte.
»Du lever i en strukturelt racistisk verden, hvor nogens vuggegave er andres eksklusion, endda død. For Holocaust er, som kolonialismen, slavehandlen, og krigene i Irak og Afghanistan, også din vuggegave. Racisme er ikke et badge, du kan tage af, når du beslutter, at du ikke er racist,« skriver Suárez-Krabbe.
Den logiske konsekvens af denne pessimistiske diagnose er, at det eneste, der er tilbage at gøre, er at skamme sig. Skamme sig over at være hvid, europæer, mand, heteroseksuel osv. Og så ellers prøve at rense ud i sproget, så man ikke støder andre. På grund af historien (især kolonitiden og nazismen), den ulige fordeling af rigdom og ressourcer og de mange overgreb mod eksempelvis sorte i USA – eller med andre ord Verdens Uretfærdighed – er vi vesterlændinge født i synd. Og synd avler som bekendt skam.
Nye forklædninger
Med Sartres ord består skam i »at skamme sig over sig selv, som man fremstår for den anden«. Skam er derved med til at gøre os til etiske væsner, og på den måde er skam vigtig, fordi den kan indeholde potentiale til en adfærdsmæssig transformation. Men netop derfor kan skam også misbruges – både i forhold til at holde andre nede, men også til at fremhæve en selv som en, der kan føle skam.
Skam dig! sagde man før i tiden til det lille barn for at indkode et moralsk kodeks i barnet, som flugtede med ens egne normer. I dag er det kulturkritikere på begge fløje, der siger ’skam jer!’ Hvad end du tillader dig at vise for meget hud i det offentlige rum eller ikke er tilstrækkelig skyldsplaget over din (hvide) etnicitet, fortæller både den puritanske og den identitetspolitiske skam dig, at du skal lægge bånd på dig selv og moderere din opførsel – tildække din krop og lave dit sprog om – og dermed rette ind efter de sociale koder fra enten det yderste højre eller venstre.
Skammen fremføres som værende etisk, men er som oftest ekstremt selvoptaget. Den handler om, hvordan vi bør regulere os selv på måder, der gør vores skam synlig. Når skammen er synlig, udpeger den nemlig den skamfulde som mere etisk bevidst. Til gengæld rykker den ikke meget for de grupper i samfundet, som eksempelvis den venstreorienterede skam postulerer at ville hjælpe. I stedet bliver din krop og dit sprog gjort til politik. Den kristne skyldsbevidsthed har ikke levet forgæves, men har blot fået nye forklædninger.
Thomas Wiben Jensen er lektor på Syddansk Universitet

