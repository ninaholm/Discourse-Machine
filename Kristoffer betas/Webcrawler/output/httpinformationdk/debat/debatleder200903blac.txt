Black New Deal



 Skal man være for eller imod nye stimulus-pakker til den dødsyge internationale økonomi? Det er enkelt: Hvis pakkerne er grønne, skal man være for. Hvis de ikke er grønne, skal man være imod. Lidt uddybning:
Når stats- og regeringschefer fra G20-landene i morgen mødes til topmøde i London, vil synet på nye økonomiske hjælpepakker være én af de ting, der skiller. USA's præsident Obama har appelleret til europæerne om at investere flere offentlige midler i projekter, der kan skabe arbejdspladser og sætte gang i økonomien. Og jo større del af investeringerne, der er grønne, desto bedre, påpeger Obama: Vedvarende energi, energieffektivisering, kollektiv transport og nye grønne boliger bidrager på én gang til beskæftigelsen og til at bremse klimatruslen og dæmpe afhængigheden af importerede fossile brændsler. En 'Green New Deal' er kodeordet. En enestående mulighed for den 2-i-1 krisestrategi, som op til topmødet er blevet indtrængende anbefalet af FN's Miljøprogram UNEP, FN's generalsekretær Ban Ki-moon, Al Gore, World Economic Forum og af de titusinder af demonstranter, som i lørdags appellerede til G20-lederne i London.
Storbritanniens Gordon Brown er helt med, men det øvrige Europa er stort set imod. Med Tyskland og Frankrig i spidsen argumenteres der således imod flere vækstpakker i form af offentlige investeringer. De fleste EU-regeringer vil ikke risikere (endnu) større offentlige underskud, efter at de har brugt milliarder på hjælp til bankerne, skattelettelser og et vist mål af nye investeringer. 
Konsekvensen af uenigheden over Atlanten er, at G20 ikke kommer til at formulere, endsige vedtage nogen 'Green New Deal'. En hensigtserklæring om at passe på klimaet bliver det til, nichts weiter.
Isoleret set er det sympatisk, at EU-flertallet ikke ønsker at bruge (endnu) flere penge, end man har, eftersom sårbarheden vokser i takt med gældssætningen og inflationsrisikoen i takt med pengeudpumpningen. Væksten vil man imidlertid gerne stimulere, og problemet er, at man foretrækker at gøre det på en måde, der kunne fortjene betegnelsen 'Black New Deal'. Hjælpen til bankerne skal således stimulere fornyet privat og erhvervsmæssig låntagning, og skattelettelserne skal stimulere ny forbrugsvækst. Man kalder det 'at genoprette tilliden til økonomien og systemet', men reelt reproducerer man ikke blot den private gældssætning med risiko for at udløse en ny finanskrise - man reproducerer også den type vilkårlig vækst, der er årsag til den aktuelle klimatrussel. Den økonomiske nedtur fører p.t. til en velsignet opbremsning i de globale CO2-udledningers vækst, men med den låne- og forbrugsbaserede ekspansionsstrategi kan vi snart være tilbage på den kurs mod katastrofen, som klimaforskerne advarer stadig mere desperat om. Som UNEP påpeger, kan man med en sådan retningsløs krisestrategi for ny vækst "risikere at gøre den flerdobbelte krise, som verden nu står over for, permanent." 
Netop fordi den klimabetingede krise er så dyb og påtrængende, kan det forsvares at gennemføre omfattende offentlige investeringer i den hurtigst mulige omstilling til et grønt energi-, transport- og produktionssystem. En omstilling, hvis førsteprioritet bør være at bringe selve behovet for tilført energi ned. Man kunne sige det sådan, at det i nødens stund er forsvarligt at trække kortsigtede veksler på de offentlige finanser for at undgå at trække langsigtede, ubærlige veksler på de kommende generationers fremtid.
I G20-sammenhæng sker der imidlertid to ting. Det ene er, at når store økonomier er uenige, så vælger de at skøjte uden om konflikten og formulere sig rundt og uforpligtende. De bilder sig ind, at de altid kan tage en forhandlingsrunde til. I klimakrisens skær er det et skæbnesvangert selv- og vælgerbedrag. Det andet er, at man skræmt af negative væksttal, virksomhedslukninger og arbejdsløshed forfalder til kortsynet vanetænkning. 'Det gælder om at komme op på hesten igen,' lyder parolen.
En analyse fra den britiske storbank HSBC fortæller, at i de stimulus-pakker, der er vedtaget rundt om i verden, er kun 15 pct. af investeringerne grønne. Resten kan være klima-undergravende eller i bedste fald -neutrale. Gennemsnitstallet for grønne investeringer dækker bl.a. over sølle tre pct. i Japans stimulus-pakke, syv pct. i Storbritanniens, 13 pct. i Tysklands og 12 pct. i USA's, hvor der i Obamas pakke f.eks. også er masser af nye motorveje. Og hvor de fossile energikilder fortsat nyder godt af seks mia. dollar i subsidier.
Sociologen Anthony Giddens, ophavsmand til bogen og visionen om 'Den tredje vej', påpeger, at verden i dag står med en klimakrise, som endnu for mange er usynlig. "Det, jeg glemte, var at skrive noget om klimaforandringer," siger Giddens meget symptomatisk med henvisning til sin egen bog, skrevet for godt 10 år siden. Sociologen retter nu op på det forsømte med en ny bog om klimakrisens politik, men for mange andre er klimakrisen endnu et usynligt og fjernt begreb. Noget, man glemmer i den stor- og realpolitiske kamps hede.

