Rødt kort



 FEJLINFORMATION  og vildledning . Det er ifølge en lækage i dagbladet Politiken nogle af de ord, som PET-kommissionen anvender i den 4.600 siders rapport, der offentliggøres i morgen. Beklageligvis er det ikke Danmarks svorne fjender, som det er lykkedes PET  Politiets Efterretningstjeneste  at fejlinformere og vildlede. Nej, PET-bedraget har været rettet imod det demokratiske kontrolorgan   Wamberg-udvalget  som Folketinget siden 1964 har haft til at efterse, at PET i sin overvågning ikke overskrider lovens grænse.
Kommissionsrapporten vil angiveligt rumme blandt andet den afsløring, at PET snød Wamberg-udvalget ved at sætte et rødt kort på de register- navne, som udvalget skulle holdes uvidende om.  Når udvalget som en del af sin stikprøvekontrol forespurgte, lød svaret: Næeh nej, det navn har vi ikke. Eller: Uha nej, det er skam makuleret.
DANSK OVERVÅGNING har en lang og dunkel  historie. I 1947 lovede en Venstre-regering, at politiet ikke registrerede ustraffede danskeres lovlige politiske virksomhed. I 1952 omgjorde en Venstre- justitsminister i en VK-regering hemmeligt denne instruks. I 1968 meddelte en VKR-regering under den radikale statsminister, Hilmar Baunsgaard: »Registrering af danske statsborgere må ikke længere finde sted alene på grundlag af lovlig politisk virksomhed.«
HVORDAN OPFATTTEDE datidens folketingsgrupper den beslutning  De radikale følte den som en renselse og et signal til deres bagland om, at et VKR-samarbejde  trods skeptikeres skumlen  kunne fremme en bedre verden. Venstre og konservative bed tænderne sammen over endnu et offer for at tækkes de radikale  og trøstede sig med, at beslutningen nok kunne holdes konsekvensløs. Den konservative magthaver, forsvarsminister Erik Ninn-Hansen, var så gunstigt stillet, at han havde sit eget agentnet i Forsvarets Efterretningstjeneste til fortsat at holde sig orienteret om urovækkende hjemlig politisk aktivitet  hvad der er historisk vidnesbyrd om, at Ninn benyttede sig af. Socialdemokraterne lovpriste udadtil den fromme regeringsbeslutning og gnækkede indadtil over det hykleri, som de radikale havde lokket V og K til. Socialdemokraterne vidste fra deres egen efterretningstjeneste AIC  Arbejdernes Informations Central  og dens uformelle samarbejde med de statslige tjenester, at overvågning er et nyttigt kontrolmiddel. SF og Venstresocialisterne gik ud fra, at de uanset alle erklæringer fortsat ville ryge i registeret.
Og det gjorde de. Allerede tre måneder senere satte PET tyst en modinstruks i værk. Den lød: »Følgende personer skal registreres  også hvis de alene er kendt som medlemmer af ...« Derpå blev opregnet en række lovlige organisationers landsledelser og Københavns-ledelser.
Pointe: En hemmelig tjeneste er i sit væsen en stat i staten. Det ændrer ingen regeringsvedtagelser eller kommissionsrapporter på. dr

