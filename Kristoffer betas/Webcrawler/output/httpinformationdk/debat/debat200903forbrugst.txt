Forbrug i stedet for overopsparing

Skattelettelserne bidrager til at øge den i forvejen alt for store opsparing og forværrer derfor krisen. Vi skal i stedet ud at forbruge for ikke at synke dybere i krisen.


 Forbrugerne er bekymrede for fremtiden, reducerer deres forbrug og sparer mere op. Så falder efterspørgslen, og arbejdsløsheden vokser. På grund af udsigten til dårlige afsætningsmuligheder, reducerer virksomhederne deres investeringer. Med øget opsparing og faldende investeringer opstår der et opsparingsoverskud, der er et spejlbillede af den utilstrækkelige efterspørgsel.
De rige vil nu opspare en stor del af deres enorme skattelettelser og genoprette noget af det formuetab, som faldende huspriser og aktiekurser har påført dem. Derfor bidrager skattelettelserne til at øge den i forvejen alt for store opsparing og forværrer derfor krisen. 
Det er i stedet brug for at aktivere overopsparingen i øget forbrug. Vækstpakker med offentlige investeringer er et udmærket bidrag til at få gang i økonomien. Når alternativet er arbejdsløshedsunderstøttelse koster det ikke ret meget at beskæftige folk i offentligt regi.
Øg privatforbruget
Men offentlige investeringer kan ikke stå alene. Alle de vækstpakker, der er fremlagt, sigter da også kun på at tage toppen af arbejdsløsheden. For de penge, der bruges i vækstpakkerne, ender for størstedelens vedkommende som løn eller anden indkomst. Og så er vi tilbage til udgangspunktet: At for stor del af indkomsten opspares i stedet for at indgå som forbrug og dermed som efterspørgsel. Det er derfor nødvendigt med tiltag, der også øger det private forbrug og reducerer den unødvendigt store private opsparing.
Man bør derfor øge beskatningen af de rigeste, der har den højeste opsparingskvote, og nedsæt skatten for dem, der har lave indkomster, men en høj forbrugskvote. Når de rige betaler mere i skat, reducerer de deres opsparing. Når lavtlønnede betaler mindre i skat, farer de ikke hen og køber obligationer - men øger deres forbrug. Når man tager fra de rige og dermed fra deres opsparing og giver til dem, der forbruger alt det, de får, øges det samlede forbrug, og dermed øges beskæftigelsen.
Samtidig bør man fjerne al statsstøtte til opsparing som f.eks. fradragsret for privat pensionsopsparing. Til gengæld bør man differentiere momsen, så et øget forbrug også retter sig mod indenlandsk produktion, og så forbruget fremmer sundhed og miljøhensyn. 
Vi kan bevæge os mod fuld beskæftigelse og en mere ligelig fordeling af forbrugsmulighederne kombineret med en begyndende ændring af forbrugsmønstret i en mere bæredygtig retning.

