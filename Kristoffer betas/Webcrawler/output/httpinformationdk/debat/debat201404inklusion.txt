Inklusion handler om mere end folkeskolen
Inklusion skal lære børn, hvordan de opfører sig ordentligt i fællesskabet. Skolen skal derfor inkludere (næsten) alle, men bestemt ikke al opførsel. Hvis ikke projektet lykkes, risikerer et meget stort antal voksne i fremtiden at være ekskluderet fra samfundet
Det er måske lidt tidligt at være nervøs for førtidspension for poderne, der stadig går i skole, men det er faktisk allerede der, man skal skabe den inklusion, der sikrer, at børnene ikke falder uden for samfundet som voksne.


 
	Inklusionsdebatten raser i folkeskolen. Det er i sig selv ikke så overraskende. Det overraskende er, at den sjældent får et samfundsmæssigt perspektiv. Man kunne ud fra debatten tro, at børnene inkluderes i folkeskolen, bare fordi de absolut skal være lige præcis der – og efter nogles opfattelse mest af økonomiske grunde. Men det er jo ikke pointen og slet ikke udfordringen. Udfordringen er, at et meget stort antal voksne i fremtiden risikerer at være ekskluderede fra samfundet. De præsterer ikke nok, de efterspørges ikke, andre vil ikke være sammen med dem. Inklusionen i folkeskolen skal bidrage til, at dette problem bliver mindre.

	Denne kronik ruller inklusionens samfundsmæssige perspektiv ud. Hvorfor skal samfundet inkludere, og hvordan sker det? Hvad er skolens særlige rolle, og hvordan kan man leve op til den? Og hvad med alt det andet, der omgiver inklusions-bestræbelserne?

	Samfundet skal inkludere, fordi det ikke har andre muligheder. Uafhængigt af om vi kalder Danmark (og andre højtudviklede samfund) konkurrencesamfund, velfærdssamfund eller noget helt tredje, kan vi ikke håndtere, at en stor del af de involverede mennesker er uden for samfundets funktioner. Det kan indses og forklares på mange forskellige måder, men den mest indlysende illustration er vel, at vi trods mange års løs snak om borgerløn ikke vil acceptere, at man uden modgående præstationskrav kan modtage en bestemt indtægt fra fællesskabet. Derfor vil vi have, at mennesker er inkluderede – men vi er meget usikre på metoderne.

	Hellere før end siden

	Et væsentligt argument for effektiv inklusion i skolen er, at en tidlig inklusion synes langt mere virkningsfuld end en sen inklusion. Når først førtidspensionen er tildelt, er der ikke så store chancer – heller ikke selv om samfundet pludselig kommer i tanke om, at den enkelte pensionist ville have det meget bedre uden førtidspensionen. Det er utvivlsomt, at den allervigtigste inklusion sker (eller i hvert fald begynder) længe før skolealderen. Altså i de forskellige dagtilbud og hos forældrene.

	Samtidig er det karakteristisk, at en stor del af debatten om inklusion i folkeskolen netop udtrykker, at det allerede er for sent. Når mange forældre synes, at Brian eller Hassan skal ud af deres barns klasse, er det således ofte ud fra den retorik, at Brian og Hassan allerede som børn er forbrydere – forældrene fortæller ikke, hvad der konkret skal ske med dem, men de skal i hvert fald væk.

	Samfundet skal altså løse sit inklusionsproblem så tidligt som muligt for det enkelte barn. Samtidig skal det fastholde sit inklusions-fokus over for alle aldersgrupper. Der er ikke noget alternativ.

	Hvad er så skolens særlige rolle i inklusionen? Jo, det er nødvendigt at tage udgangspunkt i, at skolen er en del af et samlet uddannelsessystem, og at dette system har en bestemt funktion i samfundet. Med udgangspunkt i den tyske sociolog Niklas Luhmann kan man kalde denne funktion at danne og selektere til samfundets andre funktionssystemer. Og med den definition bliver det ganske kompliceret at holde styr på, hvordan skolen kan inkludere til samfundet.

	Det med dannelsen har vi det fint med i skolens verden. Det med selektionen er langt sværere at håndtere.

	Inklusion er selektion

	Man kan hævde, at selektion er imod inklusionens idé. Selektion betyder jo, at man ekskluderer mennesker fra bestemte samfundsfunktioner. Men hvis uddannelsessystemet overhovedet skal give mening, er vi nødt til at acceptere netop det. Ikke alle skal kunne blive atomfysikere eller læger eller mekanikere – eller lærere og pædagoger, for den sags skyld.

	Inklusion i samfundet betyder selektion til ’et eller andet’, ikke til hvad som helst.

	I praksis betyder det, at der ud over fællesskabet i klasseværelset og på grøn stue skal være fokus på progression i læring. Lige fra barnets første skridt og evnen til at binde sit snørebånd – til læsefærdigheder og videnskabelighed. Vi kan ikke løse skolens inklusionsopgave ved bare at være uendeligt tålmodige – selv om denne egenskab nok er meget anbefalelsesværdig for både ledere og professionelle i den pædagogiske verden.

	En særlig del af dannelsen og selektionen består i at lære, hvordan man opfører sig ordentligt i fællesskabet. Skolen skal inkludere (næsten) alle, men bestemt ikke inkludere alt. Det hører med til læringen, at de voksne tydeligt viser børn og unge, hvad man gør og ikke gør.

	I praksis har denne gode bestræbelse fået navnet klasseledelse, og det er en god tilgang til udfordringen. Men spørgsmålet er, om vi på netop dette punkt fortsat svigter som system – i en misforstået skræk for at blive identificeret med ’den sorte skole’. I hvert fald er der stadig mange udsagn om for megen uro i skolen, ikke mindst fra børnene selv. Og måske er det en væsentlig årsag til mange inklusions-problemer. Både i skolen, hvor manglende struktur og voksenstyring gør det allersværest for de svage. Og i det senere liv, hvor det pludselig viser sig, at voksensamfundet ikke vil acceptere, at man gør, som man har lyst til.

	’Den sorte skole’ er altså et af de spøgelser, der stadig præger skoledebatten. Et andet er kravet om lighed. Formuleret som bekæmpelse af negativ social arv, er det en god bestræbelse, der blandt andet har haft en positiv betydning i skolereformen. I reformpædagogikkens storhedstid var det noget ganske andet. Og i praksis var (og er) retorikken om lighed umulig at få til at hænge sammen. På den ene side skulle opgivelsen af niveaudeling og begrænset anvendelse af karakterer og eksamen få alle med på det samme niveau – og hvordan blev der så egentlig selekteret? På den anden side ekskluderede skolen stadig flere via den vidtgående specialundervisning. Der var åbenbart mange, der ikke duede, hvis man skulle være lige i skoleklassen.

	Chancer for alle

	Krav om abstrakt lighed har en tendens til at udskille dem, som ikke kan præstere (eller opføre sig) på samme niveau som alle andre. Det gælder, når man kræver en mindsteløn, der forhindrer de dårligt kvalificerede i at komme på arbejdsmarkedet. Og det gælder, hvis man i skolen lader som om, at manglende læse- og regnekundskaber eller dårlig opførsel kan bekæmpes ved, at man lader være med at måle på det og tale om det. Eller kalder de dårligt præsterende ikke-normale, som andre må tage sig af.

	Kravet om differentiering (i abstrakt forstand præcis det modsatte) er det, der i skolen har afløst lighedskravet. Undervisningsdifferentiering, læringsdifferentiering – og ind imellem elevdifferentiering. Og netop kravet om differentiering er den ultimative idé om inklusionen: Ethvert barn skal modtage det fra skolen, som netop det barn har allermest brug for – for senere som voksen at bidrage med netop det, som han/hun kan.

	Den effektivt differentierende skole kan skabe chancer for alle. Barnet med et eller andet talent. Det dygtige og flittige barn. Autisten og nørden. Og ham, der bare fylder alt, alt for meget. Det er ikke nødvendigvis det samme, de skal lære. Det væsentlige er, at ingen af dem udelukkes fra samfundets samlede fællesskab, hverken i skolen eller senere. Det er skolens og inklusionens opgave.

Erik Pedersen er centerchef i Lyngby-Taarbæk Kommune og forfatter til bogen ’Inklusion – fra skole til samfund’.

