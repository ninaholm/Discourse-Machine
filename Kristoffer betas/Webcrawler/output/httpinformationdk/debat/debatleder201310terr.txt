Terrorens årsag
LEDER


 
	Den voldelige etniske uro i Kina kan nu ikke længere isoleres i landets yderområder. Det blev tydeligt mandag, da fem blev dræbt på Den Himmelske Freds Plads i det, som myndighederne beskriver som et terrorangreb udført af medlemmer fra det uighuriske mindretal. Kinas ni mio. uighurer har inden for de seneste år haft adskillige blodige sammenstød med kinesiske sikkerhedsstyrker. Hundreder er blevet dræbt.

	Men det er alt sammen sket i den vestlige Xinjiang-provins, tusinder af kilometer fra Beijing. Nu er volden nået til hovedstaden, og man kan håbe, at den tragiske episode i det mindste kan få det kinesiske styre til at genoverveje sin hidtidige politik overfor uighurerne. Der er ingen undskyldning for mandagens ugerning, men der er en forklaring, og det er på høje tide, at Beijing begynder at adressere de dybtliggende årsager til terrorangrebet og de fortsatte voldelige spændinger i Xinjiang.

	Stædigt har regeringen indtil videre ignoreret eksistensen af utilfredshed blandt uighurerne. Alt er ’harmonisk’. Og det er udenlandske ekstremistiske religiøse grupper, der har ansvaret for uroen. Samtidig afskriver regeringen sig ethvert ansvar og påpeger, at den har sikret enorm økonomisk vækst i Xinjiang. Men væksten kommer ikke uighurerne til gavn. De er i stedet blevet økonomisk marginaliseret i deres egne områder – arbejdsløsheden er langt større og indkomsten langt mindre for uighurerne i forhold til de millioner af hankinesiske tilflyttere.

	Samtidig oplever uighurerne, at Beijing er ude på at ødelægge deres kultur og levemåde, da der er en voldsom undertrykkelse af deres religion, sprog og kultur. Når de udviser utilfredshed – fredeligt eller voldeligt – reagerer styret med ekstrem hård fremfærd. Der er skabt en ond cirkel af undertrykkelse og vold.

	Uskyldige døde mandag. Det har gerningsmændene ansvaret for. Men Beijing er nødt til ændre sin fremfærd for at komme terrorens årsag til livs.

