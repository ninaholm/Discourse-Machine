Utåleligt ophold



 Som en automat har justitsminister Morten Bødskov (S) de seneste uger utrætteligt repeteret: »Regeringen har ingen planer om at ændre på udlændingereglerne«.
Nej, vi har forstået, at regeringen foretrækker de borgerliges udlændingepolitik af frygt for at blive beskyldt for slapperkurs. Men vil regeringen virkelig tage ansvaret for adoptionen af en lovgivning, der i praksis lægger op til brud på menneskerettighederne?
Det spørgsmål må justitsministeren og resten af regeringen forholde sig til, efter at Højesteret i en konkret sag I går kendte konsekvenserne af udlændingelovens bestemmelser om udvistes opholds- og meldepligt i strid med Den Europæiske Menneskerettighedskonvention.
Den principielle afgørelse faldt i sagen om iraneren Elias Karkavandi, der i 2005 blev kendt skyldig i at have været såkaldt hashvagt på Christiania. Dommen lød på udvisning efter halvandet år i fængsel. Men da han som kristen risikerer dødsstraf eller tortur i Iran, kan udvisningen ikke effektueres.
Natlig opholdspligt i Center Sandholm har Elias Karkavandi været pålagt siden 2007, og efter en stramning af udlændingeloven i 2009 blev han pålagt tre formiddage om ugen at melde sig til centrets politivagt. Stramningerne blev gennemført på Dansk Folkepartis initiativ og med Socialdemokraternes modstand i 2008.
Højesteret tager ikke stilling til selve udvisningsdommen, men de syv dommere fastslår i deres afgørelse, at indgrebet i Elias Karkavandis bevægelsesfrihed strider imod menneskerettighedskonventionen.
Morten Bødskovs holdning til sagen har vi endnu til gode, men han kan ikke komme stikkende med sit automatsvar. Når landets øverste retsinstans afviser konsekvenserne af gældende lov, må loven og ikke alene konsekvenserne af den selvsagt korrigeres. Det er ikke tilstrækkeligt alene af genoptage de andre 37 udvisningssager.
Justitsministeren har med Højesterets afgørelse fået opbakning til at gøre det, hans parti i 2008 mente. Tøv nu ikke.

