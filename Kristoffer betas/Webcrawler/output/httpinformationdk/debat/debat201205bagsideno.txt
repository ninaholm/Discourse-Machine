Bagsiden: Ondt i maven
Er fissehul et nedværdigende ord? Og hvad med pikhoved? Rapperen Kesi har fået sig en lille snak med skuespiller Anne-Grethe Bjarup Riis om generationsforskelle og sprogbrug. Og så har han lagt den ud på YouTube, så alle kan høre med


 Anne-Grethe synes, at Kesi krænker. Det føler Kesi sig krænket over. Han vil ikke reduceres til en stereotyp kvindenedgørende rapper. Så derfor har han ringet.
Anne-Grethe Bjarup Riis op for at forklare hende meningen med sangen ’Fissehul’ – og med rap generelt.
Anne-Grethe Bjarup Riis brugte i et interview i Politiken i søndags sangen ’Fissehul’ som eksempel på den kvindenedværdigende sprogbrug, der florerer i rapmusikken. Men hun har helt misforstået meningen med teksten, siger Kesi. Ordet ’fissehul’ er slet ikke henvendt til hverken kvinder eller unge piger, men Kesis konkurrenter.
Denne besynderlige betegnelse for de kvindelige kønsdele bruges altså til at krænke, men til at krænke mænd – og så kan Anne-Grethe Bjarup Riis være ligeglad, er Kesis logik.
»Mener du så også, det ville være krænkende, hvis jeg sagde til dig: ’Fuck, du er bare et pikhoved?’« spørger den unge rapper.
»Det er jo krænkende for fyrene,« svarer Anne-Grethe spagt, måske med en bange anelse af at blive lokket ind i en fælde.
»For hvad, for pikhovedet?« trumfer Kesi. »Det er jo bare ord, Anne-Grethe.«
Men Anne-Grethe holder fast: Der er unge piger, der føler sig krænkede og får ondt i maven, når de står og hopper til Kesis musik.
»Jamen, så kan de bare lade være at lytte med,« replicerer Kesi. Og sådan fortsætter samtalen ellers mellem det umage par – med mere eller mindre vandtæt argumentation – i over 12 minutter. Kesi synes, at Anne-Grethe skulle have holdt sine holdninger for sig selv. Anne-Grethe siger, at der er ytringsfrihed og at Kesi må rappe lige, hvad han vil. Kesi kalder Anne-Grethe en medieluder. Anne-Grethe roser Kesis groove.
Men Kesi holder fast i, at Anne-Grethe har gjort ham uret:
»Hver 10. år kommer der en eller anden ny kvindefeminist og synes, at vi snakker nedgørende om kvinder. Men det er faktisk krænkende for mig – jeg er opvokset med en mor og en søster. Jeg ville aldrig nedgøre kvinder på den måde,« lyder det fra Kesi.
»Hvorfor har I ikke citeret de tekster, hvor jeg taler om, hvor meget jeg elsker min mor og min søster?« spørger Kesi.
Hør samtalen mellem Anne-Grethe Bjarup Riis her:

Se og hør musikvideon til Kesis sang 'Fissehul' her:


