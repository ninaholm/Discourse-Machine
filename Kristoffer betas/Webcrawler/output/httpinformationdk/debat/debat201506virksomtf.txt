Virksomt frasalg af fossilinvesteringer



 Informations Jesper Løvenbalk Hansen dokumenterer den 10. juni, at Unipension ikke overholder sin egen politik for ansvarlige investeringer (»Kritik af Unipension: De siger ét, men gør noget andet«). Unipensions politik siger, at det ikke er acceptabelt med lobbyarbejde mod klimaløsninger. Unipension kunne have udøvet aktivt ejerskab i overensstemmelse med denne politik ved at stemme for resolutioner hos Chevron og Exxon, der ville begrænse lobbyarbejdet, men har ikke gjort det.
Der er i princippet tre måder, man kan reagere på, hvis ens selskabs forretningsmodel forudsætter, at klimamålene brydes: Frasalg, aktivt ejerskab eller at lade stå til.
Unipension plejer at afvise frasalg med argumentet, at aktivt ejerskab er bedre. Konfronteret med, at de i Chevron og Exxon hverken har lavet aktivt ejerskab eller frasalg, svarer de, at det ikke er dokumenteret, at frasalg virker.
Det er egentligt irrelevant i forhold til, at Unipension ikke har været den aktive ejer, de påstår, at de er. Men for en god ordens skyld er her dokumentation i forhold til, at frasalg – såkaldt divestment på engelsk – virker: Bill McKibben, grundlæggeren af den globale divestment-bevægelse, skrev den 5. juni i Washington Post, at divestment ikke vil påvirke Exxon direkte, og at nogle andre blot vil købe aktierne, når de bliver solgt. Han skriver desuden, at divestment er et værktøj til at ændre tidsånden, så den dag, hvor de rigeste og mest magtfulde ikke længere kan håne vedvarende energi og underspille klimaændringer, kommer hurtigere. Church of England har i øvrigt besluttet frasalg, og Financial Times har netop offentliggjort en analyse, der viser, at 66 procent af vælgerne er bekymrede for investeringer i fossile brændsler – en stigning fra 21 procent sidste år. Alt dette viser, at kampagnen virker.
På et punkt er vi enige med Unipension: Den amerikanske og den europæiske politiske kontekst er vidt forskellige. De amerikanere, der grundlagde divestment-kampagnen, gjorde det for at flytte den amerikanske politik i en mere klimavenlig retning. Det er målet, og det er lovligt for danske pensionskasser at bakke op om, fordi det også er i pensionsopsparernes økonomiske interesse.
Thomas Meinert Larsen, talsperson for AnsvarligFremtid

