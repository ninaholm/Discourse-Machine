Find fem fejl i politikernes restriktioner til pressen Pressenævnet
Folketinget stiller ublu krav til medierne. Politikerne er endda enige, så der er fare på færde


 Når alle Folketingets partier er enige om noget, er det klogt at være på vagt. For så er der tale om en sammenrotning om at gennemføre forslag, som en mindre kreds af partier ikke ville turde stå alene med.
Denne uge bød på en sådan sammensværgelse, da både rets- og kulturudvalget enstemmigt vedtog en beretning, hvis sigte er at beskære den vigtigste demokratiske rettighed: ytringsfriheden.
Formelt har partierne pakket deres krav til medierne ind i syv spørgsmål, som de ønsker dialog om med branchen.
Jeg mener, at fem af de syv punkter vil undergrave pressefriheden. Det er derfor uantageligt, at mediernes organisationer giver sig i kast med at forhandle om indgrebenes grovhed. De skal ganske enkelt afvises.
Hvis reguleringssyge politikere herefter vil konspirere om lovindgreb, må medierne gå til åben kamp og anbefale vælgerne at stemme på politikere med bedre begreb om, at ytringsfriheden skal værnes i et demokrati – ikke nedbrydes.
To ting kan forhandles
Risikoen for, at indgreb af denne art vil kastrere den frie debat, forstås bedst, hvis jeg gennemgår de syv punkter.
Først de to, som kan drøftes, uden at pressefriheden er på spil:
• 1) Hvordan sikres det, at personer, der ønsker at klage til Pressenævnet, får bedst mulig hjælp og vejledning?
Svaret er, at selv de mest ubehjælpsomme kværulanter allerede i dag får udstrakt hjælp af nævnets sekretariat til at formulere klager, så de kan forstås og behandles. Men nævnet kan jo altid hyre en jurist mere til at give menigmand et nap.
• 2) Hvilken erstatning skal gives til personer, virksomhed og organisationer, der uretmæssigt er hængt ud?
Tja, Søndagsavisen er netop idømt en klækkelig erstatning på 750.000 kr. for falske oplysninger om giftstoffer i sutter. Det må være nok.
Når personer krænkes, er erstatningerne højst 100.000 kr. Niveauet kan godt sættes op, men beløbene må ikke blive så høje, at kritisk journalistik i økonomisk svage medier forkues – eller så medier ligefrem lukkes.
Fem punkter helt yt
De fem øvrige krav fra politikerne lyder sådan:
• 1) Medier, som uretmæssigt hænger mennesker, myndigheder, organisationer eller virksomheder ud, skal forpligtes til både at bringe Pressenævnets kendelse og et journalistisk udarbejdet dementi af den usande historie i en opsætning og placering, der svarer nogenlunde til det tidligere bragte.
Kravet lyder skørt. Hvorfor bringe samme berigtigelse to gange? Det burde være muligt for Pressenævnet at formulere dets kendelse i en læsevenlig form, evt. med journalistisk hjælp. Hvad placeringen angår, har aviserne allerede frivilligt accepteret iøjnefaldende opsætning.
• 2) Pressenævnet bør kunne uddele bøder til medier, der overtræder medieansvarsloven. Formålet er forebyggelse.
Det ville være uantageligt, at Pressenævnet uden sædvanlige retsgarantier såsom fri bevisbedømmelse og krydsforhør bemyndiges til at stange bøder ud.
Urimeligheden ses allerede af, at to af nævnets fire medlemmer er ansat i pressen og altså vil kunne ramme konkurrenter økonomisk. Bøder hører hjemme hos domstolene.
• 3) Tidsfristen for klage til Pressenævnet på fire uger er for kort.
Det er sniksnak. Hvis fortørnede mennesker ikke kan samle sig sammen til at klage til mediet inden for fire uger – og derefter til nævnet inden for yderligere fire uger – må forulempelsen være yderst overskuelig. Jo længere tid, der går, jo sværere har offentligheden ved at huske den sag, der klages over, hvorved øjemedet forspildes.
• 4) Er klageadgangen for snæver, når kun personer med retslig interesse kan klage til nævnet?
Pressenævnet vil blive en vældig statsinstitution, hvis sluserne åbnes, så f.eks. alle medlemmer af Socialdemokraterne eller Dansk Folkeparti kan klage over omtalen af deres politikere. I dag er kriteriet for retslig interesse, at klageren personligt skal være nævnt i det medie, der klages over.
5) Skal Pressenævnet i højere grad af egen drift tage sager op?
I nævnets 22-årige historie er det kun sket én gang, nemlig da nævnets hofsnoge påtalte et uskyldigt pressefoto af kronprinsen, som solede sig sammen med tre venner på en fransk flodbred. Nævnet blev helt til grin.
Det vil få tilfældighedens præg, hvis nævnets kritiske virke skal styres af, hvilke medier nævnsmedlemmerne tilfældigvis forarges over.
I øvrigt er det forstemmende, at politikerne er så optaget af at påtvinge medierne nye restriktioner.
De burde hellere kæmpe for at udvide ytringsfriheden, der værnes dårligt i grundloven.

