GPS-afsløringen



 Nej, sagde folkesocialisternes finansordfører Jonas Dahl: Vi skal ikke være bange for 2020-planen. Den er ikke en facitliste udtænkt af embedsmænd i Finansministeriet, som vi hverken kender eller kan kritisere kvalificeret.
2020-planen bliver ellers brugt af danske regeringer som det regneark, der bestemmer det ’politiske råderum’. Ministrene henviser til 2020-planen som en autoritet, der ikke står til almindelig forhandling. Kritikere har hævdet, at planen fungerer som administrativt alibi for politiske ønsker om besparelser.
Regeringspartierne siger ikke, at de finder det rimeligt at forkorte dagpengeperioden, begrænse adgangen til kontanthjælp og hæve pensionsalderen. De henviser til 2020-planen og siger, at de bliver nødt til det. Planen bliver således ikke et redskab for dem, vi har valgt til at regere. Den kommer til at regere over dem.
Men den udlægning afviser Jonas Dahl fra regeringspartiet SF i Information torsdag: »Man kan ikke styre i blinde, og ligesom de fleste efterhånden kører med GPS, så er 2020-planen som en GPS. Den viser os, hvilken vej vi kan tage.«
Det er jo rigtigt og redeligt: Naturligvis skal vi kunne planlægge vores økonomi, og vi skal overskue fundamentale demografiske og strukturelle forandringer, der får finanspolitiske konsekvenser.
Men spørgsmålet er, om regeringen Thorning-Schmidt netop ikke havde ét kort over det danske samfund, inden den kom til magten, hvorefter den skiftede kurs og nu følger en GPS, den ikke har programmeret. Det er akkurat det, der sker for mange bilister, der anskaffer sig en GPS: De finder nok frem, men de mister ofte selv orienteringsfornemmelsen.De når en destination, men de følger veje, de ikke selv kan overskue. Problemet for regeringen Thorning-Schmidt er ikke, at den planlægger økonomien fremadrettet. Problemet er, at den ikke har programmeret sin politiske GPS socialdemokratisk.

