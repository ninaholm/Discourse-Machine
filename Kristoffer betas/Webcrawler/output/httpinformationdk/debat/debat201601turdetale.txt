Vi skal turde tale åbent om det, der skete i Køln
For fremmedhadere og indvandrings-modstandere kom de unge indvandrermænds massesexovergreb i Tyskland som en ekstra juleaften. Men vores iver for ikke at give racisterne ammunition må ikke få os til at fortie hændelserne


 Der skete noget nytårsnat, jeg ikke bryder mig om at tale om. Det skete for hundredvis af kvinder i Køln og andre tyske byer. Mange af kvinderne har næppe heller brudt sig om at tale om det – det kan tage dage, før ofre for voldtægt anmelder det til politiet.
Det er dog ikke grunden til, at der skulle gå en uge, før det lykkedes at få sammenstykket historien om nytårsnats bølge af overfald og sex, en tilsyneladende koordineret forbrydelse gennemført af bander af unge mænd med arabisk og nordafrikansk baggrund.
Mange i Tyskland har undret sig over, hvorfor politikere, politi og medier var så uvillige til at diskutere overgrebene, og over om forklaringen på dette kunne være angribernes etniske herkomst. Hvilket selvfølgelig præcis er grunden til, at venstrefløjshumanister som jeg selv ikke bryder sig om at tale om det.
Læs også: Krænkede mellemøstlige mænd tager hævn
For fremmedhadere, racister og indvandringsmodstandere kom begivenheden som en ekstra juleaften. Højreorienterede politikere svælger nu i den saftige nye angrebsvinkel på Angela Merkels ’åbne døre’-flygtningepolitik. Det er blevet en legitim måde at angribe indvandring på, og konservatismens kvindefjendske dinosaurer er pludselig gået i brechen for unge kvinders ret til at feste.
Ynkelig selvcensur
Aviser skriver om en ’tidsindstillet demografisk bombe’ under henvisning til, at de strømme af asylansøgere, Europa har taget imod, altovervejende er unge mænd, og unge mænd, det ved vi, står bag langt det meste voldskriminalitet – unægtelig en forandring fra dengang, da demografiske bomber bestod af tiltagende ’ældrebyrder’ med for få arbejdende unge mennesker til at finansiere de ældres pension.  
Mærkeligt er det ikke, at venstreorienterede humanister og flygtningevenner gør, hvad de kan for ikke at nære denne ild. For bag hele denne forståelige indignation ser vi den gamle racistiske kliché om barbarerne, der står ved vores porte. Vi gør vores yderste for at rapportere om dette på en ansvarlig måde, så vi ikke fodrer fremmedhadet.
Vi argumenterer med rette for, at man ikke kan generalisere ud fra disse gerningsmænds oprindelse til at anklage alle indvandrere. Eller vi siger, at der altid har været voldsmænd og befamlere – men at dette åbenbart først bliver en stor nyhed, når de ikke er hvide.
Læs også: Køln-overfaldene trækker lange spor
Men i vores iver for ikke at give racisterne ammunition er risikoen den, at vi ender med at give efter for ynkelig selvcensur. Og så kan samme racister hævde, at deres konspirationsteorier om, at ’vi må ikke diskutere indvandringens problemer åbent’ og ’medierne søger at skjule noget’ er sande.
Journalistik er ikke rigtig journalistik, hvis journalister undgår bestemte historier af frygt for, hvordan nogen kan reagere på dem.
De svære spørgsmål
Angrebene på kvinder nytårsnat chokerer også, fordi de forvirrer. Hvis de var seksuelt motiverede, begået for spændingens skyld eller ud fra antagelser om vestlige kvinders seksuelle tilgængelighed, skulle der vel ikke også være grund til stjæle ofrenes værdigenstande. Voldtægtsforbrydere søger magt, ikke penge.
Men hvis der primært var tale om røverier, og befamlingerne var en ny måde at desorientere ofrene længe nok til at kunne tømme deres lommer, er det mærkeligt, at så mange andre af overgrebene efter sigende var så alvorlige, og at ikke alle ofre mistede værdigenstande.
Ved de masseovergreb på kvinder, herunder journalister, der dækkede protester på Tahrir-pladsen, var seksuel opportunisme vanskelig at skelne fra politisk intimidering, men begivenhederne i Køln og andre byer ligner alligevel et fænomen af en helt ny art.
Venstrefløjshumanister bør ikke være bange for at stille de svære spørgsmål. Unge tyske kvinder yder til alt held en historisk uset økonomisk og seksuel frihed med dyre smartphones og retten til at fejre nytårsaften, som de ønsker.
Det samme er ikke altid tilfældet for unge mandlige indvandrere, der har byttet liv fra undertrykkende regimer, hvor de i det mindste kunne nyde godt af deres overlegne status i forhold til kvinder, til en status i den absolutte bund af ​​Europas sociale og økonomiske hakkeorden.
Det er ikke urimeligt at spørge, om dette kan have spillet ind på de angreb, der gjorde selvsikre, tilsyneladende succesrige unge kvinder ydmygede og magtesløse. Men selv hvis det skulle forholde sig sådan, skal vi ikke lukke vores lande af for indvandrere og flygtninge, fordi der findes nogle få grupper seksuelt aggressive indvandrere.
Udfordringen skal løftes
Alt for ofte udspringer indvandrerfjendske følelser af forhold, der rettere beror på langvarige svigt fra myndighedernes side: manglende beskyttelse af udsatte børn, for ringe investeringer i udbygning af socialt boligbyggeri eller et ordentlig skolevæsen, for få bevillinger til at lade politiet patruljere effektivt, hvilket synes at have været problemet i området omkring Kølns hovedbanegård i årevis – alt sammen problemer, der bliver mere synlige med en voksende indvandrerbefolkning.
Og da et samfund, der vil kalde sig frit og åbent, ikke bare kan lukke op og i for indvandringen, som var den en vandhane – uanset hvad nogle politikere siger – er der ikke andet for, end at vores regeringer gør, hvad vi har valgt dem til at gøre: at løfte udfordringen. Og dæmpe den frygt, der avler ekstremisme, ved at demonstrere, at de har styr på dét, der bekymrer.
Hvilket i dette tilfælde vil sige at behandle denne bølge af forbrydelser præcis som alle andre forbrydelser: sikre et mere effektivt politiarbejde med ekstra mandskab. At forfalde til moralsk panik er ikke vejen frem. Men kvalm fortielse er det heller ikke.
Gabi Hinsliff er tidligere politisk redaktør af The Observer, i dag kommentator for The Guardian.
Oversat af Niels Ivar Larsen

