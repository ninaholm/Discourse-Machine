Duellen - R: Der kommer ingen nye test
Der kommer ikke flere nye test af eleverne i folkeskolen, siger Lotte Rod, der er undervisningsordfører for Radikale Venstre. Hun understreger, at statistik om skolerne ikke skal bruges til ranglister


 
	Selv om folkeskolereformen har konkrete målsætninger om, hvad folkeskoleeleverne skal opnå, kommer der ikke flere nye test, der skal vise, hvordan det går.

	Det siger Lotte Rod, der er undervisningsordfører for Radikale Venstre på baggrund af et lovforslag fra Undervisningsministeriet, der blandt andet beskriver, hvordan kommunerne via kvalitetsrapporter skal sikre sig, at skolerne lever op til reformens mål.

	»Regeringen tror på, at vi skal lave nogle meget afgrænsede mål og så hjælpe de skoler, hvor der er problemer. Hvis man kan se, at der en klasse, hvor man ikke kan læse, skal man have hjælp af læringskonsulenter til at blive dygtigere, så man har fokus på at få flere dygtige elever, og at man bliver endnu dygtigere til at udfordre de bedste.«

	Lotte Rod understreger, at testene ikke er et forsøg på at udpege gode og dårlige skoler.

	»Når nu vi i Radikale Venstre ikke kan komme af med de nationale test, bliver de i stedet brugt som et pædagogisk redskab for lærerne, så man ikke bare rangordner skolerne, men bruger dem som et redskab for den enkelte lærer,« siger Lotte Rod.

– Hvordan sikrer man sig, at al anden læring ikke glider i baggrunden, når man kun bliver målt på matematik og dansk?

	»Vi har gjort os meget umage med, at der samtidig med mål for læsning og matematik også er et trivselsmål, fordi trivsel er ligeså vigtigt som det at kunne læse og regne.«

	Lotte Rod understreger, at selv om målet om, at andelen af de allerdygtigste elever i dansk og matematik år for år skal vokse, så betyder det ikke, at hver enkelt klasse rundt i landet bliver testet hvert år.

	»Det er snittet på landsplan, og derfor er det ikke de samme elever, der bliver testet hvert år,« siger hun.

– Ifølge lovforslaget skal skolerne bidrage med statistik til et nationalt it-system, der skal omfatte de nye mål. Kan man bruge det system til meget andet end at rangordne og sammenligne?

	»Ideen er, at man på den enkelte skole skal kunne trække på sine data, så man kan sætte ind. Det, der er vigtigt, er, at alle danske børn lærer at skrive, læse og regne, så de kan klare sig i livet og på en videregående uddannelse,« siger hun.

