'Crunch time'



 Det ansete britiske videnskabsmagasin Nature rydder i dag sin forside for at præsentere to opsigtsvækkende videnskabelige studier om 'The coming climate crunch'. Crunch betyder noget i retning af 'det kritiske punkt', et sandhedens øjeblik, hvor skæbnen besegles. Og dramatiske er de to studier udarbejdet af fremtrædende klimaforskere fra Tyskland, Schweiz og Storbritannien på baggrund af tre års arbejde og 1.000 computersimuleringer af de kommende årtiers klimaudvikling. Studierne - koordineret af Malte Meinshausen fra det tyske Potsdam Institute og Myles Allen fra University of Oxford - påviser det samlede 'CO2-budget', som verden har til rådighed frem til 2050, hvis der skal være en fair chance for at begrænse temperaturstigningerne til de to grader, hinsides hvilke katastrofale klimaforandringer tager fart. Ifølge dette budget er der plads til at udlede i alt 1.000 mia. ton CO2 over dette århundreds fem første årtier - gyseren er, at vi, endnu inden det første årti er gået, har udledt en tredjedel af budgettet.
"Hvis vi fortsætter med at brænde fossile brændsler som nu, vil vi have opbrugt CO2-budgettet på blot 20 år, og den globale opvarmning vil bevæge sig betydeligt over to grader," siger Malte Meinshausen i dagens avis. 
Han og hans kolleger appellerer derfor om hurtige CO2-reduktioner, så de globale udledninger i 2050 bliver mærkbart mindre end halvdelen af udledningerne i 1990, Kyoto-aftalens basisår. Det vil ifølge forskerne kræve, at vi lader tre fjerdedele af de kendte reserver af fossile brændsler - kul, olie, gas - forblive urørt i undergrunden. Klimaet kan simpelthen ikke bære, at de brændes af.
De nye forskningsresultater i Nature kommer samtidig med andre nyheder om klimaets skrøbelighed. Fra Antarktis er indløbet meddelelsen om, at en hundrede kilometer lang isbro, der stabiliserer den gigantiske Wilkins Ice Shelf - en ismasse så stor som Sjælland og Fyn - er brudt sammen. "En advarsel om at klimaforandringerne har en klar indflydelse på regionen," siger FN's Miljøprogram, UNEP, i en pressemeddelelse. I nord melder klimaeksperter fra en konference i Tromsø om accelererende smeltning af Polarhavets og Grønlands ismasser: "Data præsenteret på konferencen viser, at klimaforandringer er sket endnu hurtigere end forudset i de mest pessimistiske scenarier."
Der er ingen som helst tvivl om, at det er blevet 'crunch time' for alverdens politiske ledere. De har 220 dage frem til klimatopmødet i København til at bevise, at de kan møde den største udfordring, det menneskelige samfund nogensinde har stået over for. Kan de ikke via konkret national handling og en radikal international aftale ændre den globale kurs dramatisk, har de forrådt deres egne børn, kommende generationer og befolkningerne i de u-lande, der er uden ansvar for klimakrisen.
Netop nu er signalerne fra de politiske fora ikke betryggende. Danmarks professionelt optimistiske topmødevært, klima- og energiminister Connie Hedegaard (K), sagde forleden efter et klimamøde for G8-landenes miljøministre: "Alle lande siger, de gerne vil have en succes i København, men der bliver ingen succes i København, hvis alle bliver ved med vente på, at andre skal rykke sig. Selvom debatten blandt de rigeste lande på G8-mødet var åben og tillidsfuld, ændrer det ikke ved, at hvis verden skal samles om en aftale, må de industrialiserede lande med G8 i spidsen vise lederskab og gå forrest. Det mangler vi endnu at se."
USA er et af de ilande, der endnu ikke har meldt, hvor langt man vil forpligte sig. Bl.a. Kina forlanger, at de rige lande går forrest med mindst 40 pct. CO2-reduktion i 2020 - ikke langt fra EU's appel om 25-40 pct. reduktion i ilandene. Men den amerikanske chefforhandler, Todd Stern, lod for nylig forstå, at et krav om 25-40 pct. for USA er det samme som "en opskrift på dødvande".
Obama vil antagelig gerne gå langt, men er under pres fra et hjemligt erhvervsliv og dele af Kongressen, der i krisetid ikke vil have indgreb, som man mener vil true amerikansk økonomi og frihed. John Boehner, republikansk talsmand i Repræsentanternes Hus, illustrerede debattens polarisering, da han forleden på tv kaldte det "næste en komisk" at betegne CO2 som farligt for miljøet. "Hver gang vi ånder ud, udånder vi CO2," sagde han. Ingen tvivl om, at diskussionerne og magtkampene frem til klimatopmødet bliver hårde og uskønne. Stærke kræfter, der lever i fortiden eller med skyklapper på, vil gå langt for at hindre, hvad de opfatter som snærende bånd på retten til fri udfoldelse og fortsat vækst.
En aktuel meningsmåling foretaget af Reuters blandt ledende internationale klimaforskere fortæller, at 9 ud af 11 finder tegnene på menneskeskabt klimaforandring forstærket de seneste to år. Samtidig mener 10 ud af 11, at det med dagens politiske vilje er usandsynligt, at det vil lykkes at bremse temperaturstigningerne inden de kritiske to grader. Der bliver brug for mere end foruroligende videnskabelige artikler, hvis modstanden mod at beskytte klimaet skal overvindes. 	

