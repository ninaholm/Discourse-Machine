Én vinder, to tabere



 Nikolaj Arcels historiske drama En kongelig affære bliver Danmarks officielle kandidat til en Oscar-nominering i kategorien ’Bedste fremmedsprogede film’. Det offentliggjorde den syv mand store udvælgelseskomité anført af Det Danske Filminstituts direktør, Henrik Bo Nielsen, fredag ved et pressemøde i Cinemateket i København. Valget fejler ikke noget; En kongelig affære er på flere måder den stærkeste film af dem, komiteen har kunnet vælge imellem: Et velspillet, historisk drama om Oplysningstidens indtog i Danmark med landets største internationale filmstjerne, Mads Mikkelsen, i en hovedrolle og gode, internationale anmeldelser i bagagen.
Udvælgelsesprocessen kunne man dog have ønsket sig anderledes. Afgørelsen var nemlig også afslutningen på flere ugers spekulationer. I år valgte udvælgelseskomiteen nemlig at offentliggøre en shortliste på tre film – En kongelig affære, Susanne Biers Den skaldede frisør og Bille Augusts Marie Krøyer – hvilket nærmest affødte en popularitetskonkurrence, hvor filmeksperter udtalte sig om filmenes kvaliteter, og filmselskaberne bag udsendte pressemeddelelser om, hvor fantastisk filmene blev modtaget på filmfestivaler og af filmkritikere rundt om i verden.
Om det var Filminstituttets forholdsvis nyfundne forkærlighed for dialog og gennemsigtighed eller Oscarkomiteens nervøsitet for – som det er sket tidligere – at blive kritiseret for valget af en dansk Oscarkandidat, der lå bag beslutningen om at offentliggøre shortlisten, vides ikke. Det virker dog, som om komiteen ikke for alvor har turdet tage autoriteten på sig og dermed ansvaret for eget valg ved at lægge det ud i en slags offentlig licitation. Kønt har det ikke været at se filmene angle efter sympati, og da årets Oscarkandidat blev afsløret, fandt man ikke blot én vinder, man udråbte også to tabere.

