I Norge har de visioner

Nordmændene satser på blandt andet scenekunsten. Her et interiør fra teatret i Drammen.


 Kulturminister Carina Christensen synes ikke, at bekymre sig synderligt om kulturens ve og vel, når man læser hendes udtalelser i Information den 30. oktober. Hun satser på prisfald på malerier og færre særudstillinger og roder sig ud i at kalde den offentlige støtte til kulturen for "historisk høj". 
En spektakulær betegnelse, idet der siden 2001 er blevet sparet på kulturstøtten. Behøver jeg nævne, at der i dag bruges 80 millioner kroner mindre på kultur om året end under SR-regeringen i 2001 - jf. et svar til Folketinget fra den tidligere kulturminister. 
Tiden er ikke til dybe suk og trækken på skuldrene - danskerne har krav på omgående handling på kulturområdet. Derfor må jeg opfordre Carina Christensen til at se mod nord og lade sig inspirere af vores norske broderfolk, der har valgt en anderledes ambitiøs strategi i erkendelsen af, at nytænkning kan betale sig.
Borgerligt kulturløft
Da den norske regering for nylig fremlagde sit finanslovsforslag for 2009, var kultur- og kirkebudgettet hævet med 10 procent. Der satses f.eks. markant på sprog, biblioteker og scenekunst.
Desuden arbejder nordmændene målrettet med såkaldte frivillighedscentraler, der bakker op om de frivillige kræfter og er forankret i lokale behov.
I Norge har man en vision om at være en ledende kulturnation, som lægger vægt på kultur til alle dele af samfundslivet. Siden regeringsskiftet er kulturbudgettet blevet hævet med to milliarder kroner.
Den norske investeringslyst i kulturen kan i øvrigt ikke beskyldes for at være socialdemokratisk vildfarelse. Nej, det var under den daværende borgerlige regering, at initiativet 'Kulturløftet' blev lanceret. Initiativet har som mål, at en procent af statsbudgetterne i 2014 skal gå til kulturelle formål. 
Se, det kalder jeg ambitioner.
Syv års svigt
Tænk, hvis den danske regering turde satse på kulturen. Tænk, hvis vi ligesom nordmændene indså, at investering i kultur er en god forretning. Og tænk engang, hvis den kulturelle ulighed i Danmark blev udlignet. 
Ja, 'hvis og hvis'. Virkeligheden er, at vi ikke når Norge til sokkeholderne, når det kommer til initiativ og fremsyn. Regeringen har svigtet i de sidste syv år, mens det kun bliver tydeligere for alle, at Danmark i fremtiden ikke skal konkurrere på lave lønninger. Vi skal i stedet leve af kreativitet, uddannelse og kompetencer. 
Den tid, vi lever i, taler for nytænkning og ambitiøs kulturpolitik. Med udsigt til en generel økonomisk afmatning i samfundet har også kulturlivet brug for en sikker hånd. Kun den, der tør satse, har en chance for at nå nye viddere.

