Historien der blev væk
Man kunne ønske sig, at noget af den energi, som bliver brugt på et enøjet opgør med 68-generationen, blev anvendt til en belysning af de nyautoritære, management-udformede strukturer i dansk erhvervsliv og i det offentlige, der truer de demokratiske landvindinger for lønmodtagere og studerende, som 68-oprøret satte så meget ind på
En af de mest markante begivenheder i 1968: psykologi-studerende Finn Einar Madsen overtog talerstolen fra rektor Mogens Fog. Måske burde man ikke beskæftige sig nær så meget med datidens begivenheder, men mere med nutidens ...


 Det har længe været en slags intellektuel mode blandt danske neo-konservative at gøre op med den danske venstrefløj og 68-generationens gøren og laden i (især) 1970'erne. Opgøret foretages ofte i et underligt vakuum og uden skelen til, at den danske venstrefløj af i dag, holdningsmæssigt og ideologisk selv for længst har afgrænset sig fra flere af de "fejltagelser" og standpunkter fra dengang, som de neo-konservative har så travlt med at fremmane. 
Alene den kendsgerning at flere af de dengang toneangivende politiske partier med baggrund i venstrefløjen er opløst og gået i sig selv og ikke længere findes får de neo-konservatives stadige opgør med dem til at ligne en Don Quijote-agtig kamp, ikke mindst fordi man igen og igen helt uhistorisk laver overføringer fra dengang til nu. 
Senest har Bent Blüdnikow her i avisen tegnet et portræt af 68-generationen som en generation, der i et og alt repræsenterede det, han kalder "et voldsomt tilbage-slag" og har samtidig ikke afholdt sig fra at trække paralleller imellem nazismen og det, som 68-oprøret repræsenterede på baggrund af de forbrydelser, som sovjetkommunismen og Mao-kommunismen var ansvarlige for. Tankegangen er tilsyneladende, at 68-generationen ved politisk - via partier som DKP, VS, KAP o.a. - at have fortrinsvis ideologiske præferencer og visse sympatier for enten Sovjetunionen eller Mao-Kina (eller Albanien) er medansvarlige for disse systemers forbrydelser, hvilket helt og aldeles frakender medlemmer af de nævnte partier en personlig, selvstændig stillingtagen og ikke alene stempler medlemmer af bestemte partier, men en hel generation (hvoraf mange ikke var medlemmer af de nævnte partier) som ansvarlige for folkeforbrydelser i andre lande. 
Ingen juridisk grundlag
Der er naturligvis ikke noget juridisk grundlag for Blüdnikows påstand. Det er en moralisme, som med en lettere omskrivning svarer til at gøre tilhængere af bestemte religiøse overbevisninger - muslimske eller katolske eller lu-theranske - ansvarlige for, hvad politisk perverterede magthavere eller grupper måtte finde på at forøve af forbrydelser i disse overbevisningers navn. En parallel konstruktion af samme art stod Weekendavisens Frederik Stjernfelt for, da han i en artikel sidste år gjorde "venstrefløjen" og "det danske kulturfolk" medansvarlige for tusinder af muslimers død i Balkankrigen, fordi de ikke højlydt havde advokeret for et militært indgreb fra NATO's side i Balkankrigen. 
Mens man således bebrejder den danske venstrefløj anno 1970'erne for at have opereret med stemplende klichér og stereotyper overfor politiske modstandere (hvad den undertiden netop gjorde), så holder man sig blandt de, der i dag opfatter sig som den danske regerings "intellektuelle" støtter, ikke for god til at gøre præcis det samme i opgøret med den danske venstrefløj anno 1968 (og fremefter). 
 Der kan ikke herske nogen tvivl om, at både DKP's, VS's og KAP's partiprogrammer indeholdt, hvad man ud fra forestillingen om et liberalt vestligt demokrati kan kalde anti-demokratiske tankegange, men for et historisk blik må det afgørende være, om disse partier og deres organiserede tilhængere på noget tidspunkt forbrød sig afgørende kollektivt imod retsstatslige eller demokratiske principper og love i Danmark, hvilket ikke er dokumenteret. Uden dokumentation for dette, forsøger Bent Blüdnikow (og andre) nu i stedet at påvise, at den hero-stratisk berømte Blekingegade-bande, der de facto excellerede i forbrydelser og drab, var et symbolsk udtryk for, hvad der rørte sig ideologisk langt ind på venstrefløjen. 
Isolerede ekstremer
Men Blekingegade-banden var en langt hen ad vejen en afkapslet og isoleret gruppe med en egen platform og voldsrettet ideologi, og selvom man med visse punktnedslag kan eftervise, at enkelte ledende personer på den danske venstrefløj var smittet af den samme bacille som Blekingegade-banden, så rokker det ikke ved det samlede billede af en dansk venstrefløj, der i det store billede respekterede demokratiets spilleregler. 
Blüdnikow (og andre med ham) går dog endnu videre. Uden at skelne imellem den partiorganiserede venstrefløj og det han kalder 68-generationen, frakender han overhovedet 68-generationen og ungdomsoprøret i 1968 en positiv virkning på det danske samfund. Ligesom en del andre kendte tidligere venstreorienterede (Karen Jespersen, Ralf Pittelkow, Lars Hedegaard), der har bevæget sig fra den ene ende af det politiske spektrum til det andet, er der her den "omvendte synders" tendens til at kaste med aske på alt, hvad lugter af det tidligere engagement i venstrefløjssynspunkter. 
68 stod for reformer 
68-oprøret havde store positive virkninger på det danske samfund. Opkomsten af den såkaldte 68-generation betød ikke et tilbageslag for det danske samfund, men tværtimod medførte 68-oprøret en helt række nødvendige reformer (uddannelsesmæssigt, kønspolitisk, vidensmæssigt, arbejdsmæssigt og m.h.t. demokrati) og fremkaldte en øget bevidsthed omkring krigens (her Vietnam-krigens) voldsomme skadesvirkninger, atomkraftens miljøskadelighed og de autoritære strukturers anakronisme samt omkring undertrykkelsen af befolkningerne i det meste af den såkaldt Tredje Verden. 
Den gennemgående anti-autoritære fredelighed, hvormed 68-oprøret i Danmark blev gennemført, er hos Blüdnikow og hans ligesindede fortrængt og blevet til et tankens kors og erstattet med et falsk billede af en voldført og voldsorienteret generation. 
Man kunne ønske sig, at noget af den energi, som i disse år blev brugt på et enøjet opgør med 68-generationen blev anvendt til en belysning af de nyautoritære, management-udformede strukturer i både dansk erhvervsliv og i det offentlige, der åbenlyst truer de demokratiske landvindinger for lønmodtagere og studerende, som 68-oprøret satte så meget ind på. Og så kunne man ønske sig en større opmærksomhed omkring de reelt p.t. udgrænsede i det danske samfund, ikke mindst de hjemløse og flygtningene uden asyl, deres vilkår tegner et billede af et rigt samfund uden den rummelighed og humanisme, som regeringens intellektuelle støtter angiveligt efterlyser hos andre. Og ikke mindst kunne man efterlyse en selvransagelse blandt regeringens intellektuelle støtter for at have støttet en ulovlig invasionskrig mod Irak. Her var noget at forholde sig til, hellere i dag end i morgen. 
Stig Dalager er forfatter


