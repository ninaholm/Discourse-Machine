SR-regeringens brudte løfter indfries i Sverige
Den rød-grønne regering i Sverige gør op med det bureaukratiske ’new public management’-system i den offentlige sektor, og skaber dermed en skarp kontrast til den danske SR-regerings uforløste ambitioner om en såkaldt ‘tillidsreform’
Der er meget, som tyder på, at den svenske statsminister Stefan Löfven er bedre til at indfri sine løfter til vælgerne end Helle Thorning-Schmidt har været Danmark. I finanslovforhandlingerne har den rød-grønne regering blandt andet også spillet ud med et forslag om at hæve dagpengesatsen i de første 100 ledighedsdage med kr. 5.000


 Den danske SR-regerings mange uindfriede løfter vækkes nu til live af den nye svenske regering, anført af Socialdemokraterna i samarbejde med det liberal-grønne Miljöpartiet. En række af de socialt progressive initiativer, som Socialdemokraterne og de radikale selv skrev ind i regeringsgrundlaget i 2011, altså efter selve valget, og efterfølgende valgte at droppe, indgår i de aktuelle finanslovforhandlinger i Sverige. Mest markant vil den nye Löfven-regering gøre op med den forkætrede ’new public management’-logik i den offentlige sektor og samtidig forbedre dagpengesystemet med højere ydelser.
Som en kontrast til den danske SR-regerings manglende evne til at leve op til egne ambitioner er Sverige ved at udvikle sig til et politisk laboratorium, som tydeliggør, hvad der ville være sket, hvis Socialdemokraterne og de radikale havde turdet gøre alvor af tiltag som f.eks. tillidsreform, betalingsring, fædrebarsel og dagpengeforbedringer. Alt sammen tiltag, som SRSF-regeringen havde flertal for sammen med Enhedslisten. I Sverige skal statsminister Stefan Löfven først finde flertal, men alligevel kører han på med fuld kraft og vilje til forandring.
Flere af de uforløste løfter fra Thorning-Schmidt-regeringens grundlag er retfærdigvis for længst realiseret i Sverige: Både betalingsringen omkring det centrale Stockholm og den udvidede barselsorlov til fædre er i dag tværpolitiske succeser.
Men de svenske sosser og Miljöpartiet går flere skridt videre ad de spor, som endte blindt her i Danmark:
»De seneste årtiers styring, som har været inspireret af det som plejer at blive kaldt new public management, har ledt til en øget administrativ byrde og til at de fagprofessionelles rolle er blevet svækket. Denne udvikling vil regeringen vende,« siger civilminister Ardalan Shekarabi (S).
Regeret af excelark
Den svenske regering vil styrke de fagprofessionelles rolle ved at give pædagoger, folkeskolelærere og sygeplejersker større medbestemmelse. Ambitionen er at udvikle den offentlige sektor gennem øget inddragelse af det faglige fodfolk frem for den hidtidige tro på ’top-down’-målstyring, evalueringsskemaer og benchmarking.
Samme toner lød i regeringsgrundlaget i 2011, hvor det hed: »Regeringen vil i samarbejde med kommuner og regioner iværksætte en reform med fokus på tillid, ledelse, faglighed og afbureaukratisering«. Ja, på skoleområdet lød det ligefrem, at man ville skabe »et partnerskab, hvor vi viser lærerne tillid«.
Efter et langt forhandlingsforløb lykkedes det dog kun regeringen i 2013 dels at måtte gennemtvinge et lovindgreb på skoleområdet og dels lande en mindre ’aftale om modernisering’ sammen med kommunerne, regionerne og fagbevægelsen. Som et spejlbillede på de oprindelige intentioner blev den såkaldte tillidsreform reelt kun en videreførelse af den form for ’New Public Management’-tænkning, som regeringspartierne ellers tidligere havde kritiseret.
Dagpenge får et løft
Udspillet om større faglig medbestemmelse i den offentlige sektor er dog foreløbigt kun hensigtserklæringer. I praksis kan de flotte ord ende i lige så små resultater, som tilfældet har været i Danmark, nøjagtig som den socialistiske præsident i Frankrig, François Hollande, også har skuffet sine vælgere fælt.
Omfanget af den svenske forandringsdagsorden tyder imidlertid på, at den socialdemokratiske leder Stefan Löfven mener forandringen mere alvorligt end partifællerne i Danmark og Frankrig: I finanslovforhandlingerne har den rød-grønne regering således også spillet ud med et forslag om at hæve dagpengesatsen i de første 100 ledighedsdage med kr. 5.000.
Igen, modsat situationen i Danmark, hvor Socialdemokraterne kun taler om deres utilfredshed med den gennemførte dagpengereform, handler de svenske sosser. Som en del af aftalen med Vänstrepartiet om regeringsdannelsen satser statsminister Stefan Löfven på, at den nordiske model – med både fleksibilitet og tryghed – stadig har fremtiden foran sig.
Udviklingen tegner et mønster af et større og klarere brud med linjen hos den borgerlige Alliance-regering, end det nogensinde er lykkedes for SR-regeringen at skabe i forhold til VK-regeringen. De sociale udspil fra Löfven-regeringen udstiller, at der er efterhånden en verden til forskel på Danmark og Sverige, langt fra kun i udlændingepolitikken.

