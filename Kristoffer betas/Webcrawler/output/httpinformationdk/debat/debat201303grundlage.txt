Grundlaget, der forsvandt
Danmark gik ikke ind i Irak på grund af masseødelæggelsesvåben, men fordi Saddam ikke levede op til FN’s resolution 1441, lød det fra Fogh-regeringen. Men dels gav resolutionen i sig selv ikke mandat til krig, dels handlede den netop om Saddams masseødelæggelsesvåben
Det manglende mandat fra FN’s Sikkerhedsråd betød – sammen med tilbageslag for stabiliseringsbestræbelserne i såvel Irak som Afghanistan – at luften gik ud af den amerikanske genlancering af retten til præventiv krig.


 Den 19. marts 2003 angreb en koalition af stater med USA i spidsen og Danmark som deltager Saddam Husseins Irak. Ifølge USA’s daværende præsident George W. Bush var angrebet nødvendigt for at afvæbne en farlig ’slyngelstat’.
Fra dansk side henviste man ligeledes til Iraks farlighed, f.eks. i det centrale beslutningsforslag B118 (18. marts 2003). Men man benyttede samtidig en supplerende argumentation om Iraks manglende samarbejde med FN! Det var dette argument, som den borgerlige regering rendyrkede i årene frem, da de indledende påstande om irakiske masseødelæggelsesvåben hurtigt viste sig at være grundløse. I et sjældent tilbageblik på krigen udtalte tidligere statsminister Anders Fogh Rasmussen (V) følgende til Ekstra Bladets Bo Elkjær den 10. august 2007:
» … når vi gik med i den internationale koalition i Irak, så havde det ikke noget med masseødelæggelsesvåben at gøre … så var det fordi Saddam Hussein ikke ville samarbejde med FN’s Sikkerhedsråd … Det var nødt til at have en konsekvens.«
I virkeligheden var dette et rigtig skidt argument for angrebet på Irak. Dels fordi det var faktuelt forkert, dels fordi Danmark med sin støtte til krigen var med til at undergrave FN og folkeretten frem for det modsatte.
Det manglende grundlag
I henhold til FN’s charter er militær magtanvendelse forbudt bortset fra to undtagelser: Dels retten til selvforsvar imod et igangværende angreb (artikel 51) – det var ikke relevant, da Irak ikke havde angrebet noget land i marts 2003. Dels FN’s Sikkerhedsråds mulighed for at bemyndige brugen af militære midler for at afværge en trussel mod international fred og sikkerhed, såfremt mindre indgribende midler er utilstrækkelige (artikel 42 i FN’s charter).
En sådan bemyndigelse findes imidlertid ikke i den centrale resolution 1441 af 8. november 2002, som var blevet vedtaget i FN’s Sikkerhedsråd, efter at USA havde truet med krig, såfremt Irak ikke øjeblikkeligt viste, at det havde ladet sig afvæbne efter de retningslinjer, som var blevet fastlagt i FN-regi i forlængelse af Iraks besættelse af Kuwait i 1990.
Det var et udtrykkeligt ønske fra et overvældende flertal i Sikkerhedsrådet, herunder vetomagterne Frankrig, Rusland og Kina, at resolution 1441 alene skulle indeholde en trussel om magtanvendelse, dersom Irak ikke samarbejdede ’øjeblikkeligt, aktivt og betingelsesløst’ med FN om destruktionen af dets formodede masseødelæggelsesvåben. Hermed var det Sikkerhedsrådet selv, som – afhængigt af resultaterne af FN’s genoptagne våbeninspektioner – skulle tage stilling til, om kravene i resolutionen måtte være overtrådt i en grad, som ville retfærdiggøre anvendelsen af militære midler.
USA lod da også et forslag til en sådan bemyndigelse cirkulere blandt Sikkerhedsrådets 15 medlemmer før angrebet på Irak, men det faldt til jorden med et brag, da kun USA, Storbritannien, Spanien og (forsigtigt) Bulgarien indikerede støtte. Angrebet på Irak var dermed ulovligt i henhold til en umiddelbar folkeretlig vurdering.
Regeringens FN-argument
Med reference til Anders Fogh Rasmussens udsagn om, at Danmark gik i krig, fordi Irak ikke ville samarbejde med FN, kan man så spørge, om Sikkerhedsrådet ikke burde have godkendt et sådant angreb? Det er der ikke meget, der taler for. FN’s våbeninspektion havde opnået dokumenterede resultater, og der var ifølge dens ledere, Hans Blix og Mohamed ElBaradei, gode muligheder for, at fortsatte inspektioner kunne føre til en endelig afklaring vedrørende eventuelle irakiske masseødelæggelsesvåben som forudset i resolution 1441. Den 7. marts 2003 slog ElBaradei i en briefing af FN’s Sikkerhedsråd endnu en gang fast, at der ikke var nogen som helst indikationer på, at Irak havde genoptaget sit gamle atomvåbenprogram, mens Blix udtalte, at de sidste afvæbningsopgaver kunne afsluttes og verificeres inden for nogle måneder.
Der er således to problemer med den danske begrundelse for angrebet på Irak i marts 2003: 1) FN’s Sikkerhedsråd havde ikke givet noget mandat til et sådant angreb. 2) FN’s charter gav ikke noget grundlag for et sådant mandat, så længe der ikke forelå indicier på, at Irak udgjorde en trussel mod freden, som kun kunne afværges via et militært angreb. Våbeninspektørernes rapporter pegede tværtimod mere og mere entydigt på, at der ikke forelå nogen trussel mod freden fra irakiske masseødelæggelsesvåben. Angrebet afbrød således netop den proces, som FN’s Sikkerhedsråd selv havde sat i gang for at komme til klarhed over, om Irak udgjorde en trussel, og det på et tidspunkt, hvor inspektionen så ud til at bære frugt.
Den danske regerings argument om at deltage i krigen mod Irak for at gennemtvinge FN’s resolutioner er derfor håbløst folkeretligt set. Det understreges af FN’s daværende generalsekretær Kofi Annans udtalelse godt en uge før angrebet:
»If the US and others were to go outside the Council and take military action, it would not be in conformity with the Charter.«
En bizar argumentation
Argumentet om, at det danske grundlag for krigen mod Irak var forskelligt fra det grundlag, som den øvrige koalition gik i krig på (masseødelæggelsesvåben), kan undre i sig selv. Endnu mere bizart er det imidlertid, at der dybest set slet ikke var tale om nogen anderledes eller mindre problematisk argumentation end koalitionens overordnede påstand om farligheden af irakiske masseødelæggelsesvåben. Det skulle bare helst se sådan ud.
For hvad handlede det for regeringen så væsentlige samarbejde mellem Irak og FN reelt om? Svaret er masseødelæggelsesvåben! Det var fraværet af sådanne våben, som FN’s Sikkerhedsråd krævede garanti for i resolution 1441 og tidligere resolutioner. Det danske argument om, at angrebet skyldtes, at Irak ikke samarbejdede med FN, var altså grundlæggende ikke forskelligt fra koalitionens generelle påstand om, at angrebet var nødvendigt, fordi Irak havde masseødelæggelsesvåben. Begge argumenter handlede om en trussel, som ikke var der, og som FN’s våbeninspektion kom stadigt tættere på at udelukke – netop gennem samarbejde med Irak. Den særlige danske variant af krigsgrundlaget var spin.
Et svækket FN
Det manglende mandat fra FN’s Sikkerhedsråd betød – sammen med tilbageslag for stabiliseringsbestræbelserne i såvel Irak som Afghanistan – at luften gik ud af den amerikanske genlancering af retten til præventiv krig. En ret, som kunne have undergravet det generelle forbud mod magtanvendelse i FN’s charter. Derfor var Sikkerhedsrådets afvisning af koalitions krav om et FN-mandat essentielt for den internationale retsorden. Angrebet på Irak førte imidlertid til en langvarig splittelse i FN’s Sikkerhedsråd og dermed til en svækkelse af rådets generelle handlekraft. Det er bl.a. kommet til udtryk ved en til tider stærk international skepsis over for amerikanske og vestlige motiver i løsningen af internationale konflikter som eksempelvis Afghanistan, Darfur, Myanmar, Libyen og Syrien. Denne skepsis har ikke altid været fair. Men stormagter som Rusland og Kina har det seneste årti haft lettere ved at forhindre, begrænse eller delegitimere vestligt anførte humanitære interventioner eller sanktioner bl.a. med henvisning til det folkeretsstridige angreb på Irak i 2003. USA’s (og Danmarks) krig mod Irak har således haft en skadelig effekt på det FN-baserede princip om humanitær intervention og ’ansvaret for at beskytte’, som ellers – med god grund – støttes så helhjertet af skiftende danske regeringer.
Overtrædelser af FN’s spilleregler, der i den danske debat ofte er blevet bagatelliseret med betegnelsen ’juristeri’, kan derfor have nok så alvorlige politiske konsekvenser. Det er den væsentligste lære af angrebet på Irak i 2003 – uden hermed at forklejne Anders Fogh Rasmussens udsagn om, at man efterfølgende tabte ’freden’ på gulvet grundet dårlig forberedelse.
Tonny Brems Knudsen er lektor i international politik ved Institut for Statskundskab, AU. For uddybende argumentation, se f.eks. forfatterens artikel ’Den kontroversielle krig’ i ’Perspektiver på Politik’, Academica, 2009

