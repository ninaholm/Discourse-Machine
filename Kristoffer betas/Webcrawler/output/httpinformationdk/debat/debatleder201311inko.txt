Inkompetence eller ond vilje?
LEDER


 
	Christian Friis Bach (R) tog i går sin afsked som udviklingsminister på en sag, han ikke havde behøvet at gå på. Den konklusion må man drage, efter at Friis Bach på et pressemøde i Eigtveds Pakhus i København i går meddelte, at han fratrådte.

	Ganske vist har Christian Friis Bach gjort sig skyldig i at misinformere Folketinget. I forlængelse af skandalen om Lars Løkke Rasmussens (V) rejser på 1. klasse som formand for klimaorganisationen GGGI har Friis Bach gentagne gange forsikret Folketinget og offentligheden om, at han hverken kendte til eller havde godkendt rejsereglerne. Det var usandt. Som bestyrelsesmedlem i GGGI deltog Friis Bach netop i det møde i maj 2012, hvor de omstridte rejseregler blev godkendt som et underpunkt til et underpunkt.

	»Det er en alvorlig fejl, og det er en alvorlig sag. Det er mig, der videregiver de fejlagtige oplysninger. Det er mit ansvar, og derfor trækker jeg mig,« sagde Christian Friis Bach på pressemødet.

	Der er dog næppe tvivl om, at Friis Bach taler sandt, når han siger, han ikke har været opmærksom på, at rejsereglerne var på dagsordenen på GGGI’s bestyrelsesmøde. I samme åndedrag som han påtog sig ansvaret for at have givet urigtige oplysninger, sparkede Friis Bach da også nedad mod sine embedsmænd: »Jeg har fået forkerte oplysninger af mit ministerium,« fastslog han flere gange.

	Det er kun rimeligt, at en minister kan forlade sig på at blive klædt ordentligt på af sit embedsmandskorps. Her har Udenrigsministeriets medarbejdere svigtet. I første omgang burde embedsværket have gjort ministeren opmærksom på, at rejsereglerne var på dagsordenen i GGGI’s bestyrelse, og at rejser på 1. klasse for danske u-landsbistandsmidler ingen steder hører hjemme. Endnu mere kritisabelt er det, at embedsmændene efterfølgende har overset, at rejsereglerne blev behandlet på det møde, Christian Friis Bach deltog i. Dermed har embedsmændene sendt deres minister i byen med decideret usande oplysninger.

	Hvorvidt der er tale om eklatant inkompetence eller ligefrem ond vilje fra embedsmandskorpsets side, kan man kun gisne om. Påfaldende er det dog, at Friis Bach tidligere er blevet svigtet af sine egne. Information kunne sidste år afdække, hvordan embedsmænd i Udenrigsministeriet skjulte massive regnskabsmæssige problemer i Institut for Menneskerettigheder for Friis Bach, alt imens han og det øvrige folketing forhandlede om en ekstrabevilling til netop Institut for Menneskerettigheder.

	Dengang understregede udviklingsministeren over for sine embedsmænd, at forløbet havde været alt andet end tilfredsstillende.

	Christian Friis Bach var – på linje med sin tidligere ministerkollega Uffe Elbæk – en usædvanlig ministertype. Usædvanlig derved, at han besad dyb faglig indsigt i sit resortområde, men til gengæld ikke havde nogen nævneværdig politisk erfaring. Det har givet været Christian Friis Bachs akilleshæl i forhold til embedsværket. Udenrigsministeriets medarbejdere har ry for helst at ville passe sig selv uden for megen indblanding fra politikerne. Men Christian Friis Bach har med sin ballast fra en langvarig karriere i udviklingsmiljøet netop haft stærke meninger om, hvordan arbejdet i ministeriet skulle gribes an. Og det kan have gjort den i omverdenen så velrenommerede udviklingsminister upopulær blandt sine underordnede. I det lys har Christian Friis Bachs afgang karakter af et martyrium. Den vellidte, vidende og arbejdsomme minister blev misinformeret af sine embedsmænd, men påtog sig ansvaret for miseren og tog sin afgang. Dermed synes vejen for et hurtigt comeback også at være banet.

	Kritikken af Christian Friis Bach for at have misinformeret Folketinget er berettiget, uanset om embedsværket har modarbejdet ham. Det vil imidlertid være trist, hvis udgangen på sagen bliver, at der ikke er plads til ministre af Christian Friis Bachs type i dansk politik. Et bud på, hvordan man kommer konflikter mellem fagligt stærke ministre og et selvtilstrækkeligt embedsværk til livs, kunne være at ty til modellen med politisk udpegede embedsmænd, som man kender det fra bl.a. Sverige og Norge. Det kunne have bidraget til at sikre Christian Friis Bach den loyalitet, han øjensynligt har savnet.

