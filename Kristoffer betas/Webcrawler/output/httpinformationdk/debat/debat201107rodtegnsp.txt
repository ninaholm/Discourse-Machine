Rod med tegnsprogstolke

Der er akut mangel på tegnsporgstolkning til unge, der starter på uddannelse om få uger.


 For øjeblikket kan otte eller ni unge døve ikke få tolk til opstart på deres uddannelse d. 8. august, på trods af at de er optaget på deres studier, pengene er bevilget fra staten, og der er tolke, der kan udføre arbejdet.
Resultatet er, at de studiemotiverede unge ender på kontanthjælp det næste år. Fuldkommen håbløs situation. Hvorfor er det sådan? Der er især to forhold, der gør sig gældende:
Center for Døve og Tolkecenter DK er de to firmaer, der af Uddannelsesstyrelsen er blevet sat til at administrere tolkeservice på uddannelsesområdet. Imidlertid formår de ikke at leve op til de krav, der er udstukket i deres kontrakt med Uddannelsesstyrelsen, nemlig at sikre tolkning til de unge døve.
Der er imidlertid masser af private tolke, der kan påtage sig arbejdet, men de to firmaer vil ikke indgå aftaler på konsulentbasis på markedsvilkår med de private tolke, hvilket resulterer i, at de døve unge ikke får deres uddannelse.
Allerede i februar 2012 vil der være uddannet nye tolke, som så kan ansættes i de to firmaer. Men indtil februar 2012 er firmaerne underlagt de almindelige markedsvilkår og må indgå konsulentkontrakter med private tolke, der naturligvis er dyrere end ansatte i firmaerne.
Kun på den måde kan de opfylde de krav, de har i deres kontrakt med Uddannelsesstyrelsen. Og kun på den måde kan de unge døve sikres tolkebistand fra august måned.
Det virker som en demonstrativ og uetisk holdning fra de to firmaers side at blokere for de unge døves uddannelse, når der er en enkel løsning til stede. At indgå korte konsulentkontrakter med en række private tolke i korte perioder berører ikke grundlæggende de to firmaers forretning.
Gammelt problem
Det andet problem er, at Uddannelsesstyrelsen har det overordnede ansvar for at sikre tolkningen til de unge døves uddannelse. I de tre år, Uddannelsesstyrelsen har haft kontrakten med de to firmaer har manglende tolke været et tilbagevendende problem.
Imidlertid har Uddannelsesstyrelsen ikke reageret. Dens tilsyn med kontrakten og de to firmaer, har været håbløst utilstrækkelig. I august 2009 indkaldte kontorchef Susanne Anthony til et såkaldt hastemøde for at løse problemerne. D. 19. juli i år to år senere ville hun igen indkalde til et møde med de to firmaer for at løse problemerne. Det er da vist forhaling og inkompetence af højeste kaliber.
Men er der en konkret og hurtig løsning? Ja, det er der og den er enkel: Få de to firmaer til at indgå korte konsulentkontrakter på markedsvilkår med de private tolke nu og her så vores unge døve kan starte deres uddannelse i august 2011. Det haster.

