Voldsramte børn er eksperter, vi skal lytte til
Kommunerne smøler med trivselsundersøgelser af børn fra voldsramte familier og kvaliteten af de undersøgelser, der bliver foretaget, er ringe. Derfor risikerer børnenes problemer at vokse


 For nogle måneder siden flyttede en mor og hendes barn ind på Danners Krisecenter. Det var vores klare vurdering, at kommunen med det samme burde iværksætte den lovpligtige paragraf 50-undersøgelse, hvor man undersøger barnets trivsel. Især fordi der var en række underretninger fra barnets netværk, som beskrev et barn i stærk mistrivsel.
Der er som sagt gået nogle måneder. Kommunen er stadig ikke gået i gang med paragraf 50-undersøgelsen.
En anden familie flyttede ind hos os for et halvt år siden. Kommunen lovede at påbegynde en paragraf 50-undersøgelse, med det samme børnene viste tydelige tegn på mistrivsel.
Kommunen er nu, seks måneder efter, netop gået i gang. Om endnu fire, fem måneder kan vi forvente et svar på, om og i givet fald hvilken form for støtte børnene bør have for at komme sig oven på årelange oplevelser med vold i familien.
Hos en tredje familie i Danners Krisecenter var barnets trivsel dårlig, og der blev foretaget en paragraf 50-undersøgelse. Barnet blev dog ikke på noget tidspunkt selv inddraget. I stedet talte kommunens sagsbehandler med moderen et par gange.
Efter syv måneder lå resultatet klar: Konklusionen var i højere grad baseret på holdninger end på faglig viden om voldens konsekvenser for børn. Det er ikke muligt at anke, så fornemmelser og uvidenhed følger nu familiens videre færd gennem systemet.
Manglende hensyn
Med andre ord: Tre eksempler på, hvordan Danner oplever arbejdet med børnesager i et enkelt hjørne af Danmark. Nogle paragraf 50-undersøgelser bliver slet ikke påbegyndt, andre bliver lavet for sent, og andre har ikke den fornødne faglige kvalitet. Det er en status på, hvordan der ikke tages hensyn til børns basale retssikkerhed, og at der ikke lyttes til netop børnene, som de eksperter de er i deres eget liv.
Med til billedet hører heldigvis, at vi også oplever, at sagsbehandleren iværksætter paragraf 50-undersøgelse, umiddelbart efter at en underretning er landet i indbakken. At kommuner hurtigt tilbyder for eksempel psykologhjælp eller familiebehandling til voldsramte familier. Og at undersøgelserne er baseret på høj faglig kvalitet og vurderinger indhentet fra eksperter, herunder barnet selv. Men det er desværre ikke den dominerende oplevelse.
Barnet før bureaukratiet
I over halvdelen af de børnesager, vi får kendskab til i Danner, foretages der aldrig en undersøgelse af barnet, selv om vi underretter kommunen, og selv om barnet lever i en voldsramt familie. Vores holdning er, at mens vi venter på kommunernes tiltag, tabes børneliv på gulvet. Vi oplever, at bureaukratiet får lov at skygge for barnets perspektiv.
Vores erfaringer fra arbejdet i Danners Krisecenter kan suppleres med statistik fra Landsorganisation af Kvindekrisecentre: 71 procent af de børn, der i løbet af 2009 var på et af landets 45 krisecentre, fik ingen støtte fra deres egen kommune under opholdet, og der var ingen plan fra kommunens side, da børnene fraflyttede krisecentret.
28 procent af børnene på landets krisecentre har oplevet, at der ikke er blevet fulgt op på deres beretning om vold  også selvom der er tale om eksempelvis lærere og pædagoger, der har skærpet underretningspligt.
Konsekvensen for alle voldsudsatte børn, der ikke oplever hurtig og faglig kompetent hjælp  hvor de bliver anerkendt, set og hørt  er, at problemerne risikerer at vokse og følge med ind i voksenlivet. Og problemerne smitter af på næste generation.
Et fundamentalt problem
Siden 1970erne har vi talt om helhedssyn, tværfaglighed og en koordineret indsats i sagsbehandlingen. Lige så længe har forebyggelse været et fagligt ideal. Men noget så simpelt som at sikre barnets ret til beskyttelse mod overgreb er stadig et fundamentalt problem.
Barnets ret til hurtig og konsekvent hjælp, når overgrebet er en realitet, er stadig en forbavsende stor administrativ udfordring. Det enkelte barns ret til at blive set og hørt glemmes alt for ofte i sagsbunkerne.
Som borgere i et vestligt samfund er vi kulturelt disponeret for at forvente udvikling og forbedring i alt, hvad vi foretager os. Status for arbejdet med voldsudsatte børn synes at gå i modsat retning. Den sektor, vi som samfund har investeret i for at sikre disse børns rettigheder, virker ineffektiv, ufleksibel og ude af stand til at give hurtig og kompetent hjælp. Det er et faktum. I Danner håber vi, at valgkampen 2011 får det fokus. Vi har brug for fuldt ud at anerkende barnets perspektiv for at skabe en ny positiv udvikling i arbejdet for børns rettigheder.

Vibe Klarup Voetmann er direktør i Danner og Helle Walsted Samuelsen er leder af Danners Krisecenter. Danner er en privat, humanitær organisation, der hjælper voldsudsatte kvinder og børn.

