Fasthold det juridiske ansvar for overgrebene i Syrien
Straffen for overgrebene i Syrien bør udmåles ved domstolene. Den skal ikke eksekveres af amerikanske kanonløb


 
	Da USA’s udenrigsminister John Kerry for nylig udfoldede sine retoriske evner i Senatets udenrigsudvalg, mindede han bl.a. om den amerikanske chefanklager Robert Jacksons kraftfulde åbningsord ved tribunalet i Nürnberg:

	»De uretfærdigheder, som vi tilstræber at fordømme og straffe, har været så overlagte, så ondartede, og så ødelæggende, at civilisationen ikke kan tolerere, at de ignoreres, idet den ikke vil kunne overleve, at de gentages.«

	Påmindelsen var selvmodsigende og grænsende til det absurde, for det centrale i Jacksons berømte tale lå i den efterfølgende sætning:

	»At fire store nationer, overvældet af sejren og arret af deres sår, afstår fra at bruge den hævnende hånd og frivilligt overlader deres tilfangetagne fjender til lovens dom, er en af de væsentligste hyldester, Magten nogensinde har bragt til Fornuften.«

	Med den amerikanske regerings tilgang til situationen i Syrien kan man være stærkt bekymret for, at Magten ikke viser større respekt for Fornuften, for slet ikke at tale om Retfærdigheden.

	I civiliserede retsordener tilkommer ansvaret for at efterforske, påtale og pådømme forbrydelser politi, anklagemyndighed og domstole. Selvbestaltet magtanvendelse og voldsudøvelse betragtes som ulovlig og strafbar selvtægt, hvis der ikke er tale om lovligt nødværge.

	Også inden for folkeretten er det utvivlsomt ulovligt, hvis en stat griber militært ind, medmindre det sker i selvforsvar mod et overhængende angreb eller efter bemyndigelse fra Sikkerhedsrådet.

	Alligevel har interessen for de militære indgreb, der overvejes på i USA og Frankrig, nu samlet sig om de indenrigspolitiske processer i de respektive lande. Får Obama Kongressen med sig? Behøver han og Hollande overhovedet at spørge folkenes repræsentanter? Hvad går Putins spil ud på?

	Den danske regering kan nok så meget forsøge at sno sig uden om de juridiske kendsgerninger ved at foregive, at når et indgreb betragtes som legitimt, er det dermed også lovligt. Bombning uden grønt lys fra Sikkerhedsrådet er og bliver en krænkelse af den grundlæggende folkeret.

	Noble alternativer

	Det noble alternativ til militær magtanvendelse er imidlertid ikke at lade stå til, mens aktørerne i den syriske borgerkrig maltrakterer hinanden og landets civile befolkning. Dels er det helt afgørende, at der fortsat lægges pres på parterne for snarest at få taget hul på seriøse fredsforhandlinger i Geneve. Dels er det tilsyneladende gået i glemmebogen, at der tidligere blev udfoldet velbegrundede bestræbelser på at få situationen i Syrien indbragt for Den Internationale Straffedomstol, ICC, så de ansvarlige for uhyrlighederne kan blive stillet til ansvar.

	Syrien har ikke ratificeret Rom-statutten, som er det traktatmæssige grundlag, ICC udleder sine beføjelser af. Så ICC kan ikke på eget initiativ indlede undersøgelser af situationen på det syriske territorium. Skal ICC ind i billedet, skal Sikkerhedsrådet anmode ICC om at træde til.

	Rusland, Kina og USA er ikke begejstrede for ICC, men der er fortilfælde, hvor Domstolen er blevet aktiveret. Dette skete i 2006 med hensyn til situationen i Dafur og i 2011 vedrørende situationen i Libyen. I førstnævnte tilfælde undlod Rusland, Kina og USA at stemme, i sidstnævnte tilfælde stemte USA ligefrem for resolutionen, om end på visse betingelser.

	I EU, som ellers plejer at bakke op om ICC, har der heller ikke været enighed om at inddrage Domstolen angående situationen i Syrien. Bl.a. er det blevet fremført, at flugtvejeneog mulighederne for en ’sikker exit’ ville blive blokeret for Assad og hans folk, som så blot ville blive endnu mere stålsatte. Ud fra erfaringerne i Bosnien og Kosovo er en sådan bekymring ikke nødvendigvis velbegrundet.

	ICC kan ikke i sig selv stoppe konflikten. Men det hverken kan eller skal en begrænset militær indgriben jo heller ikke. Det væsentlige for en international retsorden må imidlertid være præcis det, som Jackson fremhævede i 1945, nemlig at de militært magtfulde afstår fra hævn og lader Magten hylde Fornuften.

	Kald mig bare naiv; men jeg er i godt selskab med Ban Ki-moon-, Amnesty International, International Commission of Jurists, FN’s kommissær for menneskerettigheder Navi Pillay samt de 57 lande, som i for et halvt år siden stod sammen om en henvendelse til Sikkerhedsrådet. Også den danske regering var med dengang, den er først nu slået ind på en helt anden kurs.

	Naturligvis skal de ansvarlige for ugerningerne i Syrien stå til ansvar. Men det bør ske med respekt et juridisk grundlag, som er værdigt for en civiliseret retsorden.

Jørn Vestergaard er professor i strafferet ved Københavns Universitet

