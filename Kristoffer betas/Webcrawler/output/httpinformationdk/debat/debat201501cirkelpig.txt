Cirkelpigen kan næppe bære en hel civilisationskritik
Regner hvide mennesker sorte mennesker for så sårbare og overfølsomme, at de ikke kan tåle at høre ordet negerkonge i en gammel børnebog, eller at se et billede af en negerpige på en kaffedåse? Måske ser de politisk korrekte en racismetankegang, som ikke er der?


 Så er Pippi Langstrømpe-debatten også kommet til Danmark. Nu i form af Cirkelpigen og negerhoveder i lakridsposer. Ligesom Pippi Langstrømpes far ikke længere må have været negerkonge i Sydhavet, må vi ikke længere have en negerpige på kaffedåsen eller afrikanske negerhoveder i lakridsposerne.
I artiklen »Har du også glemt, hvorfor det hedder kolonialvarer« i Information den 3. januar fremgår det, at avisens journalist har været i Irma og tale med en hollænder, Marjolijn Jacobsen, som synes, at Cirkelpigen minder hende om slaveri og plantager. Det understøttes af kulturforsker Mathias Danbolt, der blandt andet mener, at lakridserne Skipper Mix fra Haribo er et udtryk for »en ret pervers kolonialistisk fortælling« … Intet mindre. Endvidere viser nogle menneskers protester over, at Haribo tidligere har valgt at fjerne nogle af negerhovederne fra Skipper Mix, at mange danskere har en »selektiv bevidsthed« i forhold til kolonialisme og Danmarks rolle i den. En meget net og hurtig konklusion, som står til troende i artiklen, alene baseret på, at Danbolt siger det. Længere nede i artiklen mener Danbolt, at »kolonialismens magtforhold lever videre« i kraft af, at Cirkelpigen har fået en designpris. Virkelig? Lever kolonialismens magtforhold virkelig videre i en designpris til Cirkelpigen? Det kunne man godt tænke sig en mere konkret uddybning af, men man får den ikke rigtigt.
Til gengæld får man et flyvsk hint, idet Danbolt fastslår, at »danskerne mindes kolonitiden med nostalgi og stolthed og en patriotisk følelse.« Også dette kan altså uden videre konkluderes og være gældende for ’danskerne’ som helhed, uden andet grundlag end Danbolts udsagn om, at det viser lakridserne altså.
Endeløs refleksion
Et af problemerne med den politiske korrekthed er, at den tit kan komme til at blive en bekræftelse af den tankegang, den forestiller sig at angribe, i stedet for en afskaffelse af den. Den politiske korrektheds overfølsomhed kunne for så vidt lige så godt tolkes som værende i forlængelse af en racistisk tankegang, som et brud med den. Regner hvide mennesker sorte mennesker for så sårbare og overfølsomme, at de ikke kan tåle at høre ordet negerkonge i en gammel børnebog, eller at se et billede af en negerpige på en kaffedåse med et gammelt design?
Måske vil man senere indse dette problem, og til den tid skynde sig at skrive negerkonge i Pippi-bøgerne igen, eller laver negerhovedlakridser, for at vise, at vi nu er kommet så langt i erkendelsen af fortiden, at vi ikke længere vil slette sporene af den, men netop kigge på dem. Og senere igen kan vi måske indse, at det også var forkert, og at vi hellere må slette dem igen. Og sådan kan vi blive ved at flygte fra fortidens skygger, indtil livet bliver så krampagtigt, at vi slet ikke tør gøre noget som helst af frygt for eftertidens dom. Vidner f.eks. Cirkelpigen om en kolonitankegang i en eller anden grad? Ja, sikkert nok. Virker billedet i sig selv racistisk og nedgørende i forhold til det afbildede, f.eks. ved at karikere det? Næppe. Fremkalder det racistiske følelser at vise billedet i dag? Næppe heller. Er man stolt af kolonitiden, fordi man ikke ønsker Skipper Mix-lakridserne fjernet? Det kan vist godt kaldes en voldsom vurdering.
Samtidigt opererer man i den moderne politiske korrekthed med en ret ufleksibel opfattelse af billeder og symboler, nemlig at billeder og symboler har en fast defineret betydning, og ikke kan ændre sig over tid. Gjorde man ikke det, måtte man indrømme, at man godt kan se forskelligt på billeder og symboler, alt efter hvilken tid betragteren befinder sig i. Og så er det ikke så ganske givet, at Cirkelpigen betyder det i dag, som hun måske/måske ikke har betydet for årtier siden. Men så bliver kritikken jo også mere vanskelig.
Fotoshoppet fortid?
Marjolijn Jacobsen leverer også hovedkonklusionen i artiklen: »Jeg mener helt afgjort, at vi bør være kritiske over for design som cirkelpigen.« Spørgsmålet er så, hvad hun egentlig mener med det. Hvis hun bare mener, at vi skal være kritiske over for cirkelpigedesignet, så har hun jo ret. Man bør være kritisk over for alt. Hvis hun mener, at man skal fjerne designs som cirkelpigen, er det nok noget mere tvivlsomt, om hun har ret.
Hvordan forholder man sig egentlig bedst til fortiden? Det ligger underforstået i artiklen, at det gør man ved at slette noget af den. Altså ikke bare holde op med de praksisser (kolonialisme), som man ikke længere regner for tilladte, men også at slette hukommelsen om dem som levn i kulturen.
Egentlig leverer Danbolt selv skytset til en omvendt argumentation end artiklens, han citeres nemlig for, at designet på kolonialvarer som Cirkel Kaffe eller Haribos Skipper Mix kan fortælle os noget om Danmarks forhold til sin koloniale fortid samt kolonialismens tankemønstre og deres betydning for dagens diskussioner af racisme, stereotyper og magt. Hvis det ellers ikke er en kraftig indfortolkning af ens egen fortolkning, er det så ikke bedre, at beholde disse billeder, end at fjerne dem?
Man kan altså godt blive træt af den moderne tendens, hvor man kan få en hel civilisationskritik ud af selektivt udvalgte kaffedåser eller lakridsposer. Det er en meget hurtig genvej til meget vidtløftige konklusioner.
Thomas Dam Olsen er cand. mag. hist. og BA i filosofi

