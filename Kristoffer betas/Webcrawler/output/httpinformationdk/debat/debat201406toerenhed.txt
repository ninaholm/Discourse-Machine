Tør Enhedslisten kræve lønnedgang?
For at bekæmpe den natur- og dermed samfundsnedbrydende ’vækstideologi’, som regeringen endnu engang har underkastet sig i sine aftaler med Venstre


 Som Lars Trier Mogensen skrev i sin kommentar »Venstre har stadig bukserne på« her i bladet i torsdags: »Indholdet i den nye vækstpakke udstiller, at Venstre har vundet kampen om at sætte den ideologiske dagsorden.« Det har Løkkes parti bl.a. ved, at »den mest skelsættende effekt af ’vækstplanen’ kan vise sig at blive bruddet med ideen om, at grøn regulering kan fremprovokere nye job i energiteknologiske iværksættervirksomheder. Sænkelsen af PSO-afgiften og udskydelsen af havvindmølleparken ved Kriegers Flak er et symbolsk brud med den kurs, som SRSF-regeringen hidtil har forsøgt at føre«.
Eller med Jørgen Steen Nielsens ord i samme avis: »Oven i en politik, der har resulteret i et faldende grønt skattetryk siden år 2000 og i den nuværende regerings tid reducerede eller helt droppede afgifter på affald, emballage, spildevand, flyrejser og lastbiltrafik samt en aflyst betalingsring« handler det på kort sigt for regeringen, »om man kan holde forligsparterne SF og Enhedslisten i ro ved blot at give dem en garanti for klimamålene. Men på længere sigt er regeringens udfordring, om man i forhold til vælgerne kan blive ved at sætte vækst, konkurrenceevne og hensyn til erhvervslivet øverst uden at sætte, hvad der måtte være tilbage af den oprindelige grønne troværdighed over styr.«
På Enhedslistens egen hjemmeside bliver spørgsmålet (eller rettere: spørgsmålene) foreløbig besvaret med et krav om en »grøn tillægsaftale«: »Vi synes det er rigtig ærgerligt, at regeringen har valgt at lave en ensidig aftale med Venstre, der gør det billigere at forbruge energi. Men en tillægsaftale i en anden forligskreds kan sikre, at de grønne målsætninger (om at reducere CO2-udslippet med 40 pct. i 2020) alligevel opretholdes,« siger politisk ordfører Johanne Schmidt-Nielsen.
Og når EL ikke bare insisterer på det indgåede energiforlig, så regeringen må opsige det med den konsekvens, at det nye forlig med Venstre først kan gennemføres efter et nyt folketingsvalg, skyldes det, at Enhedslisten udtrykkeligt ønsker at forblive i energiforliget. For »det er et selvstændigt mål for os at sikre, at der også fremover er en skarp grøn stemme omkring forligsbordet«, understreger Schmidt-Nielsen.
Evig strid
Så vidt så godt – eller skidt. Afhængig af, om man nu foretrækker de helt rene – rent grønne – hænder, eller om de trods alt må tilsmudses. Med et vist fortsat overforbrug af naturmaterialer og ødelæggelser af klimaforhold. Mod til gengæld at opnå af en vis grad af indflydelse på de herskende forhold i jern-, landbrugs- og digital-industrien. Denne evige strid, diskussion, afvejning enhver er undergivet, der ikke kæmper blot for at opnå egen magtfuldkommenhed eller egen absolut frelsthed, men som arbejder for en sag, der for at opnå fremgang også kræver kompromisser og – mere eller mindre indordning under ikke optimale betingelser: De både rødt og blåt herskende krav om evig, ubegrænset økonomisk vækst.
Kritik af vækst
Hvormed vi atter er tilbage eller fremme ved det epokale skridt af virkelig bevægelse, som Enhedslisten foretager, når partiet i sit nye principprogram konstaterer, at »det ikke er muligt at afkoble vækst i ressourceforbrug og miljøbelastning fra den økonomiske vækst. Satsningen på ’grøn vækst’ har til formål at skabe nye, profitable markeder og undgå det nødvendige opgør med den globale vækstøkonomi. … Vi befinder os nu i en systemkrise, hvor flere kriser er vævet ind i hinanden: finanskrise, energikrise, fødevarekrise og klima- og miljøkrise. Den globale økonomi har nået en størrelse, hvor det globale og lokale miljø undergraves på bekostning af menneskers levevilkår og overlevelsesmuligheder.«
På hvilket grundlag lektor i politisk økonomi på Roskilde Universitet Peter Nielsen i Informations kronik dagen før Trier Mogensens og Steen Nielsens betragtninger konstaterede, at »Enhedslisten er det eneste parti med en klar kritik af økonomisk vækst (Peter Nielsen ignorerer åbenbart Uffe Elbæks Alternativet, el), og den kritik præger delvist deres retorik og principper.« Men så smed lektoren bomben: EL’s »konkrete politiske forslag peger ofte i den helt modsatte retning. Hvis Enhedslisten fik sin vilje, og der blev brugt mange flere penge i den offentlige sektor, samt givet et markant økonomisk løft til de fattigste i samfundet, så ville vi meget hurtigt komme til at se et økonomisk opsving. Enhedslisten har Folketingets mest vækstfremmende økonomiske politik ...«
Enhedslisten må svare for sig selv. Her skal blot mindes om, at Johanne Schmidt-Nielsen til den danske verdenspresse syntes at vedkende sig udfordringen, da hun erklærede: »Målet for os i den rigeste del af verden bør ikke være lønstigninger.« Men lønnedsættelser? Med udsigt til, at aktionærerne bare render med endnu højere profitter? Går jo heller ikke.
Hvad går så? Et spørgsmål selv toneangivende økonomer såvel som almindeligt dødelige magthavere snart må i gang med at give konkrete svar på. Hvis der for alvor skal brydes med den ’ideologiske Venstre-dagsorden’, som SR-regeringen endnu engang har underkastet sig.

