Farvel Brian



 DER ER EN VIS TENDENS hos kulturfolket til at elske den forrige og foragte den nuværende kulturminister. Alting var altid bedre før. Hvis tendensen holder, vil vi alle snart længes efter de syv gode år med Brian Mikkelsen. Efter at have afleveret sit mest defensive arbejdsprogram i flere år forlader Brian Mikkelsen nemlig nu posten som kulturminister for at blive ny justitsminister.
Brian Mikkelsen er ikke bare den kulturminister, der har siddet længst, han har også sat tydelige aftryk på den nyere Danmarkshistorie. Han har været med til at sætte Mellemøsten i brand, har efterladt sig et elektronisk medielandskab i ruiner og har fået installeret kanoner overalt i det danske kulturlandskab. Og så har han i ledtog med tidsånden været med til at gøre kulturpolitik til en kampplads for værdidebatten.
BRIAN MIKKELSEN har sin andel i Muhammed-krisen. Hans famøse tale til Det Konservative Folkepartis landsråd i september 2005 blev af mange, herunder ikke mindst de ambassadører, der under Muhammedkrisen tog kontakt til statsministeren, opfattet, som om den danske regering ville en kulturernes kamp. Det var efter, at Brian Mikkelsen havde serveret provokationen: "En middelalderlig muslimsk kultur bliver aldrig lige så gyldig herhjemme som den danske kultur, der nu engang er groet frem på det stykke gamle jord, der ligger mellem Skagen og Gedser og mellem Dueodde og Blåvandshuk." 
Det blev Brian Mikkelsens værste sag, ikke en sag værdig for landets kulturminister. Den vil fortjent skæmme hans eftermæle.
Retfærdigvis må man sige, at Brian Mikkelsens periode som kulturminister har været præget af ægte engagement i området og af, at han har gjort kulturpolitikken langt mere synlig end sine for-gængere. Hvor kultur fra oprettelsen af Kultur-ministeriet i 1961 til 2001 var et relativt uskyldigt politikområde, er det i løbet af hans periode blevet et vigtigere samfundspolitisk område.
BRIAN MIKKELSEN HAR STÅET for en stærk centralisering af kulturlivet, ligesom han har sørget for, at den private andel i kulturlivet er blevet større. En sårbar konstruktion, som stadig har til gode at vise, at den fungerer i praksis. I hjertet af hans kultur-politik har stået en nationalisering af kulturpolitikken med fokus på bedre adgang til kulturarven og en revitalisering af danske værdier, ikke mindst den heftigt debatterede kulturkanon. Efter en lang årrække med stigende kulturtab har dansk kultur i udgangspunktet haft godt af Brian Mikkelsens kur - blot ikke med den overbygning, som hævder dansk kulturs overlegenhed i forhold til andre.
Problemet, set i dette perspektiv, har især været, at Brian Mikkelsens kulturpoltik er gået hånd i hånd med den omsiggribende ideologisering. Han har i for høj grad ikke kunnet nøjes med at føre kulturpolitik, men har gjort kulturpolitik til sin egen personlige arena for værdikampen. 			 pn

