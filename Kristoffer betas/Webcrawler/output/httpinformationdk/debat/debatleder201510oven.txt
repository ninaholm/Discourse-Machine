Ovenfra og ned
LEDER


 Hvor nedladende kan man være, hvis man helst vil kendes som en politiker, der står på folkets side mod eliten? Det spørgsmål er gjort aktuelt af Morten Messerschmidt, der er Dansk Folkepartis gruppeformand i Europa-Parlamentet.
En af hans hidtidige gruppefæller, Rikke Karlsson, meddelte tirsdag, at hun udtræder af Dansk Folkeparti, fordi Messerschmidt ikke vil give hende indsigt i økonomien i to europæiske millionpengekasser, som han er ansvarlig for, og hvor hun formelt står som medansvarlig. Rikke Karlssons kritik fik Messerschmidt til at sige: »Det virker mest af alt, som om hun er en lidt forvirret pige, der kommer fra Rebild til Bruxelles og ikke kan overskue, hvad der sker omkring hende dér.«
Rikke Karlsson er 50 år gammel og har været byrådsmedlem i Rebild Kommune, hvor hun ved sin vedholdende indsats fik afsløret en fordærvet forvaltningskultur, der svigtede børnene i en sag om seksuelt misbrug.
Hånlig var Messerschmidt også, da en tidligere afhopper fra hans gruppe, Anna Rosbach, i Berlingske i 2014 begrundede bruddet med ordene: »Hvis danskerne vil have noget gennemført hernede, er det ikke Morten Messerschmidt, de skal stemme på. Han har aldrig sat sig ind i, hvordan systemet fungerer ... De midler, han har fået hernedefra, har han brugt på partiet derhjemme og på sin egen promovering.«
Morten Messerschmidts svar: »Hun er en lille forskruet pige.« Anna Rosbach var dengang 64 år og havde de forudgående ti år arbejdet i Europa-Parlamentet.
Sexistisk er det nærliggende at kalde Messerschmidts udfald, for de er rettet mod kvinder, som han gør til »piger«, henholdsvis »lidt forvirret« og »lille forskruet«.
Men mere end det. Holdningen er også elitær: Nogen i Dansk Folkeparti har bare styr på det. Andre slet ikke. Det er begrundelsen for den topstyring, Dansk Folkeparti stadig nedkæmper indre kritik med. I sin erindringsbog skriver Louise Frevert om sin tid i DF’s folketingsgruppe: »Kristian Thulesen Dahl har en intellektuel arrogance, som er skræmmende. Det kommer til udtryk ved, at han altid taler til os i en belærende og ofte nedladende tone. Som om gruppemedlemmerne var totalt ubegavede.«
Og hvordan er det, DF’s Krarup- og Langballe-klaner taler til og om dem, de er uenige med? Nedad, nedad. Et angiveligt anti-elite-parti kan åbenbart også være elite. Anti-elite-elite.

