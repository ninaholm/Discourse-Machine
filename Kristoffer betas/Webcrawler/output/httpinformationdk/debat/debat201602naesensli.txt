Næsen ned til slibestenen
Inhabilitet er som graviditet. Man kan ikke bare være det en lille smule. Det er især værd at huske på, hvis man arbejder i en journalistisk virksomhed


 Jeg ser for mig det helt berettigede ramaskrig, der ville komme, hvis DR’s generaldirektør, Maria Rørbye Rønn, blev medlem af bestyrelsen for finansvirksomheden Nykredit, rådgivningsgiganten Rambøll og den potentielle mediekonkurrent forlaget Gyldendal.
Som øverste direktør for den ene store statsejede danske public service-medievirksomhed er hun ifølge loven ansvarshavende chefredaktør for DR. Derfor ville hun naturligvis være rygende inhabil, selv om hun – som det ordentlige menneske hun er – er i stand til at skille skæg fra snot og sige, at »der er ingen, der kan pege på, at der har været et problem med mine bestyrelsesposter«.
Nu er ovenstående et tankeeksperiment. Men hvis man bytter navnet på DR-bossen ud med chefen for den anden store statsejede public service-virksomhed, nemlig TV 2’s administrerende direktør, Merete Eldrup, er det virkelighed. Også citatet om, at ingen har peget på problemer. Det stammer fra et interview med journalisten.dk fra sidste uge.
TV2’s tillidsmand, Lennart Steen, er en loyal og anstændig mand. Han finder det i orden, at Eldrup sidder i de nævnte bestyrelser og siger også god for, at hun netop er blevet udnævnt til næstformand for Nykredit – selv om »den puritanske journalist inde i min mave vendte sig, da jeg hørte det,« som han udtalte til samme artikel på journalisten.dk.
Steen sætter dog grænsen ved at indtage formandspost. Så må man for Merete Eldrups skyld håbe, at Nykredits bestyrelsesformand har et så robust helbred, at næstformanden ikke skal vikariere.
Men tillidsmanden kommer uforvarende til at sætte fingeren på noget ømt. De skarpe grænser for habilitet er blødt op og kritik af eventuelle gråzoner mødes med et argument om, at man er puritaner. Det er tilsyneladende ikke politisk korrekt at være puritaner, selv om journalister og redaktører (inklusive chefredaktører) faktisk bør trække en knivskarp grænse. Ja, være puritanere.
Habilitet er jo ikke kun et spørgsmål om inhabile handlinger, men i sin grundsubstans også, at blot en mistanke om, at der kan ske en sammenblanding – berettiget eller uberettiget – er nok til at være inhabil. Forvaltningslovens kapitel 2, stk. 5 definerer inhabilitet hos embedsmænd bredt ved at tale om »omstændigheder som er egnede til at vække tvivl om vedkommendes upartiskhed«.
Inhabilitet er som graviditet. Man kan ikke bare være det en lille smule.
Journalistforbundets formand, Lars Werge, har helt berettiget rejst kritik af Eldrups Nykredit-position. Han fejes af bordet af både Eldrup selv og TV 2-bestyrelsesformand Lars Liebst, der mener, at Eldrups næstformandspost i Nykredit er »helt problemfri«.
Nej, det er den ikke – også selv om TV 2’s ansvarshavende chefredaktør (Eldrup) naturligvis aldrig ville drømme om at misbruge sin stilling på TV 2 til at varetage andres interesser. Alene det forhold, at hun har mulighed for det, gør hendes bestyrelsesposter problematiske. Det er ’egnet til at vække tvivl’.
Chefer og medarbejdere i journalistiske virksomheder skal stille endnu større krav til sig selv end andre. Ikke mindst, som journalist (og jurist) Poul Smidt skrev til mig engang, »fordi vi skal beholde retten til at holde vores næser ned til slibestenen. Hvis medierne skrider på egne habilitetskriterier, fortaber vi både evnen og retten til at bekæmpe overtrædelser, og tabet af denne evne er skræmmende farlig.«
Merete Eldrup er både en dygtig, handlekraftig og sympatisk erhvervsleder. Men det er, som om hun lægger en diskret afstand til den kendsgerning, at hun også er ansvarshavende chefredaktør og øverste chef for en journalistisk medievirksomhed. Oven i købet en statsejet virksomhed, der (bortset fra finansieringen) i hovedtræk er underlagt de samme public service-bestemmelser som DR, Radio 24syv og TV 2-regionerne. Uafhængighed og upartiskhed er en central del af dem.
Alene det burde betyde, at TV 2 var lige så eller mere puritanske som tillidsmanden, når det drejer sig om habilitet.
Lasse Jensen er mediejournalist. Klummen er udtryk for skribentens egen holdning

