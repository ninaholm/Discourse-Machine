Anders og Anker



 "Anker Jørgensens regering turde ikke gøre det nødvendige, og nu har vi en regering, som ikke tør foreslå det, der er nødvendigt: at skaffe mere arbejdskraft."
Niels Helveg Petersen (R)
Er Anders Fogh Rasmussen en forklædt Anker Jørgensen? Det mener den radikale nestor Niels Helveg Pedersen, at han er. Fordi regeringen er havnet i den situation, at den godt ved, hvilke midler, der skal til for at løse de økonomiske udfordringer, som Danmark står over for med mangel på arbejdskraft, men samtidig ikke har modet og evnerne til at tage dem i anvendelse. Helveg Pedersen tænker naturligvis på reformer af dagpenge og efterløn. To på hinanden følgende kommissioner, velfærdskommissionen og arbejdsmarkedskommissionen, økonomiske vismænd og mange andre er kommet til det samme resultat: At skal der for alvor gøres noget for at skaffe flere hænder, så er det på disse to områder, der skal ske reformer. 
Når man studerer tallene for, hvor mange der i dag er i den arbejdsdygtige alder uden for arbejdsmarkedet, så stikker efterlønnen i særklasse ud. Mens regeringen og arbejdsmarkedets parter fedter rundt med småjusteringer, som i bedste fald kan skaffe 40.000 flere i arbejde, så er der 150.000, der i dag er på efterløn. Men de er for længst fredet af både regeringen, Dansk Folkeparti og Socialdemokraterne. Efterlønnen har udviklet sig til et velerhvervet gode for den brede middelklasse, som ingen tør røre ved. I stedet forsøger man at få dem, der er på arbejdsmarkedet, til at arbejde mere, at lade overarbejde udbetale som løn i stedet for afspadsering, og at stramme yderligere over for de ledige, de syge og de studerende. 
Så langt holder sammenligningen mellem Anders Fogh Rasmussen og Anker Jørgensen altså. I 1982 måtte den daværende socialdemokratiske mindretalsregering smide håndklædet i ringen og overlade magten til en borgerlig regering med Poul Schlüter i spidsen, fordi Anker Jørgensen ikke magtede at løse den alvorlige økonomiske krise, som Danmark var havnet i oven på to oliekriser. Schlüter stod parat med reformer, som var effektfulde, men som på daværende tidspunkt var helt uacceptable for det socialdemokratiske bagland - herunder en suspension af den automatiske dyrtidsregulering og afskrivning af devaluering som middel til at håndtere økonomiske kriser. 
Uanset hvor den nuværende økonomiske nedtur ender, så er der ikke mange lighedspunkter mellem dansk økonomi i 1982 og i dag. I dag er økonomien stærk og solid. Der er lav ledighed, lav inflation, overskud på betalingsbalancen og de offentlige budgetter. Den offentlige gæld er ude af verden. De udfordringer, man står over for i de kommende år, er at håndtere en situation med både lav ledighed og lav vækst. Under normale omstændigheder følges lav vækst af høj ledighed, og for at sætte fart på økonomien kan regeringen lempe finanspolitikken og sætte mere gang i hjulene. Det er man afskåret fra i en situation, hvor der samtidig er mangel på arbejdskraft. Og uanset at ledigheden vil stige en smule over de kommende år, så er den fortsat historisk lav, og hovedproblemet de næste årtier bliver at skaffe flere hænder både på det private og offentlige arbejdsmarked. 
Kan Anders Fogh Rasmussen så løse det problem, som vil blive ved med at hæmme dansk økonomi og sænke væksten i forhold til omkringliggende lande? Og her har Helveg Pedersen en pointe, for så længe regeringen opretholder en modvilje mod yderligere stramninger af efterlønnen, og så længe den ikke vil lukke op for større indvandring af hensyn til Dansk Folkeparti, lige så længe vil problemet forblive uløst, og væksten i den private sektor vil være under pres, og i den offentlige sektor er der væsentlige velfærdsopgaver, som ikke vil blive udført. 
Når det alligevel ikke tegner til, at vi står over for et politisk systemskifte som i 1982, så skyldes det, at heller ikke oppositionen har løsningen på de nævnte problemer. Schlüter stod parat med de dengang meget upopulære, men nødvendige reformer, som vælgerne accepterede, fordi situationen var alvorlig og Socialdemokraterne kørt fast. I dag er der endnu ingen bevidsthed om krise i befolkningen, og selv om både de radikale og Liberal Alliance ønsker vidtgående reformer af skatten, efterlønnen og dagpengene, så er det reformtanker, som slet ikke deles i de to store oppositionspartier Socialdemokraterne og SF. 
Her er man tværtimod endnu mere indædte modstandere af reformer på de nævnte områder, fordi vælgernes dom har vist sig at være ubarmhjertig hård, når man begynder at pille ved den store middelklasses rettigheder. Det store flertal i Folketinget har det som den luxembourgske premierminister Jean-Claude Juncker, der skal have sagt følgende: "Vi politikere ved godt, hvad der bør gøres. Problemet er, at vi ikke ved, hvordan vi bliver genvalgt, når vi har gjort det."

