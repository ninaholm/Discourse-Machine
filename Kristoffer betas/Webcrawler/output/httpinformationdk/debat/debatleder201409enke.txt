Enkeltsager
LEDER


For nogle uger siden rasede debatten om ungdomskriminalitet. Anledningen var en stribe voldelige overfald begået af en pigebande på Amager. Socialminister Manu Sareen (R) varslede efterfølgende en hårdere kurs.Med disse enkeltsager, kunne man let få det indtryk, at det står helt galt til med ungdomskriminaliteten. Men faktisk er antallet af mistanker og sigtelser mod 10-17 årige næsten halveret fra 25.317 sager i 2006 til 13.221 i 2013.Når det gælder den restgruppe, der stadig begår kriminalitet, er der til gengæld tale om unge med massive problemer. Ofte har meget allerede været forsøgt fra både skolens og kommunens side, inden de fik deres første sæt håndjern på.Det gjaldt også Ibrahim og Jassin, som man kunne møde i lørdagens udgave af Information. Her fortalte de om at være unge, vrede gadekriminelle på Nørrebro. De fortalte om et lukket miljø med mangel på gode forbilleder. Om følelsen af ikke at slå til. Og om et indædt had til systemet.Alt det til trods er det med håndholdt støtte lykkedes to gademedarbejdere at få dem sluset ud i samfundet, så de i dag hverken har tid eller lyst til at begå kriminalitet. De har for travlt med at svede for deres egne penge. Ibrahim og Jassin har med andre ord skrevet sig ind i den faldende kurve over ungdomskriminalitet.Gademedarbejderprojektet hedder Ny Start, og har siden 2010 forsøgt at skabe en ny fremtid for rodløse unge mellem 15 og 25 år i fire københavnske bydele. Metoden er på en gang enkel og svær: Det handler om at give de unge noget at stå op til. Et arbejde eller en uddannelse. Vejen derhen kræver etablering af gensidig tillid. Og naturligvis kan ikke alle nå i mål. På den måde er Ibrahim og Jassin også enkeltsager. Men af den positive slags. Lad os håbe der bliver flere af dem. Ikke kun i medierne. Men også i virkeligheden. Så tallene kan ende med at tale for sig selv.
