Bill og Hillarys politiske maskine
Leder


 Penge taler med en høj stemme i amerikansk politik, og hvert præsidentvalgår vokser den i styrke. I 2012 indsamlede og brændte Barack Obama og Mitt Romney hver en milliard dollar af. Hillary Clintons kampagnestab vurderer, at den alene vil få brug for 2,5 mia. dollar i det næste halvandet års valgkamp, selv uden troværdig modstandere i de demokratiske primærvalg. De i alt 16 politikere, der forventes at kappes om at blive kåret som republikansk præsidentkandidat, vil formentlig skulle rejse en endnu større sum penge. Kandidater fra begge partier er nødsaget til at række hånden ud til rige donorer, som de ofte ikke kender. De fleste giver for at opnå indflydelse, og det skaber latente interessekonflikter.
Nye og friske ansigter blandt præsidentkandidater har her en fordel. Der er mindre at gå efter; sådan var det f.eks. med Barack Obama i 2008. I tilfældet Hillary Clinton er der næsten 40 års engagement i politik sammen med hendes mand Bill. Man kan derfor roligt regne med, at de republikanske kandidater og højrefløjen vil søge at genoplive nogle af de gamle skandaler eller at løfte sløret for nye om Clinton-parret. I den seneste måned er allerede udkommet to bøger. Den ene hedder Blodfejden og handler om magtkampe mellem Obama og Clinton-lejrene. Den anden, Clinton A/S, går tæt på finansieringen af parrets politiske maskine. Begge bøger er hurtigt blevet stemplet som højre-propaganda af Clinton-kampagnen og får næppe nogen gennemslagskraft i den kommende valgkamp.
Noget andet gør sig gældende, når det kommer til en bog skrevet af den konservative intellektuelle og aktivist Peter Schweizer, der er planlagt til udgivelse 5. maj. Titlen er Clinton Cash – Den ufortalte historie om, hvordan og hvorfor udenlandske regeringer og selskaber gjorde Bill og Hillary til velhavere. Alene den brovtende titel giver anledning til skepsis. Ikke desto mindre er der grund til at tage Schweizers tese seriøst.
Det gør The New York Times og The Washington Post i hvert fald. Begge aviser har indgået en aftale med forlaget Harpers Collins (der ejes af mediemogulen og Clinton-fjenden Rupert Murdoch) om at tjekke og arbejde videre med de ’facts’, Schweizer bringer for dagen om Clinton-familiens velgørende fond og dens rejsning af penge fra rige donorer, selskaber og regeringer i udlandet.
Schweizers tese er enkel: Han mener at kunne bevise, at Clinton som udenrigsminister begunstigede donorer og lande, der inden for samme tidsperiode donerede penge til den velgørende fond.
Spørgsmålet er imidlertid om et tidssammenfald er tilstrækkeligt bevis for en interessekonflikt, endsige om formålet var at berige Clinton-familien. Det samme gælder Bill Clintons gage for taler i udlandet, der ifølge Schweizer skal være steget betydeligt i den periode, hans hustru var udenrigsminister. Tja, det lugter lidt, men en rygende pistol er det næppe.
Ikke desto mindre er der grund til at være på vagt, når Schweizer lægger resultatet af sin research frem. Han har tidligere skrevet en veldokumenteret bog om kongresmedlemmers insiderhandel på Wall Street, der blev anmeldt her i avisen i 2011. I et interview i 2010 gjorde han rede for sine arbejdsmetoder, der synes at opfylde redelige journalistiske krav. Der er derfor god grund til at tro, at Schweizer i sin nye bog om Clinton-parret vil følge gængs journalistisk metode.
Hillary Clintons kampagnestab er naturligvis bevidst om alt det mudder, der vil blive kastet mod hende fra den anden side. Den formelt set uafhængige medievagthund Media Matters for America, der anføres af en tidligere konservativ Clinton-hader, David Brock, er gået på barrikaderne på Clinton-kampagnens vegne. I kraft af sin baggrund ved han bedst, hvilke metoder højrefløjen benytter. Mandag stemplede han forudsigeligt Schweizer som en rabiat Clinton-hader, hvis institut i Florida skulle understøttes af konservative rigmænd. Clinton synes heller ikke at tage bogen alvorligt.
»Jeg ved, at jeg vil blive udsat for alle mulige distraktioner og angreb,« sagde hun under et besøg i New Hampshire.
Men Clinton-parret bør nok forberede sig godt på en kanonade af beskyldninger. Deres velgørende fond er en guldgrube for politiske modstandere – og ærværdige medier.

