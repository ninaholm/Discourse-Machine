Den stærke mand og demokratiet



 »Trist at Etiopiens premierminister, Meles Zenawi, er død. Han skabte vækst og sociale fremskridt i Etiopien og engagerede sig både i regionen og i verden! (…) Og overordnet ville han demokratiet ...«
Christian Friis Bach, Danmarks udviklingsminister.
Når man ser ned over listen af kondolencer og ord fra verdens ledere i forbindelse med Meles Zenawis død i sidste uge, så siges og skrives der overraskende meget positivt om en mand, der er kendt for at holde befolkningen i et jerngreb og slå brutalt ned på den hjemlige politiske opposition. Eksempelvis kan det undre, når vores egen udviklingsminister – der med stor bravour har erklæret, at menneskerettighederne er ledestjernen for al dansk udviklingsbistand – tilsyneladende mener, at Zenawi ligefrem ville demokratiet.
Alt skal dog ses og fortolkes i rette kontekst. Etiopien er et land, der uden en stærk stat formentlig ville blive splittet i atomer. Med mere end 70 forskellige sprog, et utal af etniske grupper og flere dominerende religioner i et og samme land er det nemt at forestille sig, hvordan enkelte gruppers ønske om selvstændighed kan føre til lange blodige konflikter. Det er sådan, situationen ser ud i nabolandene Sudan, Sydsudan og Somalia. Og det kan meget vel være sådan, Etiopien ville have set ud, hvis ikke Meles Zenawi med en blanding af hård hånd og økonomiske visioner havde stået i spidsen for landet siden 1991. Det er i hvert fald essensen af de mange kondolencer og mindeord, der er strømmet ind efter hans død.
Meles Zenawi tog magten efter et blodigt opgør med landets tidligere diktator Mengistu Haile Mariam. Og selv om Meles på papiret har indført demokrati – og der fra 1995 er blevet afholdt parlamentsvalg hvert femte år – så er Etiopien ikke et demokrati i vestlig forstand. Medier og internet styres af strenge medielove, domstolene er i regeringens vold, og kritikere og oppositionspolitikere fængsles efter behov. Præcis som i Kina, Vietnam, Uganda og Rusland for at nævne nogle af de andre af verdens lande, hvor demokratiet enten gradbøjes eller endnu er i et spædt udviklingsstadie.
Etiopien er imidlertid et land, der målt på flere parametre kan kaldes en succes. Det etiopiske BNP er tredoblet på 15 år, og det anslås af FN’s udviklingsprogram, UNDP, at den etiopiske regering, der årligt bruger mere end 60 pct. af statens budget på fattigdomsbekæmpelse, siden 1995 har trukket 20 pct. af befolkningen eller 17 mio. mennesker ud af fattigdom. Og i modsætning til andre afrikanske lande, der oplever hastig økonomisk vækst – f.eks. Angola, Nigeria, Ghana – så er det etiopiske mirakel ikke baseret på store forekomster af olie, gas eller andre råstoffer. Det er hårdt arbejde og en massiv satsning på det etiopiske landbrug, industrien, infrastruktur og uddannelse, der ligger bag succesen.
Endeligt – og når det nævnes igen og igen, at Zenawi var en god mand for hele regionen – skal det ikke glemmes, at den nu afdøde leder gjorde meget for dels at hindre radikale islamiske gruppers fremmarch – ikke mindst i Somalia, som Etiopien under Meles Zenawi gik i krig med to gange – og dels viste sig som en diplomatisk leder, der både kunne forhandle og skabe resultater.
Meles blev derfor respekteret af Vesten, der til gengæld hældte en del ressourcer efter ham. Ikke kun på grund af Meles’ forsøg på at skabe regional stabilitet, men også fordi han sagde og gjorde mange af de rigtige ting. Han bragte f.eks. landet frem i første række mht. udviklingen af en grøn og mere bæredygtig økonomi.
Derfor var Meles Zenawi både elsket af venner og allierede og hadet af dem blandt landets 85 mio. indbyggere, der enten ønsker et åbent, frit og demokratisk Etiopien – eller som slet og ret ønsker selvstændighed og adskillelse fra Etiopien. De grupper er der fortsat mange af.
Når truslen om kaos er så stor som i Etiopien, har de vestlige ledere tilsyneladende betragtet det som farligt at måle demokratiet efter alt for fintfølende parametre. Etiopien var måske et af Afrikas sværeste og mest håbløse lande at regere, da Meles Zenawi tog magten i 1991. I dag er der på mange måder håb, udvikling og vækst – men ikke et fuldendt demokrati. Det er både Etiopien og dets allieredes store dilemma.

