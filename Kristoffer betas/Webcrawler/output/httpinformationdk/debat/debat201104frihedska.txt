Frihed skaber ikke demokrati
Der er ingen grund til at tro, at demokratiet vil slå igennem, der hvor Mellemøstens diktatorer faldt. Skal folkestyret rodfæste sig, kræver det en demokratisk folkesjæl og værdier som ligeværd og adskillelse mellem politik og religion. Kristendommen såede de tanker i europæerne. Islam derimod rummer ikke de nødvendige dyder
De mellemøstlige oprøreres sejr vil næppe føre til demokrati. Den muslimske kultur har simpelthen ikke lært dem de nødvendige demokratiske værdier.


 Vi er tilbøjelige til at tro, at frihed  fravær af tyranni  af sig selv fører til demokrati. Når blot tyrannen er fjernet, vil demokratiet vokse frem af sig selv.
Den politiske ledelse i USA nærede en simpel tro på den sammenhæng, da den bidrog til at vælte Saddam Hussein og fjerne hans støtter fra magten. Men sagen viste sig ikke at være så enkel. Og hvad skal vi mene om de igangværende omvæltninger i Nordafrika og Mellemøsten? Skal vi tro, at når tyrannerne er slået af banen, vil det politiske frirum blive fyldt af en demokratisk orden?
Når vi tænker over det spørgsmål, ledes vi umiddelbart ind på et forkert spor, fordi vi er tilbøjelige til at betragte frihed som den højeste politiske værdi, og fordi vi tror, at der er en entydig sammenhæng mellem frihed og demokrati. Men sådan hænger begreberne ikke sammen.
Der er ikke nogen entydig sammenhæng mellem politisk frihed og demokrati. Hvis samfundet gør friheden  individets frihed til selv at bestemme  til den højeste politiske værdi, ender det med ikke at kunne gøre sig til dommer over, hvilke værdier den enkelte bør have. Og så ender samfundet med ikke at have nogen højere værdi end det, den enkelte selv synes.
Et samfund i den position har undergravet enhver politisk legitimitet. Det kan ikke på forpligtende måde retfærdiggøre en fælles politisk orden. Derfor er det selvmodsigende for en politisk orden at gøre frihed  fravær af enhver undertrykkelse  til højeste politiske værdi  en politisk værdi, som trumfer alle andre politiske værdier. Det gælder også en sekulær demokratisk samfundsorden som vor. Den kan ikke være stabil, hvis den gør frihed til den højeste politiske værdi, for så undergraver den det fundament, som den selv står på.
Rationalitet er kernen
Det næste spørgsmål er så: Hvis det ikke er rationelt at sætte friheden som højeste politiske værdi, hvilken værdi skal samfundet så sætte højere end friheden? Hvilken værdi er det rationelt for samfundet  og for den enkelte  at sætte som den højeste? Når spørgsmålet stilles således, er svaret allerede givet. Det er rationaliteten, som må være den højeste værdi  i og med at den som minimum må være den ultimative målestok for, hvad der er den højeste værdi.
Når vi sætter rationaliteten som højeste værdi, kan vi ikke uden videre gå ud fra, at frihed  fravær af tyranni  fører til den rationelt optimale samfundsform. Så skal vi i stedet begynde med at spørge, hvordan vi som rationelle personer bør indrette vort fælles samfund.
For at kunne besvare dette spørgsmål må vi gå tilbage til etikken  til spørgsmålet om, hvordan vi overhovedet bør handle som følge af, at vi er personer, der er i stand til at handle under ansvar. Rent principielt kan vi begrunde et rationelt etisk grundprincip, som siger, at vi som personer bør handle i konsistens med, at vi hver især kan leve som personer.
Fra dette princip kan vi deducere nogle konsekvenser med hensyn til, hvordan vi bør indrette vort fælles samfund. For det første kan vi slutte, at ingen har særlig ret til at tage de politiske beslutninger, og at der derfor grundlæggende bør være politisk ligeværdighed  altså en form for demokrati.
For det andet kan vi slutte, at der bør vedtages love, som sikrer, at alle borgere i samfundet  også de svageste  kan leve som personer, der er fri til at danne sig deres egen politiske og religiøse mening, og som har de kundskabsmæssige forudsætninger for at kunne udnytte denne frihed.
Således kan vi se, at når vi sætter rationaliteten som højeste værdi, får vi den sekulære demokratiske samfundsorden som vort politiske ideal. Der er en ligefrem sammenhæng fra det første til det andet.
Det samme gælder derimod ikke, hvis vi sætter frihed som højeste værdi. Derfor forstår vi kun vor sekulære demokratiske samfundsform rigtigt, hvis vi forstår den som et forsøg på at indrette samfundet rationelt. Vi misforstår den, hvis vi tror, at den først og fremmest er et forsøg på at indrette samfundet frit.
Arven fra Jesus
Forstår vi så meget, forstår vi også, at et sekulært demokratisk samfund ikke opstår, blot fordi man vælter en tyrannisk hersker. Det opstår ikke blot som en naturlig følge af borgernes frihed. Det kræver, at borgerne føler sig forpligtet af de grundlæggende rationelle ideer om gensidig politisk ligeværdighed og om sekularisering af det politiske. Før den rationelle demokratiske samfundsorden kan stå på egne ben, skal disse ideer have slået rod i den almindelige befolknings hoveder.
Men folk er ikke uden videre så rationelle, at det sker af sig selv  blot ved fravær af ydre undertrykkelse. Der skal en vis indlæringsproces til, før folk får de rationelle ideer ind i hovederne; og det er kun erfaringen  altså historien  der kan lære os, hvor svært det er.
Når vi så ser på historien, kan vi konstatere, at det først og fremmest er i den europæiske kultur, at man ud fra egne ressourcer har evnet at opbygge nogenlunde velfungerende sekulære demokratiske samfund. Da der ikke er grund til at tro, at europæerne i sig selv er mere rationelle end andre, så er det sandsynligt, at de ideer, som de på forhånd havde i hovederne  altså deres religion  gjorde en forskel. Og når vi analyserer kernen i europæernes religion  kristendommens fortælling om Jesu liv og forkyndelse  opdager vi, at den netop indeholder ideerne om personlig ligeværdighed og om adskillelse mellem politik og religion.
Dermed har vi en meget enkel forklaring på, hvorfor de europæiske lande var i stand til at opbygge en sekulær demokratisk samfundsorden. De har haft en religion, som har hjulpet dem, fordi den ganske simpelt anbragte de ideer, som er forudsætning for, at en sekulær demokratisk samfundsorden kan fungere i den almindelige befolknings hoveder.
Islam er udemokratisk
På dette sted kan vi altså fastslå to afgørende punkter. For det første, at den sekulære demokratiske samfundsorden er et rationelt ideal, og at det ikke opstår af sig selv, blot fordi tyranniet fjernes. For det andet, at når dette ideal har slået rod i de lande, som har deres rod i den europæiske kultur, er det, fordi man dér havde en religion, som understøttede rationaliteten.
Det er på den baggrund, vi skal vurdere den politiske situation i Mellemøsten og Nordafrika, når tyrannerne væltes. Her står islam på den plads, hvor de europæiske lande har kristendommen. Og islam har et budskab, som er radikalt forskelligt fra kristendommens.
I islams kerne findes ingen impuls til at adskille religion og politik. Tværtimod kommer islam selv med et lovsystem, som skal gælde for samfundet. Og i dette lovsystem gøres der desuden forskel mellem muslimer og ikke-muslimer. Mens kristendommen i sit kerneindhold understøtter en udvikling frem imod en sekulær demokratisk samfundsorden, så står islam som en hindring for en sådan udvikling.
Den forskel skal vi have med, når vi vurderer den politiske situation i Nordafrika og Mellemøsten. Vi ved ikke, hvad der vil ske, men vi ved, at de har en religion, som gør det sværere for dem at opbygge en sekulær demokratisk samfundsorden. De skal ikke kun vælte tyrannerne. De skal også overvinde deres egen religions krav om at ville bestemme lovgivningen i samfundet. Alt taler for, at den kamp bliver meget svær.
De mange vestlige iagttagere, som nu ser demokratiet vokse frem i Mellemøsten og Nordafrika, er blinde for denne vanskelighed. De forstår ikke, hvor svært det er at opbygge en velfungerende demokratisk orden. At det kræver et mål af rationalitet, som menneskene måske har svært ved at opfylde, og som vi i Europa måske kun har kunnet opfylde, fordi vi blev hjulpet af vor religion. Om vi ellers har den nødvendige rationalitet, kan kun fremtiden vise  og vi skal ikke være for sikre.

Kai Sørlander er forfatter og filosof. Hans seneste bog 'Den politiske forpligtelse  det filosofiske fundament for demokratisk stillingtagen' er netop udkommet på Informations forlag

