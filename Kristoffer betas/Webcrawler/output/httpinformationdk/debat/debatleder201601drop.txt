Drop nu de test
LEDER


 Nu skal man jo ikke tro, at alt der foregår i folkeskolen, er helt til hest. Det indtryk kunne man ellers godt få, når man følger mediernes dækning af problemerne med inklusion, skolereformens implementering, lærerflugten osv. Der foregår for eksempel masser af kvalificeret pædagogisk arbejde, der sigter på at styrke det enkelte barns læring, og lærerne har en masse viden om det enkelte barns udviklingsbehov, som de kan bruge i den forbindelse.
Det er da også netop det arbejde, undervisningsminister Ellen Trane Nørby (V) hæfter sig ved, når hun skal forsvare brugen af de obligatoriske nationale test, som en lang række eksperter nu igen beskylder for at være ubrugelige. Til Politiken siger hun, at de nationale test »jo blot er et af flere redskaber, som lærerne kan bruge til at evaluere både den enkelte elevs og en klasses niveau«.
Et pauvert forsvar for et værktøj, det har kostet 110 mio. kr. at udvikle, og årligt koster mellem 13 og 14 mio. at gennemføre. Det er alligevel en slat i en folkeskole, der skal implementere skolereform og inklusionslov, mens ressourcerne mange steder mangler. Når man dertil lægger, at de nationale test er vilkårlige og ikke siger andet om eleverne, end hvor de ligger i forhold til deres klassekammeraters niveau; at de får lærerne til at fokusere alt for meget af undervisningen på, at eleverne skal klare sig godt i test, og at de i øvrigt presser en testkultur igennem, der skader både børn og udviklingen af folkeskolen, fordi testene danner grundlag for et meget snævert alarmsystem i form af »resultatmål«, som ledere og kommunalpolitikere er forpligtigede til at benytte.
De nationale test er blevet hældt ned af brættet utallige gange af forskere siden deres vedtagelse. Det bedste, man kan sige om dem, er, at kritikken og det mangelfulde udbytte har været med til at slå koldt vand i blodet på de mest testbegejstrede.
Danmark er trods alt ikke der, hvor andre lande, f.eks. USA, befinder sig med børn, der får karakterer og testes fra de er helt små, hvilket styrer deres skæbne i optaget til de videregående uddannelser i et omfang, så det nu er foreslået at lave optagelsessystemet om, fordi for mange unge bliver syge og stressede af det.
I Danmark har vi tendenser til en lignende præstationskultur, men også indsigten til at beslutte at bruge ressourcerne på noget, der giver mere udbytte for den enkelte elev.

