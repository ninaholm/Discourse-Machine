Tænk på Taiwan
Taiwans præsidents strategi over for omverden virker desværre. Ved konstant at inddrage Kina i talen om Taiwan, skal vi i verdenssamfundet vænne os til, at Taiwan er kinesisk


 Taiwans præsident Ma Ying-jeou ønsker, at vi alle tænker på Kina, når Taiwan nævnes. Formålet er at gøre Taiwan mere kinesisk i verdenssamfundet og i Taiwan. Såvel sprogvalg og handlinger bliver dermed helt centrale værktøjer. Sprogligt har han gentagne gange ytret, at Taiwan er et område, som er en del af Kina. Han bryder dermed ikke alene sit valgløfte om en pro-taiwansk fremtid, men går direkte imod befolkningens ønsker og selvforståelse.
Accept af endemålet
Mas kursskifte er markant i forhold til, at Taiwan blev gjort mere selvstændigt under de to forrige demokratisk valgte præsidenter Lee Teng-hui og Chen Shui-bian. Præsident Mas erklæring om, at hele Kina består af et Taiwan-område og et Kina-område, som han ser sig som den retmæssige præsident for, forklarer delvist, hvorfor Ma accepterede, at han ikke blev tiltalt som præsident for Taiwan under den kinesiske forhandler Chen Yunlins besøg i Taiwan i november 2008.
Mas regionalisering af Taiwan som en del af Kina passer godt ind i grundlaget for de nuværende forhandlinger mellem Kina og Taiwan, der bygger på den mundtlige såkaldte 1992-konsensus, der dikterer, at Taiwan og Kina er enige om, at der eksisterer ét Kina.
Kurs- og identitetsændringen er fundamental og efterlader en reduceret taiwansk suverænitet. Taiwans regerings radikale kursændring kræver en forklaring, for hvad er strategien og endemålet bag Mas politik?
Strategien er svær at tage fejl af: Som sagt ønsker Ma, at vi tænker på Kina, når vi taler om Taiwan. Og strategien virker. Vi taler mere om Kina bl.a. i kraft af de mange højt promoverede forhandlinger med Kina, når propagandapandaer sendes til Taiwan i julen, når Taiwans forældede Republikken Kina-forfatning trækkes frem, og når Kina vil 'hjælpe' Taiwan ind i verdenssundhedsorganisationen til foråret. I Taiwan oplever man også, at Taiwan gøres mere kinesisk, når postvæsnet skifter navn fra Taiwan-post til Kina-post, og når debatten florerer om hvorvidt kinesiske skuespillere skal deltage i produktion af tv-shows.
Ved konstant at inddrage Kina i talen om Taiwan, skal vi i verdenssamfundet vænne os til, at Taiwan er kinesisk, og taiwanerne skal indse de økonomiske og kulturelle fordele ved at være en del af Kina. Alt dette skal lede til accept af endemålet, der er Mas vision om et fællesmarked med Kina.
Splittet
Netop fællesmarkedet bliver dog Mas store fejltrin. Taiwanerne accepterer aldrig et fællesmarked, da det er lig med en Hong-Kong-løsning, som over 80 pct. af taiwaneren har erklæret sig modstandere af. Konsekvensen bliver, at befolkningen reagerer med endnu voldsommere demonstrationer og mere uro, end det allerede har været tilfældet. Ma mærker allerede en historisk lav popularitet på 24 pct. og en markant international og intern kritik fra den internationale forening af journalister, Amnesty International, amerikanske kongresmedlemmer og en række internationale professorer, der bekymrer sig om Taiwans demokrati.
Taiwan er endnu engang blevet splittet mellem et lille, men stærkt mindretal, der søger forening med Kina, og resten af befolkningen. Politikken er også i strid med tendensen, at taiwanerne i stigende grad føler sig som taiwanere mens de, der føler sig som kinesere, er nede på fem til seks pct. Taiwanerne elsker deres eget land som de tænker på som Taiwan og ikke Kina. Resten af verden bør gøre det samme - tænke på Taiwan.
Michael Danielsen er formand for Taiwan Corner, hvis formål er at oplyse og udbrede kendskabet til Taiwans kultur og historie

