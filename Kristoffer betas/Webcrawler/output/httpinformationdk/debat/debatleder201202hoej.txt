Høj pris



 Det lykkedes kulturminister Uffe Elbæk at skaffe nye penge til den rytmiske musik til sin længe ventede musikhandlingsplan. Det havde han også lovet. Opprioritering af den rytmiske musik til fordel for den klassiske var det eneste, der havde overlevet hans ’Marshallplan’ for kulturen fra før valget, og som er blevet skrevet ind i regeringsgrundlaget. Den klassiske musik modtager 2/3-dele af den samlede musikstøtte, og den skæve fordeling skulle der gøres op med i den nye musikplan.
135 mio. til musikinitiativer i de kommende fire år, lød det frejdigt fra Uffe Elbæk i torsdags, men i realiteten er der tale om samlet knap 35 mio. svarende til knap ni mio. årligt i nye penge til den rytmiske musik. Og det er småpenge, som ikke stiller de tilgodesete tilfredse eller rykker afgørende ved nogen fordeling.
Uffe Elbæk havde lovet at styrke den rytmiske musik vel vidende, at der er økonomisk krise og ikke flere penge at dele ud. Det har været på tale at lukke et af landsdelsorkestrene for at skubbe til omfordelingen mellem klassisk og rytmisk musik, men det havde ministeren ikke politisk opbakning til, ligesom han i hele forhandlingsforløbet har bestræbt sig på at være gode venner med alle og sneget sig uden om de grundlæggende prioriteringer.
Derfor var Uffe Elbæks eneste mulighed at hente de ekstra penge ved at tømme puljen for tipsmidler, som ellers gives til nye initiativer og satsninger. Prisen for det minimale løft af den rytmiske musik, og prisen for at holde sit løfte, er høj. Det kan sammenlignes med at tisse i bukserne for at holde varmen. Der er nemlig ikke flere penge at dele ud af de næste fire år, og hvad så næste gang?
Forløbet viser, at Uffe Elbæk udadtil er klar til at foretage de nødvendige prioriteringer af kulturpengene, men endnu ikke har bevist det. Han søger at tilfredsstille alle partere. Det er sympatisk.
I en økonomisk krisetid er det imidlertid ikke ministerens opgave at stille alle tilfredse, men at foretage nødvendige prioriteringer. Og vi får ikke et bedre kulturliv af berøringsangst og konfliktskyhed.

