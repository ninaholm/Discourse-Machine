Populitik
Er demokratiet truet? Af mediernes sort-hvide portrættering af politik som en retorisk sportsgren; af politikerne, der varetager deres hverv, som var det en karriere - eller måske af folket selv, med dets manglende politiske udsyn?


 Den, der vil tage temperaturen på det danske folkestyre, kan starte med det paradoks, at mens den nyligt offentliggjorte rapport af International Civic and Citizenship Education Study viser danske skoleelever som nogle af de allermest velinformerede angående demokrati og samfundsforhold, så påviser den samtidig, at opfattelsen af vigtigheden af politisk deltagelse og engagement hos de danske elever høster den samlet laveste score blandt alle lande. Når den såkaldte undervisningsminister Tina Nedergaard i Information den 20. januar hævder, at undersøgelsen viser, at »danske (og finske) børn er blandt dem i verden, der har størst forståelse for politik, demokrati og samfundsforhold«, er det derfor egentlig kun den halve sandhed. Danske børn viser i den selvsamme måling meget lidt forståelse for politisk engagement og handling.
Det kunne synes mærkeligt, at det demokratiske engagement er så lavt, som det er. For gør de danske medier ikke deres yderste for konstant at bombardere os med nye historier fra Borgen, nye debatter mellem kaffekopsknugende politikere, der for åben skærm ryger i totterne på hinanden  eller sågar går løs på journalister? Hvor mange dage går der mellem offentliggørelsen af en ny meningsmåling, der skal vise den øjeblikkelige stilling i landskampen mellem blå og rød blok? Og hvad med værdikampen? Har den ikke formået at vække danskernes sans for politisk deltagelse?
Tilsyneladende ikke. Det bedste eksempel på politisk deltagelse, der umiddelbart melder sig, er den bølge af højreorienteret populisme, som i de sidste årtier er skyllet ind over Europa. Lad os gå videre end Tina Nedergaard her, for at prøve at vurdere en sådan populistisk bevægelse.
Den vrede pøbel
Filosoffen Jacques Ranciére havde for nylig i en artikel i det franske Libération en interessant karakteristik af den berygtede populisme. Her konstaterede han, at begrebet populisme typisk sættes i forbindelse med tre fremtrædende karakteristika: For det første den populistiske politiker, der er kendetegnet ved at tale direkte til den brede pøbel, uden hensyn til deres sædvanlige repræsentanter (traditionelle politiske tilhørsforhold, fagforeningsmedlemskab osv.). For det andet karakteriseres populismens retorik ved dens argument om, at moderne politikere har glemt folket og i alt for høj grad er blevet rene karriere- og magtmennesker. Sidst men ikke mindst kendetegnes populismen ved en tale fokuseret på identitet, der baserer sig på en frygt for og modvilje mod fremmede.
Rancière går imidlertid videre og påpeger en manglende klarhed omkring det populistiske. For det er klart, at populismens tre kendetegn ikke behøver at optræde sammen. Det første  at folkemassen adresseres og adresserer sig selv uden om de normale parlamentariske forhindringer  er i virkeligheden blot politikkens oprindelige idé. Og også de to øvrige kan udmærket optræde uafhængigt af hinanden  man kan f.eks. udmærket kritisere karrierepolitikeres fjernhed fra den virkelighed, de forvalter, uden at abonnere på en nationalistisk, fremmedfjendtlig politik. I sidste ende konkluderer Rancière derfor, at populismebegrebet snarere end at karakterisere en bestemt politik, egentlig gemmer på en skjult fordømmelse af folket.
Angsten for herrefolket
Fordømmelsen af folket udtrykker i dag formentlig en forsværgelse af enhver lighed med det folk, alle skoleelever er blevet advaret mod de sidste 70 år, det tyske herrefolk, nazisterne. Men tanken går længere tilbage og findes i skrifter af Sigmund Freud og Gustave Le Bon. Det er den vedholdende forestilling om, at enhver forbindelse af større menneskeskarer nødvendigvis må være præget af de mest primitive, brutale og idiotiske personlighedstræk. Det er massen karakteriseret, som man siger, ved den laveste fællesnævner, og det er forestillingen om, at der aldrig nogensinde vil kunne finde noget sådant som en tænkende masse sted. Dertil er blot to ting at nævne:
Hvem siger, det skulle være sådan?
Måske er det netop dét ovennævnte, som de danske elever har lært, når de pludselig fungerer så fantastisk godt i de nyeste demokratitests, samtidig med at folkestyret nedvurderes. Måske tænker unge i dag oftest netop, at man for at være demokratisk ikke skal engagere sig i en folkelig bevægelse? At masse er lig med hovedet under armen. At masse er lig med ren idioti og ingen tænkning.
DF som simulakrum
Men hvor skulle en sådan tænkende masse da finde sit momentum? Det er klart, at Dansk Folkeparti, som er vore dages populistiske alternativ, ikke formår at indfri idealet om den tænkende masse. Spidserne hos Dansk Folkeparti vil massen  men de vil selv definere massen (som vi f.eks. så det i Deadline for nylig, hvor Søren Espersen godt ville tillade sig at tvivle på den egyptiske revolution, for »vi ved jo ikke, hvad vi får«). Dansk Folkeparti går rent faktisk skridtet videre end skrivebordsdemokraterne, men satser samtidig entydigt på det  ifølge Rancière  perverterende tredje kendetegn ved populismen: identitetspolitikken. Partiet er netop strengt topstyret og ekskluderende over for både landsbytosser, fremmede, kunstnere og folk med mærkelige ideer. Mere eller mindre bevidst repræsenterer Dansk Folkeparti simpelthen ideen om, at det folk, de er sat i verden for at repræsentere, er dumt  dvs. at de ikke kan finde ud af, hvem de selv er.
Hvad der må genindføres, er således den tænkende masse. En ikke let, men strengt nødvendig opgave, hvis vi vil sprænge skalaen i de demokratitests, som egentlig bare måler, hvor dumme vi nu er blevet. Hvad der må genindføres, er populitik!


Center for Vild Analyse
CVA er et sted for tænkning, som har eksisteret siden august 2006.
CVA analyserer kulturelle og politiske fænomener under parolen hvis du vil vide det modsatte, ofte med inspiration fra psykoanalysen.

