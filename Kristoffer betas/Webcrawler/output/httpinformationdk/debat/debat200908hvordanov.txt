Hvordan overvinder vi kvinders fristelser?
I Egypten har Mellemøstens mest læste forfatter sat heldækkende kvindetilsløring under debat - og det er ikke en blomst, der er groet i islams have, mener han
Niqab umuliggør, at kvinder kan leve som mennesker med rettigheder og pligter på lige fod med mænd, skriver dagens kronikør.


 Kære læser. Forestil dig, at du en dag tager på arbejde og pludselig konstaterer, at alle kolleger er iført masker. Du kan høre deres stemmer, men deres ansigter kan du ikke se. Hvordan ville det føles?
Ubehageligt, selvfølgelig. Og hvis det fortsatte sådan, ville du nok blive ilde til mode, for vi har alle brug for at kunne se ansigterne hos de personer, vi interagerer med. Menneskelig kommunikation kan kun lykkes, når ansigter er synlige.
Efter egypternes opstand mod deres britiske besættelsesmagt i 1919 smed den legendariske feminist Hoda Shaarawi sin burka som tegn på, at nationens frigørelse var uadskillelig fra de egyptiske kvinders frigørelse. Egyptiske kvinder er den arabiske feminismes pionerer. De var de første, som søgte at uddanne sig på alle områder, de første til at føre biler og flyvemaskiner. Og de første, som blev valgt til parlamenter og regeringer.
Men siden sidst i 1970'erne har fundamentalistiske forestillinger vundet indpas. I dag florerer wahabismens lære, styrket af oliepenge, formidlet ved satellitkanaler og udbredt af millioner af fattige egyptere, som tog arbejde i Saudi-Arabien og kom hjem med hovederne fulde af islamistiske griller. Siden da er niqab - der dækker ansigtet helt og fuldt - blevet udbredt i Egypten.
Niqabs fortalere er hurtige til at beskylde deres modstandere for amoral og dekadence. Men denne logik er naiv og forfejlet. Valget har aldrig stået imellem niqab eller 'amoral', og mellem disse yderpunkter findes der en stor variation af afbalancerede adfærdsformer.
Ikke på grund af islam
Spørgsmålet er: Beskytter niqab mænd imod kvinders tiltrækningskraft, og fremmer denne klædestil dyd? For at svare på dette må vi holde os en række kendsgerninger for øje.
Islam har aldrig beordret kvinder til at tildække ansigtet. I de tidlige muslimske samfund tog kvinder del i det offentlige liv. De studerede, de arbejdede, de handlede, de fungerede som sygeplejersker i krigstid, og de kæmpede sågar også i krige. Islam respekterede kvinder og gav dem rettigheder på lige fod med mænd. Kvinder blev først undertrykt, da en forfaldstid satte ind i den muslimske verden.
For nogle måneder siden udgav al-Azhar-universitets ulemaråd en bog med titlen Niqab er en skik, ikke en til- bedelsesform. Med henvisninger til sharia dokumenteres det her, at niqab ikke har spor forbindelse til islam. Jeg tvivler på, at nogen vil kunne anfægte disse fremtrædende forskeres kendskab til islamiske forskrifter.
I betragtning af at niqab altså på ingen måde er et guddommeligt påbud, må vi dernæst spørge: Hvad er fordele, og hvad er ulemper ved heltilsløring? I tidligere tider var det i mange samfund et krav, at kvinder tildækkede ansigtet, fordi kvinden blev opfattet som kilde til fristelse. Tanken var, at synd kun kunne forebygges ved at holde mænd og kvinder isolerede og adskilte. Argumentet bygger på den antagelse, at alene synet af en smuk kvindes ansigt må friste mænd. Manden frakendes således evnen til at kontrollere sine instinkter. Og desuden: Hvis kvinder skal dække ansigtet for ikke at pirre mænd, hvad så med de flotte mænd? Kan et ansigt med maskulin charme ikke også pirre kvinder? Bør  niqab-påbuddet så omfatte begge køn?
Hertil kommer, at øjnene jo stadig er synlige hos kvinder iført niqab - og smukke øjne kan så afgjort pirre erotisk? Hvad stiller man op? En velkendt saudiarabisk teolog, Sheik Mohammed al-Hadban, har tænkt problemet igennem og advokerer nu for, at muslimske kvinder bør iføre sig en niqab, hvor blot det ene øje er synligt, da et enkelt øje ikke skønnes at kunne besnære en mand. Tænk at være den arme kvinde, som er tvunget til at se på verden gennem et hul med ét enkelt øje.
Niqab umuliggør, at kvinder kan leve som mennesker med rettigheder og pligter på lige fod med mænd. Hvordan skal en kvinde kunne arbejde som kirurg, som dommer, som ingeniør, som tv-vært, hvis hun er gemt bag en  niqab, hvor kun ét eller to øjne er utilslørede?
De fleste saudiarabiske teologer er stærke modstandere af, at kvinder kører bil. Det begrunder de med tre argumenter: Skulle kvinder føre bil, måtte de på uanstændig vis aflægge deres niqab.
Kvinder ville i så fald så kunne køre hen, hvor de vil, hvilket vil sætte dem i stand til at rebellere imod deres mænd og familier.
Ifølge Sharias regler er kvinder fra naturens hånd mindre beslutsomme end mænd, har et svagere syn og er dårligere forberedte til at reagere imod farer.
Dette er altså den sande holdning hos niqabens fortalere. Selvfølgelig er samme teologer ude af stand til at forklare den overvældende overlegenhed, som kvinder flere steder i verden har opnået i uddannelsessektoren og arbejdsmarkedet.
Umenneskeliggøres
Det alvorligste aspekt ved niqab er, at den heldækkende tilsløring umenneskeliggør kvinder. Igennem historien har der været to typer holdninger til kvinder: Den civiliserede, som holder kvinder for fuldt kompetente og kvalificerede medmennesker. Og den reaktionære, som vil begrænse kvinden til at være kilde til seksuel lystfølelse, til avl af afkom og til husslave i hjemmet - tre roller, som er knyttet til en kvindes krop snarere end til hendes intellekt, og følgelig antager en kvindes krop for dem den primære betydning, mens hendes intellekt, uddannelse og virke, ja, endog tanker og følelser kommer i anden række, hvis de overhovedet tæller.
Fortalere for niqab tror på, at hvis mænd og kvinder frit kan blande sig med hinanden, vil dette nødvendigvis afstedkomme fristelse og synd, og eneste modtræk er følgelig at adskille de to køn fuldstændigt og tvinge kvinder til at dække ansigtet. Var dette argument holdbart, måtte det saudiarabiske samfund have skaffet sig effektivt af med synd for evigt. For i Saudi-Arabien er kønssegregationen total, og alle kvinder har påbud om at bære niqab. Man har sågar et 'Politi til Fremme af Dyd', hvis patruljer nat og dag overvåger borgernes adfærd og straffer dem, så såre de begår mindste usømmelighed.
Men er dyd da realiseret i Saudi-Arabien? Desværre viser undersøgelser og statistikker det modsatte. Dr. Wafaa Mahmoud fra King Saud University har gennemført en undersøgelse, som finder, at en fjerdedel af alle saudiske børn har været udsat for sexovergreb i alderen 6-12 år. En anden undersøgelse forfattet af Dr. Ali al-Zahrani, specialist i sindslidelser ved det saudiske sundhedsministerium, bekræfter resultaterne, mens Dr. Khaled al-Habibi, direktør for et familieudviklings-center i den saudiske provins Ahsa, finder, at 82 procent af de gymnasieelever, han har undersøgt, har været udsat for sexovergreb. Alene i 2007 flygtede 850 saudiske piger fra deres familier på grund af overgreb, hvoraf hovedparten var af seksuel karakter. En ud af fire piger i Golflandene har ifølge al-Habibi været udsat for sexovergreb, og 47 procent af alle børn har fået obskøne henvendelser over mobiltelefonen. I det hele taget har kommunikations- revolutionen skabt en omfattende social krise i Saudi-Arabien, efterhånden som nationens socialt og seksuelt frustrerede unge mænd er begyndt at bruge de indbyggede kameraer til umoralske formål.
I 2005 cirkulerede i Saudi-Arabien en billedsekvens af fire unge mænd, der forsøger at voldtage to niqab-klædte kvinder på en gade i Riyadh. Spørgsmålet er, hvordan en ung mand kan finde på at voldtage en kvinde, når han ikke kan se hendes krop eller ansigt. Svaret er, at han ikke ser hende som et medmenneske, men alene som krop, alene som seksualobjekt. Og hvis han kunne nyde hende straffrit, ville han ikke tøve. Med andre ord er tilstandene i henseende til seksualforbrydelser i det saudiarabiske samfund ikke bedre end i andre samfund - ja, snarere værre.
Men hvad stiller vi så op, hvis niqaben ikke fører til dyd? Hvordan kan vi så overvinde den fristelse, som udgår fra kvinder? Realiteten er, at dyd aldrig kan opnås igennem forbud, segregation og undertrykkelse, men kun igennem opdragelse, positive forbilleder og viljestyrke. Hvis vi begynder at opfatte kvinder som medmennesker med moralsk vilje, værdighed og uafhængige personlige egenskaber, hvis vi anerkender deres lige rettigheder, således som disse er sikret dem i islam, hvis vi stoler på og respekterer kvinder og giver dem fulde muligheder for at uddanne sig og arbejde, så vil vi også få dyd. Demokrati er svaret.
Alaa al-Aswany er egyptisk forfatter. På dansk er udkommet 'Yacoubians hus' og 'Chicago', begge fra forlaget Hr. Ferdinand
© The Wylie Agency og Information Oversat af Niels Ivar Larsen

