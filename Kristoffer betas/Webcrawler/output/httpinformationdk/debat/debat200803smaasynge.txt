De små synger - om død, vold og lemlæstelse
Sangbogen 'De små synger' må fjernes fra alle offentlige institutioner, og den må forsynes med advarselsetiketter, hvis den skal ligge i private hjem


 Det siges, at børn - selv små børn - udsættes for død, vold og lemlæstelse i deres omgang med medier i hverdagen. 
Jeg er enig. Og jeg kan tilmed gerne dokumentere, at det er tilfældet.
Forleden satte jeg mig ved klaveret med Johanne, mit tre-årige barnebarn, på skødet. Sammen ville vi spille og synge os igennem De små synger, den klassiske sangbog for børn i alle aldre med 134 kendte og elskede sange og sanglege, som der står på bagsiden. Den udkom første gang i 1948 og er udgivet stort set uændret siden, fortsat med idylliske tegninger af Bitte Böcher og med en yndig, gulhåret og rødkindet dreng på forsiden.
Dette måtte være den endegyldige idyl. Det viste sig at forholde sig stik modsat. 
Vi startede med Jeg gik mig over sø og land. Den var sådan set OK, men hurtigt opfordrede sangen det uskyldige barn til at henvende sig til ældre mænd og til at indlade sig i fortrolig samtale med dem. Det kan man vel ikke uden videre opmuntre til, slet ikke nu om dage hvor selv morfædre med digitalkameraer bliver bortvist fra svømmehallerne, når de vil fotografere deres svømmende børnebørn.
Så den opgav vi. På næste side fandt vi Hare hist i grøften. Men denne sang udvikler sig over sine blot to strofer alarmerende. Først er haren syg. Dernæst forfølges den af en hund med skarpe tænder. Og til sidst lyder opfordringen værre end i det værst tænkelige first-shooter spil til den syge hare: "Hare, løb! Hare, løb! Hare, løb!" Syge små harer der må flygte for livet, skarpt forfulgt af dræberhunde. Kan man udsætte et tre-årigt barn for den slags mareridts-scener?
Vi bladede videre: "På en grøn, grøn, grøn, grøn bakke-bakketop jeg så to harer komme." Fint, omsider lidt landlig idyl. Men hvad sker? I næste strofe introduceres en "fæl, fæl jægers-jægersmand"" Som gør hvad? Som plaffer ned den ene, hvorefter den anden efterlades i en traumatiseret situation: "Den følte sig så ene".
Nu kom moderen ind i stuen, så vi måtte finde på noget. Har man hørt om tvangsfjernede morfædre? Ellers var der her en oplagt mulighed.
Derfor sprang vi over den efterfølgende sang om de tre små soldater, der vendte hjem fra krigen. Soldater og krig er i sig selv ubehageligt, og da den lille krigstraumatiserede soldat oven i købet 'hjemfører' en kvinde, uden at hun selv bliver taget med på råd, er der ingen tvivl: Den slags sange synger man ikke i pæne hjem.
Drastiske metoder 
Videre, med andre ord: Til Bro, bro, brille. Også den viser sig hurtigt at være krigs- og dødsfascineret: "Fare, fare, krigsmand, døden må du lide, den som kommer allersidst skal i den sorte gryde." Sådan noget udsætter man ikke børnebørn for. 
Hvad gjorde vi? Vi forsøgte os med Oles nye autobil. Den kan vel til en vis grad forstås som et indirekte forsvar for kollektiv trafik, så den må gå an i progressive børnefamilier. Men metoderne er drastiske: Ole påkører et dukkehus, og ikke alene flyder kaffetår og porcelæn. Nej, den stakkels dukkefar som sad så pænt ved kaffebord, "nu han ingen ho'de har". Også den blev trods de gode trafikpolitiske intentioner droppet. 
Tilbage var I en kælder sort som kul og Højt på en gren en krage. Den første ender med at en hel musefamilie bliver udryddet, massakreret og ædt: "For til sidst kom katten, åd dem alle atten". Den anden er endnu værre: Ikke alene kommer en 'hæslig' jæger og skyder sangens hovedperson, den 'stakkels' krage, men sangen munder ud i en dødsklage, som kun kan spilles i mol: "Nu er den stakkels kra-a-ge - død". Og prøv at se på Bitte Böchers illustration: Den aflivede krage med benene i vejret og blodet flydende ud over bogsiden.
Konklusionen er nærliggende: De små synger må fjernes fra alle offentlige institutioner, og den må forsynes med advarselsetiketter, hvis den skal ligge i private hjem. Børn vil blive skadet for livet, og voksne - det kan jeg bevidne - vil blive hensat i uløselige dilemmaer, hvis de kaster sig ud i afsyngelser. Bibliotekerne, der jo som jeg forstår det i forvejen reducerer bogsamlingerne, må starte med at makulere De små synger, dette rekvium i 134 dele. 
Lad os i stedet få noget video, internet og computerspil. Her ved vi da i det mindste, hvad vi har med at gøre. Her lokkes uvidende bedsteforældre og uskyldige børnebørn ikke ufrivilligt i fordærv.
Eller, mindre ironisk: De små synger bevidner, at der findes mindst to slags børnesange. Der er dem, som er skrevet ud fra forestillingen om det romantiske barn, der er spontant, naturligt og uspoleret, og som både har og skal bestyrkes i et konflikt- og problemløst verdenssyn. Og så er der dem, som er skrevet ud fra en karsk og ligefrem forestilling om, at verden består af både liv og død, dyr og jægere, gode og onde. Det samme gælder måske også de digitale medier. Er det i grunden så dårligt?

