Kunstnerne har noget at bidrage med



 Bent Vinn Nielsen har ret i sit indlæg »Samfundets debat«, den 24. oktober. Naturligvis er kunstnere ikke pr. definition intellektuelle, som jeg kom til at udtrykke det i et interview om kunstnernes rolle i samfundsdebatten (»Kunstnere skal tage ansvar for debatten«, den 16. oktober).
Der var tale om en uheldig formulering, som jeg selv har ansvaret for. Nogle har betragtet det som en kritik af kunstnerne. Det er ikke – eller i alt fald kun delvist – tilfældet. Det er mere en kritik af politikerne og en politisk diskussion, der er blevet reduceret til økonomisme, teknokratiske tiltag, snæver magtlogik og taktiske positioneringer.
Ikke et ondt ord om det. Det er en del af politikkens væsen, og uden magtstræb ville der ikke være tale om politik. Men det bliver for fattigt, hvis ikke den politiske diskussion får et videre perspektiv end de smuler, der leveres i det gældende taktiske univers.
Jeg er helt enig i, at mange kunstnere bidrager til samfundsdebatten gennem deres kunst. Når jeg godt kunne ønske mig, at flere vovede et øje og bidrog mere direkte til den politiske diskussion, hænger det sammen med, at kunstnerne har noget at bidrage med.
Bent Vinn Nielsen er selv et godt eksempel. Han har skrevet stor litteratur med udgangspunkt i det, man kalder Udkantsdanmark. Jeg er overbevist om, at han gennem dette kunstneriske arbejde har opnået en indsigt, der så langt overstiger, hvad forskellige såkaldte eksperter blandt forskere og i embedsapparatet har opnået.
Jeg fremdrog i interviewet også filminstruktøren Tobias Lindholm, der står bag filmen Krigen. Filmen er helt fremragende – en kunstnerisk forløsning af et svært emne, som er vedkommende, og som ikke lader nogen uberørt.
Det undrede mig derfor, da han i TV 2 News sagde, at han ikke ville forholde sig politisk til Afghanistan-krigen.
Jeg forstår ikke hvorfor. For han har om nogen forudsætningerne for at bidrage til en både nuanceret og kompetent debat, fordi han gennem sit kunstneriske arbejde har opnået en indsigt i soldaternes tankegang og krigens logik, som hverken Forsvaret eller politikerne kan have.
Lad mig gentage: Det er ikke nogen kritik af Tobias Lindholm eller andre kunstnere. Nærmere et hjertesuk over, at debatten ville få flere vitaminer, hvis de mere proaktivt tog del i den.
Holger K. Nielsen, MF for SF

