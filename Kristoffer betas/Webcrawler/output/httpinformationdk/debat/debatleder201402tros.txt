Trosbekæmpelse
LEDER


 
	Israel er i opbrud. Truslen mod landets eksistens fra de arabiske naboer er ikke længere reel, grænserne er sikret med en af verdens stærkeste hære og et våbenarsenal, der kan få danske eliteenheder til at ligne spejderdrenge.

	Men kernen i en demokratisk stat er ikke militær. Det er fælles selvforståelse, og den eksisterer ikke i Israel i dag. Her kæmper religiøse og sekulære dagligt om at definere, hvilket grundlag, den israelske stat skal bygges på. Sådan har det været siden statsdannelsen i 1948, men nu er magtbalancen mellem de religiøse og sekulære kræfter ved at ændre sig. Den demografiske udvikling betyder, at de sekulære kræfter står til at tabe kampen. De får for få børn, og allerede om ti år vil de være i mindretal, hvis befolkningsprognoserne holder.

	Konsekvensen er, at Israels statslige institutioner i stigende grad vil være under indflydelse af rabbinere, der håndhæver de religiøse, jødiske love. Det betyder blandt andet, at kvinderne mister indflydelse ikke bare i det israelske forsvar, men på alle niveauer i samfundet, og at den israelske kolonialisme og bosætterne får frit spil.

	Politikerne er de eneste, der kan sikre, at lovgivningen og de statslige institutioner forbliver sekulære og ikke underlægges de religiøst funderede doktriner.

	Men det kræver, at premierminister Benjamin Netanyahu og hans Likud-parti afstår fra at give flere indrømmelser til de højrereligiøse partier i landets parlament, Knesset, og i stedet holder fast i, at staten Israel skal hvile på sekulære, demokratiske principper og ikke give forrang til de højrereligiøse jøder.

	Ikke kun fordi følgerne af en religiøst funderet jødisk stat i Mellemøsten vil have uoverskuelige konsekvenser både internt i Israel og i forhold til de omkringliggende lande. Men fordi israelerne ikke kun er jøder, men også er palæstinensere, muslimer, sekulære, migranter og kvinder.

