Forbandede Uffe Elbæk: Han har ret
LEDER


Åh, nej, ikke et parti til! Har vi ikke nok i forvejen? Og så en forsmået radikal kulturfidus. Masser af varm luft. Helt alvorligt ...Jovist, mange har sikkert masser af mindre pænt at sige om Uffe Elbæk, der forleden lancerede sit nye parti ’Alternativet’. Nogle kan sikkert også gøre sig lystige over partiets pompøse navn. Eller over, at Elbæks to med-partistiftere bærer navnene Gejl &amp; Fock, (Det gør de rent faktisk: Torsten Gejl og Josephine Fock.)Alt i alt: Ha, ha, ha!Bortset fra ét problem: Uffe Elbæk har ret. Hans partistiftelse bygger på nogle kendsgerninger, som de øvrige partier gør deres bedste for at fornægte.Hør Uffe Elbæks programerklæring: »Hvis vi ønsker, at vores børn og børnebørn skal have de samme chancer, som vi har haft, kan vi ikke blive ved med at vende det blinde øje til. Vi er som samfund ikke bare på vej hen til kanten, men på vej ud over den, når det gælder vores forbrug af Jordens begrænsede ressourcer.«I ’Alternativets’ bud på »Et nyt vækstbegreb« hedder det:»Vi skal have mod til at forestille os en radikal anden fremtid. En fremtid, hvor ressourcer bliver fordelt både solidarisk og effektivt mellem os alle sammen, og hvor vi som samfund og borgere ikke bruger flere ressourcer, end vi kan gendanne.«Chokerende nyt er det budskab ikke. Det blev første gang fremført umisforståeligt – i 1987, for 26 år siden – af FN’s Kommission om Miljø og Udvikling. Under formandskab af Norges tidligere statsminister Gro Harlem Brundtland og med krav om »bæredygtig udvikling«. Forstået som »den udvikling, der opfylder de nuværende slægtleds behov uden at ødelægge kommende slægtleds behov for at opfylde deres behov«.Det chokerende er, at det er lykkedes at ævle kravet om »bæredygtig udvikling« ihjel. Erhvervslobbyer har fået »bæredygtig udvikling« til at betyde alting – og derfor ingenting.Globalt er billedet stygt. USA er på sanseløs retræte fra de miljøpositioner, hvor landet var i front i demokraten Jimmy Carters præsidentperiode 1976-80. Rusland og Kina opfatter miljøkrav som ondsindet vestlig propaganda. I deres afvisning har de følge af en række ny-vækstlande – og olielandene, selvsagt. EU tøver og vakler.Herhjemme har vi en SRSF-regering, der har gjort påfaldende lidt på at rette op på det forudgående VKO-flertals miljøødelæggelser. I oktober i år indrykkede syv af de største grønne danske organisationer annoncer med dette opråb til SRSF:»Kære regering. I jeres eget regeringsgrundlag fra 2011 lovede I os bedre naturbeskyttelse, giftfrit drikkevand, grønne jobs, mindre forurening, mere økologi, flere naturarealer og en ambitiøs naturpolitik. Løfterne er gode. Nu vil vi se handling. I kan nå det endnu.«Miljøminister Ida Auken (SF) svarede fornærmet. Senest har hun over finanslovaftalen jublet:»Det er en meget, meget stor dag for naturen. Det er mange år siden, der er sket et så stort og positivt tiltag, som den naturfond, vi nu laver.«Hermed sigter ministeren til en offentlig/privat fond, der i årene 2015-2017 vil købe naturarealer for årlige 25 millioner kr. For at give ministeren et perspektiv på naturens store dag bør det nævnes, at de danske politiske partier i 1972 – forud for Danmarks indtræden i EF – ved en særlig lov afsatte årlige 100 millioner kr. til naturopkøb for at imødegå EF-presset på jorden. I bemærkningerne til loven blev angivet, at beløbsrammen på de årlige 100 millioner skulle »påregnes anvendt«. Det blev de ikke. Rammen skrumpede til 20 millioner og visnede stille væk. Tænk, hvad vi siden 1972 kunne have fået af natur for årlige 100 1972-millioner. Og nu spiser Ida Auken naturen af med 25 millioner – fra om to år.Det tomrum, som partierne – i afmagt over for erhvervslobbyer – har efterladt natur- og miljøbeskyttelsen i, er det, som Uffe Elbæk visionært skuende rykker ind i. Hvis man mener, at Elbæk ikke er den rette, må man besvare spørgsmålet: Hvem er så – nu og her?Fører ’Alternativet’ til, at de bestående partier vågner op til de krav, ’den store omstilling’ stiller – ja, så har ’Alternativet’ allerede vundet en kæmpe sejr. Og tillykke da med den.
