Vi må alle tørre blod op af og til



 
	Sygeplejestuderende Mette Valdersdorf Jensen skriver i en kronik den 4. marts, at hun oplever en fare for at blive lægens stumtjener, når hun kommer ud i praksis. På studiet får hun at vide, at sygeplejefaget er en selvstændig disciplin, men det synes hun ikke harmonerer med en konkret oplevelse, hvor en kirurg bad hende om at tørre blod op.

	Som dekan for Det Sundhedsfaglige og Teknologiske Fakultet på Metropol, som blandt andet rummer landets største sygeplejerskeuddannelse, kan jeg sige, at vi er meget opmærksomme på de dilemmaer, som Mette beskriver. Vi bestræber os dagligt på, at de studerende forstår, at teoretisk og praksisnær viden er hinandens gensidige forudsætninger – ikke modsætninger. Og at dette er kernen, hvis vi skal skabe øget kvalitet i sundhedsvæsnet. Og det er der mindst to grunde til.

	For det første bliver sundhedsvæsnet ikke stærkere end det svageste led. Derfor skal alle sundhedsprofessionelle, også sygeplejersker, have et væsentligt teoretisk fundament.

	Alternativet, at handle på baggrund af intuition, ville være en katastrofe. For det andet indgår den enkelte professionelle i et sundhedsfagligt team, hvor alle skal bidrage til opgaveløsningen.

	Derfor skal fagligheden være så stærk, at de evner at indgå professionelt i dette samarbejde uden at blive i tvivl om eget værd.

	Tværfagligt samarbejde

	I seneste OECD-rapport fremhæves Danmark som foregangsland, hvad angår kvalitetsinitiativer i sundhedsvæsnet. Men koblet med den stigende specialisering på sygehusene og den kortere liggetid, skabes et endnu større behov for samarbejde mellem sygehuse, kommuner og almen praksis.

	Derfor anbefaler OECD blandt andet også, at understøttelsen af sammenhænge og koordinerende behandlings- og plejeforløb skal forbedres. Skal dette lykkes, er det afgørende vigtigt, at de sundhedsprofessionelle kan samarbejde på tværs af professioner, hvilket også adresseres i KL’s nyeste udspil på sundhedsuddannelsesområdet Next Practice.

	Mettes oplevelser tydeliggør, at vi stadig har et stykke vej at gå på denne bane.

	Det tværprofessionelle samarbejde er akillessenen i det danske sundhedsvæsen. Og det bliver først bedre, hvis vi alle lærer at tørre blod op – af og til.

Randi Brinckmann, dekan for Det Sundhedsvidenskabelige og Teknologiske Fakultet på Professionshøjskolen Metropol

