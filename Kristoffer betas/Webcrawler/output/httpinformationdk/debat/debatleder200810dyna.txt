Dynamik og panik



 KUNST HANDLER om penge. Kunst er noget, man køber og sælger, investerer i, spekulerer i. Kunst har ingen brugsværdi, men koster lige nøjagtigt det, folk vil give for den. Derfor følger kunstauktioner de samme mekanismer som børserne: udbud, efterspørgsel og panik. Når det går godt for økonomien, er der stor efterspørgsel, og så går det godt for kunsten, hvad enten der så bliver udbudt mak- eller mesterværker. Derfor er det heller ikke nødvendigvis skidt, når kunsten følger økonomiens nedgang i en krisetid. For når efterspørgslen falder, vil makværkerne falde fra.
De sidste fem år har dansk samtidskunst reddet på en uhørt bølge af økonomisk succes. Tal R, John Kørner og Olafur Eliasson er blevet verdensstjerner, og i jagten på det næste gennembrud har de mange nystartede gallerier plukket unge kunstnere, endnu inden de var færdige på akademierne. I deres kølvand er fulgt en strøm af mere eller mindre etablerede billedkunstnere, der pludselig kunne tjene penge på deres malerier og skulpturer.
Forbrugerfesten fandt vej til kunsten. Man kunne læse i 'Penge & Privatøkonomi', hvordan man skulle investere i kunst for at få pengene tifold igen. Og priserne steg.
Daværende kulturminister, Brian Mikkelsen, gav firmaer mulighed for at afskrive kunstindkøb. Og priserne steg.
Internationale kapitalfonde, oliemilliardærer og andre rigmænd købte millionværker som investeringer og statussymboler. Og priserne steg i en grad, så danske museer ikke længere kunne følge med for deres offentlige indkøbskroner og reelt blev afhængige af private sponsorater, når de skulle købe stort ind. 
SOM INFORMATION HAR beskrevet i en artikelserie om finanskrisen i kulturen, bristede kunstboblen omtrent samtidig med boligboblen. Danske og udenlandske auktionshuse melder om drastiske prisfald på efterårets kunstauktioner; flere gallerister vil blive nødt til at lukke og må ligesom mange kunstnere finde andet arbejde; museer og kunsthaller vil få færre private sponsorkroner.
Da Brian Mikkelsen gav firmaer og fonde skattefradrag for at sponsorere offentligt støttede kulturinstitutioner, var det led i en større plan om et tættere samarbejde mellem kultur- og erhvervsliv. 
I en tid med store overskud var det populært at brande sit firma med kulturelle tiltag, men i en økonomisk krisetid sidder de private erhvervsmænd tungere på pengepungen. Det har netop været hovedargumentet for de mange kulturpersonligheder, der har bebrejdet Brian Mikkelsen for hans liberale tiltag. 
Selvfølgelig er det uansvarligt, hvis bestræbelserne på at lade private støtter træde til har svækket så meget på de offentlige tilskud, så museer og andre institutioner ikke kan overleve, når de private støtter nu falder bort.
På den anden side er private penge ikke at foragte. Offentlige penge er nærmest per definition konservative. De går til det sikre køb, da man sjældent kan forsvare at satse vildt for skattekroner. De sikrer, at man kan se Asger Jorn og Carl-Henning Petersen på museernes faste udstillinger. 
Private penge kan omvendt gå i mange forskellige retninger. Hvad enten det så bliver udmøntet i dårlig smag eller nyskabende kunstnere, har museer og kunsthaller kunnet præsentere udstillinger, som ikke var mulige før. Uden private penge havde man ikke set en flyvende damptromle foran Statens Museum for Kunst. Den private støtte har skabt en ny dynamik i dansk kunst. Nu skal man så bare være klar til, at den samme dynamik byder på smalkost for kunsten, når de private sponsorer fattes penge. 
MAN SKAL IKKE være blind for, hvad penge kan gøre ved kunsten og kunsterne. Det er let at lade sig lokke til at lave mere af det, der virker. Alle vil gerne have ros og anerkendelse, og den er bare faldet kontant de sidste mange år. Derfor har kunstnere og assistenter smedet for fuld kraft for at møde det umættelige marked. Derfor har der især været vækst i malerier og skulpturer, der er nemme at tage af galleriernes vægge og placere over sofaen eller i firmaets frokoststue.
Resultatet har været ufattelige mængder af uinteressant kunst, siger flere kunstnere, kritikere, og kunsthistorikere i kor. Flere har nærmest åndet lettet op ved udsigten til mindre tryk på kunstmarkedet, for så kan de seriøse kunstnere få tid til eftertanke i stedet for blot at forsætte hovedløst ad det sikre, salgbare spor. 
Efter fem fede år kan man mene, at kunsten kunne trænge til en slankekur. Men der er ingen garantier for, at det ikke er fedtet, der bliver tilbage. Kunstinvestorer vil formodentligt satse på det sikre, mens de unge kunstnere går hårdere tider i møde, hvad enten de er talentfulde eller ej. Og de dygtigste er ikke nødvendigvis de mest dedikerede.
I takt med at priserne falder på kunstmarkedet, kan man kun håbe på, at museerne igen får råd til at købe den bedste danske kunst - også uden private sponsorkroner.

