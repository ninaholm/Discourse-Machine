Læserbreve



 EU-løftebrud
Erik Boel, landsformand, Europabevægelsen
Regeringens seneste løftebrud er statsministerens udmelding om, at regeringen udskyder den lovede folkeafstemning om en afskaffelse af EU-forbeholdene.
Vi har efterhånden vænnet os til, at når stærke interesser rykker ud, lægger regeringen sig fladt ned:
Vi så det i forløbet med betalingsringen, og da flybranchen sagde ’bøh’, slagtede regeringen flyafgiften. Skatten på finansielle transaktioner blev heller ikke til noget.
Ved EU-afstemningen er det befolkningen, regeringen frygter. Vist er det op ad bakke i øjeblikket i EU-politikken, men regeringen burde stå på mål for sin egen politik og ikke løbe efter seneste meningsmåling eller fokusgruppe-undersøgelse.
Statsministerens udmelding skader danske økonomiske, politiske, kulturelle og menneskelige interesser.
Det gælder i sidste instans Danmarks placering i det fremtidige europæiske samarbejde – med regeringens seneste løftebrud cementerer vi positionen som B-medlem i EU.
Dyrere at være fattig
Martin Jespersen, København
SF’s forvandling og nye linje startede med hård retorik imod flygtninge. Det er nu foreløbig endt med et skatteforlig, der rammer arbejdsløse, syge og førtidspensionister.
Det bliver dyrere at være fattig. SF har endda kritiseret Enhedslisten for at være et ’klientparti’.
Regeringen ønskede fra begyndelsen et bredt forlig. Men fordi Venstre kludrede i det, så det på et tidspunkt ud til, at der blev forlig med Enhedslisten. Desværre blev det ikke til noget. Der er dog forskel på folk.
De borgerlige fik lov til at drøfte aftalen videre om blandt andet afgifter. Skatteministeren har talt meget om en reform for de ’hårdtarbejdende’ på arbejdsmarkedet.
Han mente måske i virkeligheden de hårdtarbejdende ’piloter, bankdirektører, overlæger, professorer, advokater, topchefer, ejendomsspekulanter’, som i hvert fald profiterer af den asociale skattereform.
Evidens bør ikke stå alene
Klaus Pedersen, København
Kronikken om den nye Gud (23. juni) skaber en kontrast mellem den ’store fortælling’ og en ny evalueringskultur. Forfatterne begræder udviklingen, som, de mener, bidrager til en tiltagende individualisme.
De mener, at evalueringskulturen står i vejen for at supplere med mere lokale, demokratiske bud på, hvordan vi sammen og hver især organiserer vores fremtid.
Spørgsmålet er, om de foretager en berettiget sondring, eller om de burde stille den evidensbaserede tilgang til dette spørgsmål op mod den diskursive og moralfilosofiske tilgang, som er de danske universiteters raison d’etre.
Man kan hævde, at evidens-tilgangen bringer os fra den snævre kulturradikale tilgang til det gode liv, som måske ikke var individualistisk, men stærkt begrænsende for almindelige menneskers adgang til at tænke mod eliten.
Lad os tage imod evidens, men bestemt kræve grundlag for analyser og konklusioner. Kronikkørerne har ret i, at samfundsvidenskaben ikke rummer absolutte sandheder.
Taber S frihedskampen?
Alexander Grandt Petersen, næstformand, DSU
Foghs frihedskamp kredsede om frit valg på alle velfærdshylder og foragt for smagsdommerne, der ikke skulle blande sig i danskernes tilværelse. Samtidig foreslog Socialdemokratiet regler og afgifter hver gang, vi oplevede en udfordring.
Socialdemokratiet må ind i frihedskampen. Krisen har sendt mere end 100.000 personer ud i ledighed, og velfærden er blevet beskåret massivt. Samtidig er indkomstforskellen steget som en konsekvens af krisen. Det økonomiske morads, som den finansielle sektor har skabt, har begrænset vores frihed.
Derfor må det evindelige fokus på at regulere mennesket frem for markedet høre op. Markedsøkonomien sigter ikke mod social lighed og kan aldrig være garant for frihed, lighed og solidaritet.
Vi skal nedbryde de strukturer i samfundet, der skaber uligheden ikke blot pålægge mennesket nye begrænsninger. Det bør være den vigtigste socialdemokratiske prioritet, men det kræver et kursskifte i frihedskampen.
Længere skoleår
Katrine Lester, viceborgmester, Frederiksberg (S)
Danske skoleelever har 200 skoledage om året. Det er for lidt, for de bliver ikke dygtige nok. Antallet af skoledage bør øges til 205.
Det vil give flere timer til de vigtige fag, og mere tid til at lære de færdigheder, vores unge skal have med sig til en ungdomsuddannelse. Danmarks fremtid ligger nemlig i en veluddannet befolkning. Det er ikke nok, at flere danskere tager en uddannelse. Dem, der gør, skal også være endnu dygtigere end i dag.
Kravene øges nemlig ubarmhjertigt. Næste generation skal ikke bare være dygtigere end deres forældre – de skal være meget dygtigere, for globaliseringen øger konkurrencen fra udlandet hvert eneste år.
Vi har brug for mere underv-isning i folkeskolen. Niveauet kan kun øges markant, hvis vi øger antallet af undervisningstimer. Flere skoledage er en enkel måde at øge uddannelsesniveauet på uden at øge antallet af skoleår.
En uges mere undervisning hvert år svarer til næsten tre måneder over et helt skoleforløb.
Læg afstand til EU, Danmark
Kasper Grubak, Konservativ Ungdom
EU har igennem de sidste 10 år taget en skadelig drejning, hvor flere og flere beslutninger bliver taget væk fra borgeren, hvilket i sig selv medfører et demokratisk underskud.
Nu er der lande, der kommer med udmeldinger om, at vi skal hen mod en finanspagt, og dermed tættere på en union med fælles finanspolitik. Et tiltag, som blot skal sikre euroens overlevelse.
Det er skadeligt for Danmark, at vi står over for potentielt at skulle afgive endnu mere selvbestemmelse.
Det optimale ville uden tvivl være at gøre som England og søge et distanceret forhold til EU. EU begyndte som en smuk liberal tanke om frihandel landene imellem.
Nu er vi nået til et socialistisk projekt med dekreter om alt; langt væk fra landendes egen selvbestemmelse og suverænitet.

