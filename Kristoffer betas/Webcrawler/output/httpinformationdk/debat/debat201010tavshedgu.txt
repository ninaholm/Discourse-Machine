Tavshed er guld
Silvio Berlusconi er i denne uge blevet indblandet i en ny sexskandale. En 17-årig marokkansk pige hævder i forbindelse med en rufferisag, at hun har deltaget i vilde fester hos den italienske ministerpræsident og fået kontanter, tøj og smykker for det. Regeringslederen kan afpresses, fastslår den italienske journalist Marco Travaglio
Noemi Letizia fik fint besøg af Silvio Berlusconi til sin 18års fødselsdag. Berlusconis mange sexskandaler og fordækte mafiakontakter gør ham til et oplagt offer for afpresning.


 Hvis det stod til mig, ville sladderpressen allerede være forbudt. Det er ikke til at fatte, hvorfor man ikke kan gå på restaurant eller i seng med, hvem man har lyst til, uden at have såkaldte journalister eller paparazzifotografer i hælene og ende på forsiden af bladene. Det bør gælde for politikerne - undtagen for dem, der deltager i Family Day (katolsk familiemarch red.), men selv har tre eller fire familier, eller for dem, som laver love mod prostitution og prostitutionskunder, men selv går til prostituerede.
Mens det endnu er tidligt daggry i den seneste sexskandale med Silvio Berlusconi i hovedrollen, vil jeg  straks præcisere, at sladder ikke er interessant og ikke bør interessere nogen. Berlusconi er i sin gode ret til i sit hjem at modtage alle de piger, han vil og til at gøre med dem, hvad han vil, hvis blot de pågældende piger samtykker. Betingelsen er dog, at der ikke bliver begået lovovertrædelser, og at Berlusconi ikke opfører sig på en måde, så han senere kan afpresses.
De to aspekter er i øvrigt forbundne: Hvis du begår lovovertrædelser eller moralsk eller politisk upassende handlinger, kan dem, der kender til dette, holde dig i skak og kræve alt muligt for at slå mønt på deres tavshed. Det er netop tilfældet med Berlusconi, og den misere opstår vel at mærke ikke kun på grund af de seneste afsløringer om den mindreårige marokkanske pige Ruby.
Telefoner og trusler
Berlusconi er blevet afpresset i mindst 30 år. I starten havde det at gøre med mafiaen. Da Berlusconi i 1988 over telefonen betroede sig til entreprenøren Renato Della Valle, blev samtalen aflyttet: »Jeg er nødt til at sende mine børn til USA, for jeg har været udsat for afpresning ... på en ubehagelig måde ... Det er sket før, for ti år siden ... nu er de dukket op igen ... De har sagt, at hvis jeg ikke inden en bestemt dato gør en bestemt ting, sender de mig min søns hoved og udstiller liget på domkirkepladsen ... Hvis jeg kunne være sikker på ikke at få mere bøvl, ville jeg helt sikkert betale, så jeg kunne slippe for dem.«
I marts 1994, mens Berlusconi var på vej til at blive ministerpræsident i Italien for første gang, var konsulenten Ezio Cartotto vidne til et raseriudbrud fra Marcello Dell'Utri (Berlusconis mangeårige medarbejder, red.): »Silvio forstår ikke, at han burde takke mig, for hvis jeg først begynder at åbne munden ...«
Og så er der den der seddel, som ifølge den nu afdøde politiker og mafioso Vito Ciancimino er skrevet af mafiabossen Bernardo Provenzano, der truede med at gøre en ende »på min årelange tavshed« og få munden på gled, hvis han og hans venners juridiske problemer ikke blevet løst, og hvis Berlusconi til dette formål ikke ville »stille en af sine tv-kanaler til rådighed«.
I de seneste år har vi foruden kodede meddelelser fra mafiaen om, at Berlusconi kun tænker på sig selv, hørt trusler fra de fængslede medlemmer af Graviano-klanen (»hvis der ikke snart sker noget for os, er vi nødt til at begynde at snakke«), og fået bevist, at den britiske skatteadvokat David Mills har tjent 600.000 dollar på at undlade at sige alt, hvad han ved om »Mr. B.«
Piger og politik
Og så er der pigerne. Horder af unge piger, som har gjort eller set noget, der vedrører Berlusconi. Noget, som de kunne vælge at fortælle til højestbydende. I 2007 ringede en desperat Berlusconi til Agostino Saccà (chef i det statslige tv-selskab Rai, red.) for at bede ham om at skaffe plads til et dusin piger i Rai-fictions produktioner, navnlig én bestemt pige: »Antonella Troise er ved at blive farlig.« Hun var begyndt at snakke. Da de første telefonaflytninger begyndte at komme frem for to somre siden, lavede Berlusconi sågar et hastedekret for at forhindre offentliggørelsen af resten af aflytningerne, som siden er blevet destrueret.
Og så var der agenten fra forsvarets efterretningstjeneste, som var gift med en ung, kvindelig studievært, Virginia Sanjust, der ifølge undersøgelsesdommerne i Rom havde »knyttet stærke bånd« af romantisk karakter med Berlusconi.
Og så er der Berlusconis mystiske bekendtskab med den mindreårige Noemi Letizias forældre, som i foråret 2009 inviterede ham til pigens 18-års-fødselsdag, hvorpå han fluks fløj til Casoria (nær Napoli, red.).
Også escortpigen Patrizia D'Addario kunne, med alt hvad hun ved om de hede nætter i ministerpræsidentens gemakker, som hun endda har optaget på bånd, have afpresset Berlusconi, men det gjorde hun heldigvis ikke. I stedet fortalte hun det hele til undersøgelsesdommerne.
Og så er der borgmesteren fra Pontecagnano (nær Napoli, red.), Ernesto Sica, der truede med at fortælle om, hvordan senatorer fra venstrefløjen i 2007 blev bestukket for at bringe Romano Prodis regering til fald, men som så holdt mund og med et trylleslag kom med i regionalrådet.
Og der er forretningsmanden Fabrizio Favata, som i 2005 solgte en række ulovlige telefonaflytninger af oppositionspolitikere til Berlusconi og hans bror, Paolo og derefter krævede penge af de to brødre for at holde mund med denne handel. Spørgsmålet, som intet har med sladder, men meget med politik at gøre, er simpelt: Hvordan mange andre personer kan afpresse Berlusconi? Og hvor længe vil italienerne lade sig regere af en ministerpræsident, der kan afpresses?

Marco Travaglio er lederskribent ved avisen Il Fatto Quotidiano og forfatter til en lang række bøger om politik, medier, korruption og mafia i Italien, bl.a. L'odore dei soldi (Pengenes duft) og La scomparsa dei fatti (Kendsgerningernes forsvinden).
© Il Fatto Quotidiano & Information 2010
Oversat af Mads Frese

