Dyk dem!
LEDER


 Skær markant i de offentlige ydelser. Så vil markant flere tage arbejde, og de offentlige udgifter vil blive sænket markant. Sådan lyder gårsdagens budskab fra DA, Dansk Arbejdsgiverforening. DA vil have skåret bl.a. sygedagpenge og førtidspension med mere end 4.000 kr. om måneden. Målet for DA er at bringe ydelserne ned til månedlige 13.515 kr.
Forslaget bygger på samme ræsonnement som Finansministeriets regnemodeller: At man ved at tvinge mennesker ud på arbejdsmarkedet også skaffer dem et job. Sådan kan det heldigt virke, f.eks. hvor der er flaskehals. Men hvis modtageren ikke er arbejdsmarkedsegnet, f.eks. førtidspensionist, eller der vitterligt ikke er noget job at få, er det et skub ned i armoden.
DA søger at optræde i rollen som medborgerligt bekymret over de offentlige finansers størrelse. Deri ligger betydelig skinhellighed. Et øget udbud af arbejdskraft uden tilsvarende efterspørgsel skaber et løntryk i nedadgående retning. Det gør arbejdsgivernes overskud større. Ja, måske endda så meget, at direktørlønningerne kan få endnu et nøk opad. DA’s forslag er en genvej til øget ulighed.
Forslaget om at dykke de sociale ydelser er nok ment som inspiration for en evt. kommende Venstre-ledet regering. Men dér kan det komme til at give bagslag.
Sagen er, at Venstre gerne vil signalere, at »det skal kunne betale sig at arbejde«, og at »de offentlige udgifter skal under kontrol«. Venstre vil bare så forbandet nødigt sætte tal på. Det vil Venstre ikke på sit eget forslag om sænket loft for kontanthjælp. Endmindre har Venstre noget ønske om at blotte sig ved at nikke ja til DA’s konkrete, stærkt reducerede satser.
I Berlingske gør V-næstformand Kristian Jensen det krumspring at foreslå nedskæringerne skubbet over til trepartsforhandlinger. Altså: Hvis fagbevægelsen går med til nye, lavere ydelser, er det fint med Venstre.
Den er for fed. Som statsministerparti må Venstre kunne sætte tal på de ydelser, partiet ønsker. Men så kommer Venstre i klammeri med Dansk Folkeparti, der i går lagde luft til DA’s forslag. Blå blok har let ved at slå revner. Det hjælper DA med at afsløre.

