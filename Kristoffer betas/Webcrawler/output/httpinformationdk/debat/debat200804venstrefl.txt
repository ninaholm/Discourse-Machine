Venstrefløjen lugter af askese
Hermed et bud på udfordringerne til Enhedslisten, der holder årsmøde i weekenden


 Enhedslisten holder årsmøde i denne weekend, og sidste års turbulens og tilbagegangen ved valget skal diskuteres og bearbejdes. Det er selvfølgelig en afgørende debat, hvis partiet skal blive klogere og komme styrket ud af sidste års modgang. Men det er nødvendigt at sikre, at debatten ikke kun kommer til at handle om enkeltpersoner og udefrakommende faktorer, der i sidste ende bekræfter os i, at vi bare skal klø på, som vi plejer. Partiet har fået et gok i nøden, og det har ikke været sjovt, men løsningen må ikke være at gå i flyverskjul, og søge tilbage til det trygge og kendte.
Vi mener, at partiet skal turde sætte et stort spørgsmålstegn ved "plejer". Vi er nødt til at spørge os selv, om ikke "plejer" netop er en af de centrale årsager til, at partiet befinder sig, hvor det gør. Vi er nødt til at kaste et kritisk blik på os selv.
Vi må spørge: Hvorfor strømmer vælgere og medlemmer ikke til, i samme omfang som vore egne analyser tilsiger, at de burde? Hvorfor har vi endnu ikke været i stand til at indtage det politiske rum, som de apatiske socialdemokrater og det højreskridende SF forærer os? Det er noget af det, Enhedslisten skal forsøge at svare på.
Vi har ikke alle svarene, men nedenstående er et forsøg på at sætte ord på, hvor vi mener, at partiet skal blive bedre, klarere og mere tidssvarende i opfattelsen af venstrefløjens projekt.
Nutidens svar
1. Frygt ikke fornyelse - frygt kun højredrejning
Venstrefløjen må aldrig blive konservativ. Venstrefløj bør være synonymt med udvikling, refleksion og fornyelse. Verden forandrer sig hele tiden, og et moderne venstrefløjsparti må forstå og tage udgangspunkt i dette. Vores socialistiske og marxistiske værkstøjskasse skal ikke smides ud - men værktøjerne skal anvendes på verden af i dag. Fornyelsen må aldrig betyde højredrejning eller føre os væk fra som er kernen i det venstreorienterede projekt - nemlig spørgsmålet om ejendomsretten til samfundets produktionsmidler. 
2. Lyt
Venstrefløjen er ofte bedre til at snakke, end til at lytte. En forudsætning for at forbedre og udvikle vores projekt er en konstant dialog med de mennesker, hvis hverdag vores projekt handler om at forbedre og med de bevægelser og organisationer, som vi har et værdifællesskab med.
Særligt efter tilbageslaget ved sidste valg er det helt nødvendigt, at Enhedslisten kommer i dialog med dem, som forlod os - men også med alle dem, som sympatiserer med vores politik, men som alligevel vælger os fra på valgdagen og i hverdagen.
Vi skal åbne ørerne og lytte til idéer, erfaringer, problemer og oplevelser - og gøre dem til udgangspunktet for vores udvikling. 
3. Nutidens problemer - nutidens svar
På trods af uligheden er danskerne generelt mere velhavende end nogensinde før - alligevel eksploderer salget af lykkepiller, halvdelen af befolkningen er ramt af stress, og en flere og flere føler sig ensomme. 
Lykke uden lykkepiller, et meningsfyldt arbejdsliv uden stress, balance mellem fritid og arbejdsliv - har vi svarene på de problemer? Hvis ikke må de skabes.
Venstrefløjens historiske projekt handler ikke om utopier - det handler om at forbedre tilværelsen for det enkelte menneske og skabe det gode liv. 
4. Socialisterne kæmper for den personlige frihed
Socialisme er ikke en modsætning til personlige frihed - tværtimod, 
CEPOS og de andre liberalister har taget patent på den personlige frihed. Men liberalisme har intet at gøre med frihed. Liberalisme fører til økonomisk ulighed og fattigdom, som igen fører til afhængighed, ufrihed og ulige magtfordeling mellem mennesker. Individets værdighed og selvbestemmelse er uforenelig med kapitalismen. Det er også umuligt at tale om et reelt demokrati, så længe beslutninger med afgørende betydning for samfundet træffes på udenomsdemokratisk vis i koncerner og virksomheder, og når demokratiet stopper ved indgangen til arbejdspladsen. Demokratiet må overskride grænsen til den økonomiske sfære og arbejdslivet- først da kan vi tale om et virkeligt demokrati. 
Kampen for socialisme er først og fremmest kampen for et virkeligt demokrati og virkelig personlig frihed.
Smukke visioner
5. Vi fortsætter, hvor socialdemokraterne slap
Velfærdssamfundet betød et markant fremskridt for almindelige mennesker og er venstrefløjens hidtil vigtigste sejr. Velfærdssamfundet er ikke en forhindring eller et alternativ til socialismen - tværtimod indeholder det kimen til et demokratisk socialistisk folkestyre. Socialdemokraterne opgav langt fra målet og gav tøjlerne til nyliberalisterne. En ny venstrefløj må tage fat, hvor socialdemokraterne slap og føre udviklingen videre i retning af et endnu mere demokratisk og ligeværdigt samfund.
6. Livsnydersocialisme
Venstrefløjen lugter for meget af askese og kedsomhed. Det er som en speltbolle, som man spiser for at have god samvittighed, men som ikke smager særlig godt. Vi skal have mere glæde, mere begær, mere kultur og mere begejstring, det er det vi kæmper for - men det skal også være sjovt mens vi gør det. Vores politik må bygges op om positive konkrete krav og smukke visioner. 
7. Lad debatten blomstre
Vi skider på den rette linje - ingen skal have patent på hvad der er rigtig "venstre-orienteret". Dogmatik, religiøse læresætninger og historiske lovmæssigheder skal på møddingen. Moderne partipolitik handler om en kollektiv udviklingsproces hvor forskellighed er en dyd. Der er brug for mere, ikke mindre venstreorienteret debat i offentligheden. Flere venstreorienterede kronikker og indlæg, flere bøger, flere politiske blogs, flere ideer, flere visioner.
8. Historien er ikke slut. 
Venstrefløjen har mange sejre bag sig, og fremtiden ligger foran os. Vi ikke bare tror - vi ved - at historien ikke er slut - at kampen for demokrati og socialisme kun lige er begyndt. Som den indiske forfatter og socialist Arundaroti Roy sagde på Verdens Sociale Forum: 
"En anden verden er ikke bare mulig - hun er på vej. På en stille dag kan man høre hende trække vejret"
Alle fire skribenter er medlemmer af Enhedslisten

