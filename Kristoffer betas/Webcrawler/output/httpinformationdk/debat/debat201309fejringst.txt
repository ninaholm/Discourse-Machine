Fejring af den store grønne sag
Det er i morgen, at vi fejrer fuld fart på den grønne omstilling. På blot 14 dage har Information og Danmarks Radio i alt modtaget 380 initiativer til at gøre Danmark mere bæredygtigt. Og vi kårer de ni vindere


 
	Den ædle kappestrid om at få plads i Danmarks kommende Store Omstillingsguide afsløres i morgen. Af alle disse mange gode viljer og praktiske håndsrækninger har det såkaldte omstillingspanels 39 dommere den 4. september fundet frem til 27 finalister, fordelt ligeligt med tre på hver af DR’s P4’s ni regioner. Alt dette og meget mere er læst og kan læses på: Hvad Gør Vi Nu? Se: www.voresomstilling.dk og på: Den Store Omstilling. Se: www.information.dk/search/site/denstoreomstilling .

	Og i morgen tidlig på P4 og her i Information afslører det øverste tremands dommerpanel med EU’s klimakommissær, Connie Hedegaard, i spidsen de ni endelige vinderprojekter fordelt på hver af P4’s regioner. For så igen at blive præsenteret i morgen aften i Pengemagasinet på DR1 klokken 21.55.

	Om den ene af Connie Hedegaards to meddommere, Christine Feldthaus, er bl.a. at berette, at hun som tv-vært og såkaldt ’livsstilsekspert’ »længe har været engageret i klimadebatten og i 2008 udgav bogen Feldthaus skruer ned – en dagbog om at spare på miljøet, hvor hun introducerer sit eget engagement med ordene:

	»Jeg ville helst ikke have, at min søn en dag skal kunne stå og anklage mig for at have været en svinemikkel, der havde siddet med hænderne i miljøskødet og tænkt: ‘Det går sgu nok. Lortet brænder ikke sammen, mens jeg lever.‘ Nu skulle piben have en anden lyd.«

	Vilje og kræfter til forandring

	Om EU-kommissærens anden meddommer, Emil Urhammer, hedder det, at »han er en af den nye generations klimaforkæmpere. Emil arbejder inden for feltet økologisk økonomi og har siden den 1. maj 2013 været ph.d.-studerende på Aalborg Universitet i København. Emil Urhammer er aktiv i netværket Omstilling Nu, hvor 50 unge har formuleret et opråb til landets folkevalgte politikere med krav om handling.

	I appellen skriver de: »Udfordringerne er mange og store. Vi kender langtfra alle svarene. Men vi har viljen og kræfterne til at blive del af omstillingen. Vi har ovenikøbet fornemmelsen af, at det vil blive livgivende, spændende og sjovt. Vi tror på Danmark som foregangsland – et laboratorium, hvor vi lader os inspirere af hinanden og inspirerer andre.«

	I morgen, den 18. september 2013, er altså en stor dag. Og så er den heller ikke større. For egentlig går det jo ad helvede til med øget CO2-ækvivalent-udslip, temperaturstigning, is-afsmeltning, vandstandsstigning, frekvens og varighed af ekstreme, ødelæggende klima- og vejrforhold, forbrug og misbrug og overforbrug af naturen i dens begrænsede materialitet, udpining og forarmelse af dens diversitet, naturens mangfoldighed.

	Toppen af poppen

	Alligevel, bemærk listen over de 39 i ovennævnte omstillingspanel: Christopher Sveen; Director of Business Development – Sustainia Mandag Morgen, Steen Hildebrandt; ph.d., professor i organisations- og ledelsesteori – Institut for Marketing og Organisation, Aarhus Universitet, Michael Minter; kommunikationschef og projektleder – Concito, Søren Hermansen; direktør – Energiakademiet, Povl Markussen; centerleder – Agendacentrene, Kim Christiansen; seniorkonsulent – Dansk Standard, Casper Harboe; programchef – Sharing Copenhagen, Ole Vissing; områdechef – Københavns Kommune (Teknik og Miljø), Meik Wiking, direktør – Institut for Lykkeforskning, Gitte Krasilnikoff; partner – Deloitte, Niels Johan Juhl-Nielsen; projektleder – Omstilling Danmark, Anna Lise Mortensen; ansvarlighedsdirektør i Coop – direktør i Rådet for Bæredygtig Erhvervsudvikling, Helle Momsen Fredslund; projektleder – State of Green, Christian Eika; Research & Development Manager – Sustainia, Mandag Morgen, Birgit Munck-Kampmann; direktør i Copenhagen Ressource Institute, Elsebeth Gerner Nielsen; rektor – Designskolen Kolding, Frede Hvelplund; professor – Aalborg Universitet, Thomas Kolster; grundlægger og foredragsholder – WhereGoodGrows, Michael Stoltze; selvstændig – Natur & Idé, Lisbet Bræmer Jensen; direktør – Act NOW, Sarai Løkkegaard, ph.d. – Aalborg Universitet, Kristina Skovgaard Pedersen; Communications Manager & ekstern lektor – GateHouse A/S, Henrik Kærgaard; udviklingschef – Niras, Thomas Roland; afdelingschef for ansvarlighed – Coop, Morten Westergaard; klimachef – Middelfart Kommune, Poul Erik Lauridsen; direktør i Gate21, Nicholas Krøyer Blok; projektleder – CradlePeople, Jesper Theilgaard; meteorolog – DR, Anne Mette von Benzon; udviklingschef for klima og bæredygtighed – COWI, Peter Haase; direktør i NaturBornholm, Ole Green; strategisk udviklingschef – Webstech, Lars Goldsmith; direktør – DI, Jakob Lange; partner i BIG, Simon Elsborg Nygaard; ph.d.-studerende – Psykologisk Institut, Aarhus Universitet, Peter Rathje; direktør – Project Zero, Lars Pehrson; bankdirektør – Merkur Bank, Gert Sønderskov Hansen; Miljøstyrelsen, Sune Kirkegaard Rotne; Miljøstyrelsen og endelig Carina Ohm; Erhvervsstyrelsen.

	Når så vidt forskellige mennesker med så vidt forskellige udgangspunkter kan mødes om udpegningen af vindere i kappestriden om Den Store Omstilling, – må noget nyt virkelig være på færde.

	Se og hør det hele i morgen.

