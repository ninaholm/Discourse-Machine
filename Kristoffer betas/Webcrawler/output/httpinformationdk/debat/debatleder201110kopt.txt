Koptere korsfæstet



 KRISTNE egypteres sammenstød søndag med sikkerhedsstyrker, assisteret af civilklædte voldsmænd foran tv-huset i Kairo, hviklet endte med 24 dræbte og 200 sårede, har fremkaldt bekymrede kommentarer om Egyptens demokratiske fremtid.
Det er der ikke belæg for. Ganske vist har feltmarskal Hussein Tantawis militærjunta sat støvlehælene i med et budskab om, at præsidentvalg 'tidligst' vil finde sted i 2013. Og der er tegn på, at juntaen tager lovlig let på løftet om støtte til demokratiseringen. Men såvel sekulære som religiøse partier stiller op til et parlamentsvalg 28. november, hvor også kristne koptere — 9-10 procent af den egyptiske befolkning på 80 mio. — har stemmeret.
Slaget ved tv-huset, den værste konfrontation siden Mubaraks fald i februar, skyldtes nedbrændingen af en koptisk kirke i Øvre Egypten. Det er hverken første eller sidste gang i et land, der fra begyndelsen af 1800-tallet og frem til oberst Nassers kup i 1952 var kendt for harmoni mellem de to trosretninger. I 1922 afviste koptiske ledere et muslimsk tilbud om kristne kvoter i parlament og regering. De ville vælges på lige fod og blev det.
VEL, der er grund til bekymring — men for de kristnes fremtid. Ikke kun i Egypten, men i det arabiske Mellemøsten. I Irak er deres antal mere end halveret siden USA's invasion i 2003. I Jordan og Palæstina svinder antallet, i Libanon er de presset. I Egypten gjorde Nassers reformer koptiske godsejere og kapitalister til fattiglemmer, hvorefter mange udvandrede.
Men en hovedårsag til de kristnes deroute i deres egen vugge var oliekrisen i 1973 efter den syrisk-egyptiske krig mod Israel. For den betød, at Saudi-Arabien pludselig var ved muffen og fik råd til at udsprede den ultrakonservative wahabi-version af islam, der forurener sunni-islam. Wahabisme er fanatisme, al-Qaedas inspiration. Sådan set er Saudi-Arabien i langt højere grad en anledning til bekymring i forbindelse med Egyptens fremtid end feltmarskal Tantawi. Hvem gør noget ved det? Ingen.

