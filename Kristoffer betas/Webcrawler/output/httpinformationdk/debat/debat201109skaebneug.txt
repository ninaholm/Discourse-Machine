Skæbneuge for palæstinenserne i FN
Selv om Palæstina ved FN's historiske generalforsamling om få dage måske anerkendes som suveræn stat, efterlader det mindst én sikker taber: De mange millioner flygtninge, der i 63 år har ventet på en løsning


 Den politiske situation i Mellemøsten er efter årtiers status quo i opbrud. Det seneste års tid har det først og fremmest betydet flere autoritære regimers fald, men når FN's generalforsamling mødes i den kommende uge, med start den 20. september, er Israel/Palæstina-konflikten igen øverst på dagsordenen.
Her vil palæstinenserne søge anerkendelse som en suveræn stat. Der har længe været travlt på den diplomatiske front, og allerede nu ved vi omtrent, hvem der vil stemme for og imod, ligesom visse juridiske aspekter har været diskuteret de seneste måneder. Meldingerne lyder på, at omkring 140 af de knap 200 medlemsstater vil støtte palæstinenserne.
Desværre har fokus først og fremmest været på, hvad palæstinenserne måske får ud af en anerkendelse, og ikke så meget om det, de ikke får. Selv hvis man dropper enhver pessimisme og forestiller sig, at Palæstina fik status af selvstændig stat med øjeblikkelig virkning, vil det i bedste fald kun løse halvdelen af problemet.
Palæstinenserne kan ganske rigtigt komme til at stå stærkere, da Israels overtrædelser af diverse konventioner og den fortsatte besættelse vil stå i et andet lys, idet der vil blive tale om ugerninger over for en suveræn og anerkendt stat. Ét problem, man helt sikkert ikke løser og som i øvrigt kan siges at være det største er de mange millioner palæstinensiske flygtninges skæbne i nærområdet.
Hvilken fredsproces?
Når palæstinenserne tager dette skridt, skyldes det ikke mindst den totalt fejlslagne fredsproces. Eller nok mere korrekt: Der har aldrig været en reel fredsproces. Betegnelsen stammer fra begyndelsen af 1990'erne, hvor PLO og israelerne havde holdt 'hemmelige' møder i Oslo, Norge, hvilket munder ud i den såkaldte Oslo-aftale i 1993.
Det er en udbredt tolkning, at denne aftale først og fremmest havde ét formål for begge parter: anerkendelse som legitim aktør. Israelerne ønskede på deres side, at palæstinenserne anerkendte staten Israels ret til at eksistere, og PLO ville anerkendes som aktør.
Med aftalen i 1993 blev PLO anerkendt som palæstinensernes repræsentant, og den anerkendelse var man parat til at betale en høj pris for. Faktisk var alle større spørgsmål stadig uafklarede, og ikke mindst de mange millioner flygtninge særligt i Syrien, Jordan og Libanon og dermed uden for Gaza og Vestbredden var ikke en del af aftalen.
Det er præcist her, man står igen: Trods 63 år i uvished, fattigdom og eksklusion er flygtningenes skæbne end ikke på dagsordenen.
Situationen for de palæstinensiske flygtninge er på flere måder unik. Den juridiske referenceramme er en række FN-resolutioner, og ikke den internationale flygtningekonvention.
Uløst flygtningeproblem
Særlig vigtig er resolution 194 fra 1948, der understreger »flygtninges ret til at returnere, så snart det er muligt«, som det den gang blev formuleret. De mange millioner palæstinensiske flygtninge repræsenterer verdens største uløste flygtningeproblem.
Trods disse iøjnefaldende karakteristika ignorer det internationale samfund gang på gang deres skæbne. Og det vil man desværre også gøre i den kommende uge ved FN's generalforsamling.
Det er også her, man kan drage paralleller til Oslo-aftalen fra 1993. Data på dette område er forbundet med politiske interesser og stor usikkerhed, men udover de tre-fire millioner palæstinensere fra Gaza/Vestbredden, skønnes der at være mindst ligeså mange i flygtningelejrene i nærområdet; altså yderligere tre-fire millioner. Allerede da PLO indgik Oslo-aftalen, førte det til stor bitterhed blandt de palæstinensiske flygtninge, at de var udeladt i denne. Flere har allerede peget på, at det nu gentager sig: selv om palæstinensere, der er indbefattet af FN's resolutioner, og dermed bl.a. 'retten til at returnere til Palæstina' måske udgør otte-10 millioner, så ofres flertallet af disse i et forsøg på, at opnå et resultat for de tre-fire millioner fra Gaza/Vestbredden. Der er tale om mindst fire generationer af flygtninge i Libanon, Jordan og Syrien, hvor de i 63 år har ventet på, at FN's resolution 194 bliver implementeret. Det er endnu ikke sket, og det sker heller ikke den kommende uge. Disse flygtninge er på mange måder enten indirekte eller helt overlagt marginaliserede, hvor de bor.
Pariaer i alle lande
Jordan har i mange år ført en bevidst assimilationsstrategi, hvor man har forsøgt at 'nationalisere' dem, men selv om palæstinenserne faktisk udgør et lille flertal af Jordans befolkning (eller måske netop derfor), har man indrettet systemet således, at deres politiske indflydelse søges minimeret.
I den anden ende finder man Libanon, som er et skræmmebillede på, hvad årtiers bevidst diskrimination og ekskludering kan føre til af lidelser for en hel befolkningsgruppe. Netop med henvisning til diverse FN-resolutioner har libaneserne gjort alt, hvad der er muligt, for ikke at integrere palæstinenserne, der i generation efter generation vokser op i overfyldte flygtningelejre, uden nogen form for håb. Situationen er her så grel, at man har kaldt Gaza-stribens forværring de seneste fem-10 år en 'libanonisering', blot for at understrege, at så er det virkelig skidt.
Med andre ord er det set i lyset af Israels modvilje mod at deltage i reelle forhandlinger svært ikke at støtte det palæstinensiske selvstyres anmodning, den kommende uge i FN, men det er uhyre vigtigt at forstå, at det ikke løser de største udfordringer i den lange konflikt.
Ud over flygtningeproblematikken og Israels besættelse af de facto palæstinensisk territorium, ligger det stadig ude i fremtiden, at finde en løsning for Jerusalem, den endelige grænsedragning, ulovlige israelske bosættelser og den mur på Vestbredden, der forhindrer et værdigt liv for hundredtusinder af palæstinensere.
Anerkendes Palæstina i den kommende uge, skrives der historie, og man vil muligvis juble i Ramallah på Vestbredden, men for millioner af palæstinensere i lejre i Beirut, Saida (Sidon), Sour (Tyrus), Damaskus, Zarka, Amman og mange andre steder i Mellemøsten er der intet at fejre. Endnu engang blev man ofret uden så meget som at blive hørt.
Brian Esbensen er cand.scient.soc., med speciale i udviklingsstudier og internationale politiske forhold. Han har boet i Mellemøsten i en årrække, og bl.a. beskæftiget sig med Israel/Palæstina konflikten

