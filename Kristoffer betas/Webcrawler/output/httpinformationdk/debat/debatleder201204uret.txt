Uretten i Landsretten



 Enten har dommerne i Østre Landsret ikke forstået loven, eller også kan de ikke forklare den.
Det gælder i hvert fald i sagen mod Lars Hedegaard, som fredag blev frifundet af Højesteret, efter han i 2011 var blevet dømt i Østre Landsret for overtrædelse af paragraf 266b, kendt som racismeparagraffen.
Det kræver ikke meget juridisk indsigt at forstå denne paragraf: Det er ikke ulovligt i Danmark at udtale sig racistisk, men det er ulovligt at udbrede eller ville udbrede racistiske udtalelser »i en videre kreds«. Vi straffer ikke racismen, men udbredelsen eller viljen til at udbrede den.
Det forstod tre dommere i Østre Landsret tilsyneladende ikke. De dømte Lars Hedegaard for udtalelser, han under en julefrokost var kommet med i en samtale med en journalist. Han tog ikke selv iniativ til at udbrede synspunkterne offentligt, men det gjorde journalisten efter samtalen.
Østre Landsret dømte Hedegaard med den begrundelse, at han »burde have indset«, at hans udtalelser ville blive udbredt til en videre kreds. Den indlysende konklusion er naturligvis, at noget, ’man burde have vidst’, har man ikke gjort med forsæt.
Da Information i 2011 forklarede kontaktdommer Michael Lerche ved Østre Landsret, at man havde dømt en mand med en begrundelse, som burde have ført til frifindelse, afviste han hele problematikken. Dommerens opfattelse var tilsyneladende, at Østre Landsret er hævet over kritik og sund fornuft.
Højesteret er Østre Landsret dog ikke hævet over. Og som Højesteret nu har slået fast: Landsretten har om tiltaltes subjektive forhold »udtrykkeligt fastslået, at han har handlet uagtsomt, ikke forsætligt«. Det utrolige er ikke, at lærde dommere i Østre Landsret har gjort noget dumt – det er sket før. Det utrolige er, at de tilsyneladende ikke kan skelne mellem forsætlige og uforsætlige handlinger. Det er måske den vigtigste skelnen i straffeloven.

