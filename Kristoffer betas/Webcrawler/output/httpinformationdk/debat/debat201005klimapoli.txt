Klimapolitikkens blinde vinkler
Samfundet har et klimaproblem. Så meget er anerkendt af samfundets centrale aktører. Spørgsmålet er, om der bag denne spæde erkendelse ligger en sagligt funderet og løsningsorienteret analyse af problemet, eller om klimaet behændigt puttes ind i vores hidtidige forståelse af samfund, natur og udvikling?
Milliarder lever uden friheder til at træffe selv de mest basale valg. Valget til rent drikkevand, mad i munden og tag over hovedet. Løsningen er først og fremmest økonomisk vækst. De bedre stillede lande må knække koden til velstand uden materiel vækst.


 I takt med den spæde erkendelse af problemets omfang fremlægger centrale samfundsaktører deres løsningsforslag. Vi har gransket fire af disse bud, fra Klima- og Energiministeriet, LO, DI og WWF. Svarene, vi fandt, er både forudsigeligt ukontroversielle - men også tankevækkende. Den klimapolitiske værktøjskasse indeholder hos vores centrale samfundsaktører en blanding af teknologisk udvikling, energieffektivisering, ændrede livsstilsvalg og udbygning af vedvarende energi. Det interessante er - i vore øjne - temaerne, som ikke behandles: Økonomisk vækst og befolkningstilvækst.
Når vi snakker om klimaet, taler vi ikke altid om det samme. Problemet forstås vidt forskelligt afhængigt af fortolkningsramme og interesser. Forsimplet kan man opstille tre klimaskoler: Traditionalisterne, modernisterne og radikalisterne. Helt kort så mener traditionalisterne, at - såfremt der er et problem - vil det blive løst gennem markedet og business as usual. Modernisterne mener, at vi må revidere måden, vi gør tingene på, men vi kan løse problemet inden for samfundets nuværende rammer. Radikalisterne mener, at vi grundlæggende må tænke samfundet om.
Vi mener på baggrund af vores analyse, at Klima- og Energiministeriet, LO, DI og WWF alle er modernister i forskellig grad (og vi tør også hævde, at dette er afspejlet i det danske politiske spektrum - fra SF til Venstre/Konservative). Derfor er den modernistiske skole særligt interessant.
Den modernistiske klimaskole (lad os kalde dem 'hedegaarderne' efter vores tidligere klimaminister) bringer gode nyheder i en dyster tid. Hedegaarderne erkender, at vi har et klimaproblem, men mener, at en fokuseret og forceret teknologisk og institutionel løsning på klimaproblemet er mulig. Klimaproblemer ses som industrisamfundets uventede bivirkning, og samfundet må derfor moderniseres på en ny 'grøn' vis. Tacklet på den rette måde kan 'klimaudfordringen' heldigvis sikre nye arbejdspladser og vækst og gøre Danmark til 'en grøn vindernation'. Vores liv kan grundlæggende fortsætte, som det plejer. Hedegaardernes fokus ift. klimaproblemer er derfor at nedbringe mængden af klimaskadelige gasser pr. produceret enhed, f.eks. ved at opstille vindmøller og isolere bedre.
Selv om vore samfundsaktører alle i varierende grad er hedegaardere, er deres analyser af problemet præget af forskellige grader af alvor. Særligt WWF opererer med en meget kort tidshorisont, hvis vi skal nå omstillingen, før de såkaldte tipping points i klimaet indtræffer. Trods forskellige grader af alarmisme peger alle dog stort set på de samme virkemidler til at løse problemet: Energieffektivisering, mere vedvarende energi og ny teknologi.
Alle anerkender de desuden, at den fattige del af verden har ret til udvikling på linje med vores. I grænsefladen mellem modernisering og radikalisme finder vi især WWF (og til en vis grad LO), som også har et fokus på skovrydning og ændrede forbrugsmønstre (såsom færre bøffer og flyrejser).
Så langt så godt.
De blinde vinkler
I Informations spalter har man i den seneste tid kunne læse om de problemer, som den nuværende vækstbaserede økonomi skaber. Vi mener, at dette tema bør være en helt central komponent i enhver sober analyse af klimaproblemet. Til trods for den hidtidige historiske erfaring, at økonomisk vækst (og befolkningstilvækst) alt andet lige skaber en øget miljøbelastning, glimrer vækstspørgsmålet ved sit fravær hos samtlige samfundsaktører, som vi har undersøgt. Hos aktørerne spiller væksten forskellige roller: Lige fra at være en helt nødvendig forudsætning - endda et våben - i klimakampen, til blot at være en uangribelig størrelse, som vi stiltiende må antage som en præmis. Men væksten er i alle tilfælde kommet for at blive. Dette er at stikke hovedet i busken.
Teknologisk udvikling og energieffektivisering er uundværlige redskaber til at gøre noget ved klimaproblemet. Men den tid, som vi har til at ændre kursen, er for knap til, at vi kan frede centrale kilder til klimaforandringerne, såsom økonomisk vækst og befolkningsstørrelse.
Forsimplet kan vi udtrykke menneskets udledning af drivhusgasser gennem tre faktorer: Befolkningsstørrelse, niveauet af velstand (typisk målt i BNP) og mængden af drivhusgasser der udledes pr. enhed velstand. Eller med andre ord: Hvor mange vi er, hvor meget vi laver, og hvor meget det forurener. Vi kan derfor dreje på tre håndtag for at nedbringe den menneskeskabte udledning af drivhusgasser (hvis jordens bæreevne er konstant).
Befolkningsstørrelse (både i Nord og Syd) er en essentiel faktor i løsning af klimaproblemet, særligt på den lange bane. Men skal bekæmpelse af overbefolkning være et kardinalpunkt i dansk udenrigs- og udviklingspolitik overfor lande, hvis befolkning stiger kraftigt, men som er uden reelt ansvar for problemet? Eller skal det være på den indenrigspolitiske dagsorden i vores eget allerede tætbefolkede land, der både har et historisk ansvar og et langt større udslip pr. indbygger? Befolkningspolitik er moralsk ømfindtlig, men er andet end etbarnspolitik og tvang. Det tjener under ingen omstændigheder klimaproblemets løsning at undgå debatten om, hvor mange mennesker vi kan og bør være.
Velstand og økonomisk vækst ville i og for sig være uproblematisk for klimaet, hvis det ikke var forbundet med stigende materielt naturforbrug. Ikke-materiel vækst savner dog i alarmerende grad empirisk belæg i samfundsmæssig skala - Danmark er i den sammenhæng intet forbillede. Derfor betvivler vi en sådan skrivebordsstørrelse som praktisk anvisning til at undgå irreversible klimaforandringer. Således bliver vi også nødt til at forholde os til økonomisk vækst i udviklede lande, når vi taler om løsninger på klimaproblemet.
Den hedegaardske strategi er ikke tilstrækkelig, fordi økonomisk vækst (og befolkningstilvækst) så at sige 'spiser' de klimamæssige gevinster, som bl.a. energieffektiviseringer og en øget andel af vedvarende energi leverer. Det stiller enorme krav til effektiviseringen og teknologiske fremskridt, da disse så at sige skal arbejde dobbelt så hårdt. Ikke nok med at de skal levere al reduktion, de skal også kompensere for velstands- og befolkningsudviklingerne, som trækker den anden vej. Således hjælper det eksempelvis ikke klimaet, at bilerne kører dobbelt så langt på literen, hvis der bliver dobbelt så mange af dem. At fortsat økonomisk vækst i vores del af verden skal være en vinderstrategi, fremstår derfor fra et klimaperspektiv som ubegrundet blændværk.
Tilbage til virkeligheden
Samtidig må vi have for øje, at vi som menneskehed ikke står med det samme udgangspunkt. Milliarder lever uden friheder til at træffe selv de mest basale valg. Valget til rent drikkevand, mad i munden, tag over hovedet og skolegang. Løsningen herpå er først og fremmest økonomisk vækst. Det er derfor de bedre stillede lande, der skal knække koden til velstand uden materiel vækst.
Den hovedløse moderniserings tid er forbi og med den mange af de videns- og praksisformer, som fødte den. Derfor kalder problemet på selvrefleksion hos mange. Der er ingen lette løsninger, men et første skridt vil være at anerkende to legitime krav: For det første den radikalistiske fordring, at dogmet om den økonomiske vækst i vores del af verden, samt berøringsangsten overfor befolkningstilvæksten globalt, ikke gør løsningen af klimaproblemet nogen tjeneste. For det andet, at hedegaarderne har nogle afgørende og legitime bekymringer omkring bl.a. nationale og internationale konflikter, tab af arbejdspladser, dramatisk faldende eksport og forringede levevilkår, som heller ikke kan ignoreres. Det haster, og alle bør melde ind, men en ting er sikker: En ærlig og saglig klimapolitik må ikke lide skibbrud på fortidens dogmer.

Frederik Noltenius Busck og Anders Gerhard Jørgensen er specialestuderende ved Institut for Statskundskab. Casper Mølck er kandidatstuderende i filosofi (alle ved Københavns Universitet)

