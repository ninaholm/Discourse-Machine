En god start fra Obama



 
	Det var en velovervejet og epokegørende tale, præsident Barack Obama holdt om bekæmpelsen af islamistisk terrorisme på National Defense University torsdag.

	For at tage de gode nyheder først: Den altomfattende og næsten ubegrænsede krig mod international terrorisme er ifølge Obama overstået. Nu gælder det derfor om at tilpasse strategien til et lavere trusselsniveau og fjendens forandrede karakter. Præsidenten vil stort set skrue tiden tilbage til før 11. september 2001, hvor et internationalt samarbejde mellem politi og efterretningstjenester tog sig af terrorhandlinger.

	Han vil søge at overbevise Kongressen om at revidere ordlyden af den lov fra 2001, der bemyndiger præsidenten til at anvende militær magt mod al-Qaeda og de allierede terrornetværk, som stod bag angrebene på New York og Washington.

	På længere sigt er det præsidentens håb helt at annullere bemyndigelsen, for som han siger:

	»Medmindre vi tænker klart og handler disciplineret, foreligger der en risiko for at blive trukket ind i flere unødvendige krige og for at skænke fremtidige præsidenter en uindskrænket magt, som er bedre egnet til konventionelle krige mellem nationalstater.«

	Det er værd at bemærke, når en præsident advarer Kongressen mod at skænke præsidentembedet for store magtbeføjelser. Dwight Eisenhower huskes for sin profetiske advarsel mod det militærindustrielle kompleks’ undergravelse af de demokratiske institutioner. Hvis det skulle lykkes for Obama at få loven fra 2001 fjernet, vil det veje tungt i hans eftermæle. Det var denne lov, der gav George W. Bush beføjelse til at starte krigene i Afghanistan og Irak, tortere terrormistænkte, bygge Guantánamo-lejren og beordre droneangreb mod al-Qaeda og forbundne grupper i Irak, Afghanistan og Pakistan. Selvsamme lov har Obama brugt til at berettige 450 droneangreb, han indtil videre personligt har godkendt mod mål i Afghanistan, Pakistan, Yemen og Somalia.

	Når en præsident vil indskrænke sine militære magtbeføjelser, er der grund til at hilse det velkomment.

	Det er også et positivt skridt, når Obama strammer kriterierne for, hvem droneangreb i fremtiden kan rettes imod i nogle nye retningslinjer, han underskrev onsdag. Hidtil har USA kastet nettet bredt og inkluderet uidentificerede personer, som skulle udgøre en ’betydningsfuld’ trussel. Man har endda slået ned mod islamistiske grupper, qua Taleban og al-Qaeda på Den Arabiske Halvø, som primært truer styrerne i Pakistan og Yemen. De nye retningslinjer indskrænker truslen til at omfatte ’en umiddelbar og vedvarende trussel’ mod USA’s nationale sikkerhed.

	Konsekvensen af denne omdefinering kan blive drastisk. Det betyder, at USA i fremtiden skal identificere målet og begrunde, at personerne udgør en direkte trussel mod USA’s sikkerhed; at de aktivt planlægger et terror-attentat mod amerikanere i udlandet eller i USA. En så striks definition vil føre til et dramatisk fald i droneangreb i Yemen og Somalia. For Pakistan er der lavet et smuthul, ifølge hvilket Taleban-soldater stadig er et legitimt mål, hvis de udgør en trussel mod de allierede styrker i Afghanistan. Men efter tilbagetrækningen i slutningen af 2014 vil droneangreb i Pakistan blive reduceret betydeligt.

	Den mindre gode nyhed er, at Obama ikke forpligtede sig til at overdrage autoriteten for krigsførelse med droner fra CIA til militæret. Vi har kun hans rådgiveres ord for, at det vil ske. Under Obama har CIA udviklet sig til en paramilitær enhed uden nok demokratisk opsyn og kontrol. At lægge droneangreb over i Pentagons regi opfylder delvist disse krav. Alligevel er der grund til skepsis. Droner skal nemlig opereres af specialenheder, som hører til militærets mest hemmelige organisation.

	Det ville også have styrket tiltroen til Obamas gode hensigt, hvis han havde offentliggjort retningslinjerne. Skal droner accepteres som et legitimt våben, er det en absolut betingelse, at verden ved, hvor langt USA går for at følge krigens love. Hvilken garanti er der for, at dronernes mål er så farlige, at de ikke fortjener at blive jagtet og arresteret? I modsat fald er der tale om udenretslige henrettelser. Det er en debat, Obama stadig viger udenom, men som man kan håbe, nu vil begynde i USA, i FN og i andre lande.

