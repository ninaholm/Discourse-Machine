Frihed +



 
	Er det kulturradikalismens grimme ansigt, der viser sig, når Frihedsmuseet fremover ikke kun skal fortælle om frihedskampen? Det hævder Dansk Folkepartis Morten Messerschmidt, efter Nationalmuseets ledelse – som Frihedsmuseet hører under – i en kronik i Politiken har fremlagt, hvordan museet skal formidle sin viden, når det om nogle år er genopbygget. »Frihedsmuseet vil nedtone den danske modstandskamp. Jelved støtter naturligvis!! Nej, nej, nej,« skriger han på Twitter. Flere borgerlige politikere følger op med lignende udsagn, og Venstres kulturordfører er »ekstremt skeptisk« over for planerne.

	Men det lader ikke til, at de har læst kronikken. Ledelsen taler ikke om at nedtone frihedskampen. Tværtimod ønsker den at nuancere frihedskampen ved i en mere tidssvarende ramme at fortælle en bredere historie og på den måde opbygge en referenceramme for de besøgende.

	Og det har manglet. På flere måder var det brændte museum gammeldags, og den tragiske begivenhed skal selvfølgelig vendes og bruges til også at modernisere de fysiske rammer. Kritikere taler om, at en modernisering vil være imod stifternes ønske. Men hvis der var noget, stifterne ikke ønskede, var det, at museet med tiden skulle miste sit tag i publikum og dermed sin relevans.

	Det tab ville ske, hvis ledelsen ikke gennemførte en fysisk såvel som indholdsmæssig modernisering af museet. Derfor er det positivt, at de nu lægger op til en udstilling, hvor der også bliver plads til at udfolde sidehistorierne: Det officielle Danmarks tilpasning, behandlingen af kollaboratørerne, hverdagen under besættelsen og den historiske baggrund vil blive en del af den nye udstilling.

	Det er en modig og rigtig beslutning. For naturligvis skal modstandsbevægelsen hyldes. Men hvis fremtidens generationer skal forstå frihedskampen og dens betydning, kræver det, at de bliver præsenteret for den større sammenhæng.

