Okay, så er der vand på Mars – men er der intelligent liv på Jorden?
Begejstringen vil ingen ende tage over fundet af vand i flydende form på den røde planet, men hvordan er det lige, vi passer på vores vandressourcer på den blå?


 Videnskaben finder tegn på vand i flydende form på Mars, hvilket teoretisk muliggør, at den røde planet kan være bærer af liv – en forbløffende videnskabelig præstation. I mellemtiden fortsætter forskere deres søgen efter intelligent liv på Jorden.
Forståeligt fascineres vi ved tanken om, at der findes livsformer, selv nok så primitive, på den røde planet. Det beskæmmende er, at vi synes helt at have mistet interessen for den blå planet, vores egen.
Over de seneste fire årtier har verden mistet 50 procent af sine bestande af vildtlevende hvirveldyr. Alligevel hører vi stadig mindre til dette i medierne. Ifølge en undersøgelse fra Cardiff University i 2014 har der f.eks. været lige så mange nyhedsindslag i BBC og ITV om Madeleine McCann (som forsvandt i 2007 som fireårig), som om hele spektret af miljøspørgsmål.
Tænk, hvis vi satte lige så meget pris på jordisk vand, som vi gør på muligheden for vand på Mars. Kun tre procent af vandet på Jorden er fersk, og heraf er over to tredjedele bundet i is og sne. Alligevel sløser vi med og forurener den tilgængelige del. 60 procent af det vand, der anvendes i landbrug, forspildes ved vanding.
Floder, søer og grundvandsmagasiner suges tørre, og det, som bliver tilbage, er ofte så forurenet, at det truer livet for dem, der drikker det. I Storbritannien er vandforbruget så højt, at mange flodlejer tørrer ud i løbet af sommeren.
Og hvad angår saltvand, som henrykker os, når det angiveligt opdages på Mars, udtrykker vi på Jorden påskønnelse gennem vanvittig ødelæggelse. En ny rapport viser, at fiskebestandene er halveret siden 1970. Af almindelig stillehavstun, der engang strejfede havene rundt i millionvis, er der kun 40.000 tilbage. Koralrevene er under pres og kan være væk i 2050.
Og i vores eget dybderum gennemskærer vores efterspørgsel en verden, vi knap kender bedre end den røde planets overflade: Trawlere arbejder nu på dybder ned til 2.000 meter, og vi kan kun gætte på, hvad de anretter af ødelæggelser dér.
Lad markedet bestemme
Et par timer før nyheden breakede om opdagelse af vand på Mars, lod Shell meddele, at selskabet opgiver sine arktiske oliefelter i Tjuktjer-havet (der ligger nord for Beringstrædet mellem Alaska og Sibirien, red.). For selskabets aktionærer er der tale om et katastrofalt tab på fire milliarder dollar.
Shell opgav dog kun, fordi man skønnede, at forekomsterne var for små. Havde Shell skønnet anderledes, kunne al mulig ravage være forårsaget på et af de mest udsatte steder på Jorden, hvor forureningskatastrofer er tæt på umulige at inddæmme.
Lad markedet bestemme, er det mantra, hvormed regeringer søger at imødegå den planetariske ødelæggelse. Overlad det til forbrugernes samvittighed, er tankegangen, selv om samme forbrugeres samvittighed overdøves af reklamernes forbrugstiljubling og virksomhedernes løgne. I dette informationsvakuum overlades vi til selv at beslutte, hvad vi skal fratage andre arter og andre mennesker, hvad vi skal afsætte til os selv, og hvad vi skal efterlade til senere generationer.
Og hvad skal de overhovedet gøre godt for, alle disse boringer, udgravninger, trawlfiskeri og dumping og forgiftning? Beriger de den menneskelige erfaring, eller gør de den fattigere? For et par uger siden startede jeg hashtagget #extremecivilisation og efterlyste svar på de mest latterlige kunstprodukter, man kunne tænke sig. Her er nogle af de mere usandsynlige teknologiske landvindinger, jeg fik bud på:
Babyparykker og snesauna
Hvad med en æggebakke til dit køleskab, der synkroniserer med din telefon, så du ved, hvor mange æg der er tilbage? Hvad med en tingest, der kan lave røræg inde i skallen? Hvad med parykker til babyer, så »babypiger med lidt eller intet hår kan få mulighed for en smuk og realistisk frisure?«
Hvad med at lancere produktet iPotty, der tillader småbørn at blive ved med at spille iPad, mens de pottetræner. Eller hvad med en snesauna af den slags, man allerede kan finde i De Forenede Arabiske Emirater, hvor man med et tryk på en knap kan fremkalde et eventyrligt vinterlandskab?
Hvad med et hjulforsynet køleskab til vandmeloner, uundværligt ved enhver picnic. Og hvad med analblegningscreme til … nå ja, for at være helt ærlig behøver jeg ikke vide til hvad. Eller hvad med en smartphone til hunde, så de kan tage billeder af sig selv?
Hvert år udvikles stadig mere sindrige anordninger, og hvert år bliver vi i stadig højere grad døve og blinde for den meningsløse rovdrift på Jordens dyrebare ressourcer og unikke naturrigdomme. For hver subtile intensivering forrykker normaliteten sig.
Måske bør vi ikke undres over, at jo rigere et land bliver, jo mindre bekymrer dets befolkning sig om deres medansvar for undergravelsen af den levende planets naturgrundlag.
Vores fremmedgørelse fra vidunderne i den verden, vi selv har udviklet os ud fra, er kun vokset, siden David Bowie sang om en pige, der snublede gennem sin sunken dream på vej til at blive hooked to the silver screen, hvor en lang række af distraktioner afleder hende fra livets store spørgsmål. Sangen var, naturligvis, »Life on Mars«.
© The Guardian og Information Oversat af Niels Ivar Larsen

