Arbejdsmiljøet har top-prioritet

Regeringen har siden 2001 opprioriteret arbejdsmiljøet ved eksempelvis at fordoble antallet af tilsyn på arbejdspladserne på bare otte år. Arkiv


 Aldrig har der været så mange ansatte i Arbejdstilsynet som under denne regering. I 2001, da regeringen kom til, var der 675 ansatte i Arbejdstilsynet. Nu er der 775 ansatte. Altså 100 flere ansatte. Aldrig har Arbejdstilsynet tjekket arbejdsmiljøet på så mange virksomheder som nu. I 2001 gennemførte Arbejdstilsynet mellem 28.000 og 29.000 tilsyn på et år. I år når tilsynet op i nærheden af 50.000 screeninger og tilsyn. Det er næsten en fordobling på bare fem år. 
Derfor er det ikke rigtigt, når Yildiz Akdogan fra Socialdemokraterne den 20. januar skriver i Information, at vi i vores regeringsperiode har skåret ned på arbejdsmiljøområdet.
Desværre er antallet af arbejdsulykker steget de seneste år. Det ser vi på med stor alvor, og derfor strammede vi arbejdsmiljøloven lige inden jul, så arbejdsgivere fremover kan få dobbelt så store bøder, hvis deres medarbejdere kommer alvorligt til skade eller i værste fald mister livet. Med ændringen sender vi et klart signal til virksomhederne om, at sløseri med sikkerheden på arbejdspladserne er helt uacceptabelt. 
Yildiz Akdogan påstår, at den sygefraværsaftale, jeg har indgået med arbejdsmarkedets parter, er præget af mistro og arrogance over for dem, der har et arbejdsbetinget sygefravær. Det forstår jeg simpelthen ikke. Selvfølgelig er det stadig okay at være syg. Men det er ikke okay, at omgivelserne bare lader stå til, når vi ved, at én ud af fem aldrig kommer tilbage, hvis de har været sygemeldt et år. Med sygefraværsaftalen lægger vi vægt på, at der er brug for en aktiv indsats for at undgå de lange sygeperioder og forebygge, at mennesker bliver udstødt fra arbejdsmarkedet. 
Ekstra penge
Yildiz Akdogan roder rundt i, om sygefraværet er steget eller ej. Det langvarige sygefravær er steget. Det er alvorligt, og det vil vi med sygefraværsaftalen gøre noget ved. 
Endelig burde et folketingsmedlem vide, hvilke forlig hendes eget parti er med i. Så ville Yildiz Akdogan vide, at regeringen ikke skærer ned med 70 mio. kr. til Arbejdstilsynet, men at hendes eget parti - som en del af velfærdsaftalen fra 2006 - var med til at afsætte 70 mio. kr. ekstra til Arbejdstilsynet i en fireårig periode.

