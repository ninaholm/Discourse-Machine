Kommentatorernes tvivlsomme CV



Det er velkendt, at én af vejene til mediernes søgelys som 'særlig sagkyndig' kommentator er tunge fængselsdomme. Klaus Riskær Pedersen, Rasmus Trads, Peter Brixtofte og Kurt Thorsen er blandt dem, der tænder lyset for Stein Bagger for enden af tunnelen. Kan Bagger ikke vente fire år, kan han komme i praktik i tv-studiet under første udgang.Størst af alle er dog Jørn 'Jønke' Nielsen, 'Markrellens' drabsmand. Han repræsenterer ikke alene en organisation, som får større medieomtale end LO og Dansk Arbejdsgiverforening til sammen. Som præsident for Hells Angels betjener han sig i lighed med Det Hvide Hus i Washington af skiftende talsmænd.I lørdags var det dog præsidenten selv, som talte til folket. Efter at have forsikret - hvad ingen vil betvivle - at rockerne i gennem mange år har prøvet at være venner med indvandrerbanderne - lige børn leger som bekendt bedst  - begrunder han sin tålmodigheds udløb sådan: »De (altså indvandrerne) råber ad lyshårede piger på gaden, kalder dem ludere og forulemper folk i byen, på diskoteker osv,« siger Jønke og sætter befolkningen kniven for struben: »Vi har også børn i skolerne og kærester, som gerne vil gå i fred på gaden. Det kan være, at resten af Danmark vil eller ikke tør andet, men vi gider ikke finde os i den opførsel,« siger Jønke med den erfaringens vægt, livet har givet ham.Rabiat højrefløjEt flertal af Folketingets partier kalder Jønkes udtalelser racisme, VK-partiernes ordførere gør det noget tøvende, mens præsidentens ligemand på mediefronten, danskernes daglige tv-gæst, Peter Skaarup, naturligvis afviser racismebeskyldningen mod Jønke. Alt andet ville være selvanklagende - en erkendelse af, at Jønke og Pia Kjærsgaard i udlændingepolitikken gør fælles sag.Andre ved, at bandekrigene ud over prostitution, narkohandel, beskyttelsespenge og anden alvorlig kriminalitet på begge sider fronten også handler om racisme. Fodboldklubben AGF's supportere, White Pride, har for længst erkendt det og udtalt deres støtte til Pia Kjærsgaard  - formentlig i mangel af bedre parlamentarisk alternativ.Johnny Hansen lader vente på sig i Greve.Udlandet har vidst det længe og fik det endnu engang bekræftet ved EU-Parlamentsvalget 7. juni: Den danske regering bygger sin magt på et parti, som i lighed med den øvrige rabiate europæiske højrefløj har fremgang ved at bruge kriminelle indvandrere som hetz mod hele grupper af etniske mindretal. Og Kjærsgaards succes synes uden ende. Nu får hun også offentlig støtte af Jønke, hvis budskab stikker lige ind i hjertet.
