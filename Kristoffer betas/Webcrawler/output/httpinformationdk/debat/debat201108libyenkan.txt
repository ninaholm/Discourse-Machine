Libyen kan blive det nye Afghanistan
Muammar Gaddafis regime synger på sidste vers, men en dybt splittet opposition betyder, at Libyens problemer måske kun er ved at begynde
Vestmagterne er usikre på, hvor stor en rolle islamisterne spiller i den libyske oprørshær.


 Libyens oberst Gaddafi ser stadig mere trængt ud, i takt med at oprørsstyrkerne med støtte fra NATO gør fremskridt i deres veltilrettelagte fremstød for at omringe og isolere hans magtbase i Tripoli. To vigtige byer vest for hovedstaden, Zawiyah og Surman foruden Garyhan i den sydlige del af landet er allerede faldet i oprørernes hænder. Indenrigsminister Nassr al-Mabrouk Abdullahs tilsyneladende afhopning i sidste uge dukkede han pludselig op i Egypten med ni af sine familiemedlemmer er yderligere et alvorligt slag mod regimet. Gaddafi er belejret, udmattet og leder efter en værdig vej ud.
Det er således ingen tvivl om, at det kun et spørgsmål om tid, før det libyske regime må indrømme sit nederlag. Men hvad vil der ske herefter? De vestlige magter er ved at miste deres tiltro til Det Nationale Overgangsråd (NTC), som synes helt ude af stand til at forene og styre de mange forskellige elementer inden for oprørs-kræfterne. Ikke blot har disse vanskeligt ved at komme overens de synes sågar på randen af at bekæmpe hinanden. Det islamistiske element blandt oprørsstyrkerne er stærk og velbevæbnet (takket være sine kommandoaktioner mod regimets ammunitionsdepoter) og en svoren og uforsonlig modstander af NATO. Den vigtigste islamistiske milits Abu Ubaidah bin Jarrahs Brigade har således nægtet at kæmpe under »de vantros banner« mod Gaddafis styrker og ser det endvidere som sin opgave at opretholde 'den indre sikkerhed'. Det er højst sandsynligt denne gruppe, som står bag mordet den 28. juli på oprørernes militære øverstbefalende, general Abdul Fatah Younis, der var hoppet af fra Gaddafi-regimet i opstandens tidlige fase. Younis var Gaddafis indenrigsminister og stod i spidsen for en særdeles brutal undertrykkelse af en islamistisk opstand i midten af 1990'erne.
Forvirring om mord
Men de øvrige forklaringer, der har været fremført på mordet på Younis, lyder også ganske plausible, og netop den herskende forvirring om, hvem der i virkeligheden bestilte mordet, kan tjene som en udmærket illustration af, i hvor høj grad oppositionen er kendetegnet ved kaos og indre magtkampe. Den ene lejr siger, at Younis slet ikke var nogen ægte afhopper fra Gaddafi-lejren, men derimod en spion for regimet, der blev dræbt med NTC's velsignelse. Derimod hævder den islamistiske 17. februar-Martyrernes Brigade, der ledes af imam Ismail al-Sallabi, at Younis blev dræbt af Gaddafi-infiltratorer. Også den tidligere libyske hæroberst Khalifa Hifter der menes at have forbindelser til CIA og havde et åbent opgør med Younis om kontrollen over NTC's militære paraplyorganisation, Unionen af Revolutionære Kræfter er blevet anklaget for mordet.
Under pres fra den magtfulde Obeidi-stamme, som Younis familie tilhører, samt fra 17. februar-koalitionen (en gruppe libyske advokater og dommere, der er bekymret over islamisternes voksende indflydelse), fyrede NTC's præsident, Abdel Mustafa Jalil, i forrige uge hele sin regering med undtagelse af premierminister Mahmoud Jibril.
Dette skridt var primært motiveret af ønsket om at dæmpe den stigende ængstelse hos NTC's vestlige støtter. Selv om lederne af USA, Storbritannien og Frankrig var opmærksomme på tilstedeværelsen af et islamistisk element inden for oprørsstyrkerne, antog de i udgangspunktet, at dette ville være beskedent nok til at kunne inddæmmes. Bekymringen er nu, at dette element kommer til at gå af med den endelige sejr i en regulær borgerkrig (og stammekrig) mellem de sekulære oprørere og de islamistiske grupper, hvoraf nogle har nære bånd til al-Qaeda.
Legitim ledelse
Til trods for deres berettigede bekymringer i forhold til NTC har Storbritannien, USA og 28 andre nationer anerkendt rådet som Libyens legitime ledelse. Trods det aktuelle fravær i rådet af en egentlig regering, er NTC da også blevet inviteret til at overtage de libyske ambassader i London og Washington. Det betrængte Gaddafi-regimes gesandter har i mellemtiden gjort aktive forsøg på at finde acceptable exit-scenarier. Et scenarie, som nu vinder stigende indpas i drøftelserne ikke mindst, fordi det vurderes at kunne stække den islamistiske indflydelse indebærer en form for kompromis mellem de Gaddafi og de sekulære oprørere, der potentielt vil kunne føre til dannelse af en samlingsregering. Gaddafis repræsentanter har således ført samtaler med delegater fra NTC på den tunesiske ø Djerba, hvor også FN-generalsekretær Ban Ki-Moons særlige Libyen-udsending stødte til en indikation af, at dette kunne være det foretrukne scenario for det internationale samfund. Ydermere har Frankrigs præsident, Nicolas Sarkozy, indbudt de to parter til en konference i Paris i næste måned.
Ironisk nok kan den største hindring for dette udfald blive, at Gaddafis søn, Saif al-Islam nu har besluttet at støtte islamisterne, formentlig i et forsøg for at styrke sin personlige magt. Han har således ført en række meget opsigtsvækkende forhandlinger med de islamistiske ledere og udtalte for nylig i et interview med New York Times, at Libyen efter Gaddafi bør være en islamisk stat.
Libyen er med andre ord i fare for at ende som en Nato-støttet, svag og udemokratisk stat ledet af en for Vesten føjelig præsident og udsat for vedvarende belejring af militante islamister. Fuldstændig som Afghanistan.
 
Abdel Bari Atwan er chefredaktør for den panarabiske avis Al-Quds Al-Arabi, der udgives i London
© The Guardian og Information Oversat af Niels Ivar Larsen

