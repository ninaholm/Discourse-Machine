Moderskaberi
Er en kvinde, som ikke får børn, kvinde nok? En hierarkisering af moderskabet er begyndt at dukke op. I toppen finder vi de par, der laver børn på lagnerne, nederst finder vi den barnløse


Herhjemme bryster vi os af, at kvinder kan og bør realisere sig selv på måder, som rækker langt udover moderskabet. Derfor kan det undre, at en kvinde uden børn, som har passeret de 30, har brug for et skjold til sociale sammenkomster.Hvis ikke hun ses som en stakkels barnløs, så ses hun som en trussel i falmende mødres øjne, når en træt mand lyser op i mødet med den ’uberørte’ kvinde. Og kvinden har brug for mere end ét argument, hvis hun proklamerer, at hun vitterligt ikke ønsker sig et barn.Men hvordan kan det være? Når vi tager i betragtning, at et stigende antal kvinder ikke bare lige bliver gravide – hvad enten det så skyldes danske mænds ædle dele, som er blevet for opvarmet af at sidde på en cykelsadel, sprøjtegift i vores madvarer eller en beslutning om at få et barn i en for sen alder – kan det undre, at vi fortsat har så stærk en forventning om, at kvinder ønsker graviditet og moderskab. Er en kvinde uden barn ikke kvinde nok? Og er der ligefrem nogle former for moderskab, som gør kvinder mere rigtige end andre?FertilitetshierarkiPå trods af at naturen gennem de seneste år meget tydeligt har fortalt hvert 12. elskovssyge par, at der intet barn kommer ud af deres lystne aktivitet, tropper mange forventningsfulde kvinder og par op på landets fertilitetsklinikker.Hvad får mænd til at onanere i et plastikbæger og danske kvinder til at sprede ben for kolde jernstænger og sprøjte sig i underlivet med alverdens hormoner? For hvis skyld helliger vi os behandlingssystemet for måske en dag at kunne vise den triumferende og struttende mave frem? Er det for artens overlevelse? Eller er det, fordi vi gennem graviditet og børn bilder os selv og hinanden ind, at vi er rigtige kvinder og mænd?Samtidig med at flere og flere par har brug for lægevidenskabens hjælp til at producere et barn, vokser behovet for de par, som ’kun’ har brugt sex til at lave børn, for at statuere netop det faktum, at de ikke har fået hjælp.Antropologen Tine Tjørnhøj, som har forsket i barnløshed i mange år, bemærker, hvordan dette behov f.eks. udleves via den langstrakte streamer, som hun engang så klistret fast på bagruden af bilen. »Rigtige mænd får økotvillinger«, stod der.På lignende vis har vi hørt kvinder fortælle om deres »hjemmelavede børn«. Har vi mon at gøre med en mere eller mindre synlig rangorden i forhold til, hvordan børn kommer til verden? Fra den gode gammeldags måde i sengen eller på køkkenbordet, til behandling uden reagensglas, så med reagensglas ... og hvis det ikke lykkes, så med hjælp fra en donor? Hvad betyder denne hierarkisering af undfangelsesmetoden for børnene selv? Ingen vil vel mene, at der findes mere eller mindre rigtige børn.Kvinde nok nu!Udtryk som ’hjemmelavede børn’ og ’økologiske børn’ synes at være linket op til kvinders og mænds præstationer som henholdsvis ’rigtige mænd’ og ‘rigtige kvinder’.Tine Tjørnhøj bemærker, at det er kvindens og særligt mandens værd, der refereres skjult til, når der føles trang til at proklamere, hvordan børnene er undfanget.Børnene, som er undfanget med andre metoder end den økologiske, får derimod status af ’mirakelbørn’ eller ’kostbare børn’. Følger man tanken, bliver adopterede børn paradoksalt nok vaskeægte økologiske og hjemmelavede børn, som indgår i en familie med forkerte eller ikke helt rigtige forældre!Moderskabet er for de fleste en umiddelbar adgangsbillet til at udfolde en vigtig del af deres kvindelighed. Og det er nok også okay.Men moderskabet og børn – økologiske eller ej – skal vel ikke være vores eneste adgangsbillet til være ’kvinde nok’? Måske vi skulle lære af kvinden, som enten ikke ønsker at være mor eller accepterer, at hun aldrig bliver det. Lære, hvordan hun formår at skabe og genopfinde sin kvindelighed. Lære at se hende som kvinde nok – uden at stemple hende med det usexede label ’barnløs’.Når vi opponerer mod fastlåste forestillinger, bidrager vi til at betydningen af ’kvindelig’ og ’mandlig’ gradvis ændres – er du kvinde eller mand nok til det?&nbsp;Monica Lorenzo Pugholm er antropolog og forfatter til den anmelderroste bog ’Barnløshed, adoption og et kulørt familieliv – fra din mave til min favn’, forlaget Klim, og Ditte Darko er stud. psych. og specialestuderende ved Københavns Universitet. Hun skriver om kvinders værdighed og om, hvordan kvindeligheden forvaltes anno 2013
