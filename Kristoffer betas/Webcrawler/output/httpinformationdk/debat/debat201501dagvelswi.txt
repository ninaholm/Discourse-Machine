En dag er det vel mig, der ikke swinger med chefen
Det, der sidder tilbage i kroppen, når vi har glemt fyringerne, er frygten. Frygten og visheden om, at det kommer til at ske igen og igen. Men hvad ville der ske, hvis vi alle sammen stoppede op? Tog os tid til at trække vejret i stedet for konstant at ligge under for angsten og politikernes konstante krav om effektivisering?
 ’Jeg overlevede fyringsrunden. På selve dagen sad vi ved vores pladser foran skærmen og ventede på, at der skulle komme en mail. Hvis man fik en fyringsmail, skulle man gå over på hotellet, der ligger lige ved siden af,’ skriver kronikøren, der er offentlig ansat.’


 For ikke så længe siden inviterede jeg kollegerne hjem at spise. Bare mit team. I virkeligheden turde jeg ikke. Overvejede at hyre et rengøringsfirma til at gøre hovedrent. I stedet malede vi (min mand hjalp mig) selv køkken og badeværelse. Gjorde rent og ryddede op. Vi forsøgte at lave god mad. Økologisk kød. Perlespelt-salat og dessert var efter Claus Meyer-opskrifter. Vin fra Irma.
Mine kolleger er rare mennesker, og de vil ikke et øjeblik kunne genkende sig selv som angstprovokerende. Det blev en dejlig aften. Måske så de spindelvævene og skidtet, som vi trods alt ikke var nået i bund med – det kommer aldrig til at ske – men altså, jeg sprang ud i det, og de kom og var søde.
På arbejdet er vi på vej igennem en omorganisering, og det var blandt andet derfor, jeg tog mig sammen og inviterede. Det må være den tredje omorganisering, som jeg har været med til i de syv år, jeg har været på min nuværende arbejdsplads. Der har også været fyringer før. Ikke mange, vil nogle sige, og dem, der fyrer, forstår ikke, hvorfor hele organisationen stopper op, går ned i tempo. For sandsynligheden for at blive ramt er jo forsvindende lille, som de siger. De forstår ikke, at vi alle er rystede og sørger. Når en rammes, rammes vi alle.
Min første reaktion, da jeg fandt ud af, at der igen skulle være fyringer, var en blanding af håb og ængstelse. Eller rettere sagt, jeg svingede mellem de to poler. Den ene dag håbede jeg på at blive fyret, så der kunne ske noget nyt i mit liv. En længsel efter pludselig død og skibskatastrofer. Tumult og ændringer i mit fastlagte liv. Den næste dag frygtede jeg for, hvordan jeg skulle klare dagen og vejen. Med hus og alderen, der er steget, er det slut med realistisk at kunne forvente at få nyt job.
Legoklodser
Jeg overlevede fyringsrunden. På selve dagen sad vi ved vores pladser foran skærmen og ventede på, at der skulle komme en mail. Hvis man fik en fyringsmail, skulle man gå over på hotellet, der ligger lige ved siden af, og dér skulle man have en sindetskrivelse – et brev, der fortæller, at de har i sinde at fyre dig.
Det var i begyndelsen af oktober. Derefter begyndte omorganiseringen, som er meget stor denne gang, og som endnu ikke er slut. Jeg forstår den stadig ikke, men der er sikkert tænkt gode tanker, og intentionerne er som altid de bedste. Vi skal blive bedre til at supportere politikerne og kernedriften, siger de. Ja så.
Dem, der er fyret, går stadig rundt iblandt os. Jeg beundrer dem. De holder fanen højt. Der er ingen speciel grund til, at netop de skulle fyres. Jeg ved ikke, hvad der gør forskellen. Måske svingede de ikke så godt med chefen? Vi andre har været længe om at komme os. Om det er chok, sorg, vrede eller noget andet ved jeg ikke. Det er også lige meget. Mange af os føler os som legoklodser. Vi kan flyttes og indgå i nye sammenhænge. Vi kan stables og danne nye formationer. Men så længe det ikke sker efter eget valg, sker der ikke rigtig noget. Selvrespekten bliver skadet, og der kommer en følelse af afmagt.
Flyver under radaren
Om et par måneder er vi glade igen. Har glemt det eller rettere fortrængt det. Og så arbejder vi sammen i de nye konstellationer. Uden tøven arbejder vi igen over for at sikre, at arbejdet bliver gjort. Vi er ansvarsfulde og tror alle, det er vores opgave, at projekter og opgaver lykkes. Vi ligger søvnløse og er for trætte til at lave noget sjovt efter arbejde. I weekenderne og ferierne hviler vi og lever.
Mange rammes af stress og depressioner. Vi spørger os selv, hvorfor det skal være sådan?
Det, der sidder tilbage i kroppen, når vi har glemt fyringerne, er frygten. Frygten og visheden om, at det kommer til at ske igen og igen. En eller anden dag er det vel en selv, der ryger af karrusellen. Det er som at være en af kaninerne i Richard Adams’ Kaninbjerget. I det afsnit, hvor kaninerne forsvinder én efter én – og ingen taler om det, fordi de tilbageblevne frygter at miste deres gode liv med tilstrækkelig mad og tryghed. Det må siges at være en pseudotryghed – både for kaninerne og os andre.
Da jeg begyndte på arbejdsmarkedet i staten, hed det sig, at man kun kunne blive fyret fra det offentlige, hvis man tog af kassen eller var meget umulig.
Så længe man ikke hørte noget fra chefen, var alt som det skulle være. I dag er cheferne på kursus i tillidsbaseret og anerkendende ledelse. Der holdes MU-samtaler, og vi bliver rost og får tillæg, hvis vi er særligt engagerede.
Alligevel ved vi alle sammen, at vi kan blive fyret – dog efter lange forhandlinger om kriterierne i samarbejdsudvalgene.
Jeg ved, at jeg ikke selv kan vælge frit, hvornår jeg forlader arbejdsmarkedet. Så derfor virker det skingert, når Christiansborg råber af os, at vi skal arbejde mere og blive længere på arbejdsmarkedet. En dag er det vel mig, der ikke svinger med chefen.
Det, der sker, er, at vi tilpasser os. Flyver under radaren og holder kæft og kun siger de sikre ting. Vi vil, at vores børn skal uddannes til at være demokratiske borgere i et frit land, men vi er ved at få et arbejdsmarked, hvor vi holder kæft og retter ind.
Tid til at være langsomme
Et andet problem er, at fyringerne og omorganiseringerne begrundes i behovet for effektiviseringer. Vi skal lave ’samarbejdsdrevet innovation’, som er det nyeste ord for effektiviseringer. Ingen kan være uenige i, at tingene skal gøres på den smarteste måde, men dér hvor jeg arbejder, betyder effektiviseringer næsten altid, at der bliver færre ansatte. Uanset hvordan man vender og drejer det.
I alle de år, jeg har været ansat i det offentlige, har der været effektiviseringer. Uden nogen som helst garanti for, om de er reelle eller blot udhuler aktiviteten. Taxametre på uddannelserne, pædagoger i børnehaver, lærere, SOSU’er, læger, sygeplejersker … etc. etc. Alle er vi underlagt effektiviseringsmantraet.
På mit arbejde gør vi, hvad vi kan for at finde reelle effektiviseringer, men det, der et sted er en reel effektivisering, kan være en besparelse og dermed en nedskæring et andet sted. Sådan vil det altid være. Hvorfor er det så vigtigt med alle de effektiviseringer, og hvorfor har vi ikke længere råd til at få passet børnene og de gamle ordentligt? Vi, som ellers hører til blandt de rigeste lande i verden, men opfører os, som om vi ikke har salt til et æg. Vi effektiviserer og arbejder mere og mere, og lige lidt hjælper det øjensynligt.
Men hvad nu, hvis vi i stedet stopper op, selv om politikere og andre insisterer på, at vi skal arbejde mere og længere. Hvis vi tager os tid til at gå i skoven og lytte til vindens susen i grenene. Hvis vi tager os tid til at være eftertænksomme, være langsomme, tale med hinanden. Trække vejret og være til. Arbejde lidt mindre. Måske har vi så ikke råd til helt så meget, men sultne bliver vi næppe, og helt fattige bliver vi nok ikke med det første. Måske bliver livet til gengæld en hel del dejligere. Hvor er det egentlig, pengene er forsvundet hen? Og er de overhovedet forsvundet? Er det Juncker eller Corydon, vi skal spørge?
Næppe. For vi kunne godt bruge et svar, der giver os en samlet forståelse af, hvad det er, der sker med os i disse år.
Else Skjoldan er cand.polit

