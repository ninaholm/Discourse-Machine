Overhørt i London
Briterne kæmper med polske fodboldspøgelser, nazikort og spørgsmålet om, hvorvidt pressen skal reguleres hårdere


Polsk spøgelse»Her kommer vi, her kommer vi, her kommer vi – godt gået,« jublede en lettet Terry Norman på The Mirrors hjemmeside, efter at det lykkedes det engelske landshold at kvalificere sig til VM i Brasilien med en 2-0-sejr over Polen på Wembley Stadion. En sejr, der kom i hus på trods af modstanden fra de fremmødte polakker bosat i England, hvis »fanatiske opbakning« til Polen – ifølge The Mirror – »forvandlede dette hjørne af Vestlondon til ’Lille Warszawa’«.Det var dog de britiske kommentatorer, der inden kampen havde sat en skræk i livet på de engelske fans ved at skrive om »det polske spøgelse, der har hjemsøgt England i fire årtier«, efter at Polen i 1973 forhindrede England i at kvalificere sig til det efterfølgende VM.Mark Chiddicks mener imidlertid, at al tale om et polsk spøgelse er det rene nonsens.»Det er snarere den anden vej rundt. 1973 var sidste gang, det ikke lykkedes os at eliminere dem fra en stor turnering. VM i 1986: England vandt 3-0, VM-kvalifikation i 1990: England 3-0 og 0-0, EM 1992: England 2-0 og 1-1, VM-kvalifikation i 1994: England 3-0 og 1-1, VM-kvalifikation 1998: England 2-1 og 2-0, EM-kvalifikation 2000: England 3-1 og 0-0, VM-kvalifikation 2006: England 2-1 og 2-1 og kvalifikation til VM 2014: England 1-1 og 2-0. England har slået Polen i otte store turneringer siden 1973. Er det ikke på tide at glemme det usædvanlige resultat,« spørger han i The Mirror.Hadsk presseDer er usædvanlig meget had i britisk presse i disse tider. Især tabloidavisen Daily Mail har yndet at beskylde andre for at hade eller svigte fædrelandet. Først var det Labour-formand Ed Milibands afdøde far, Ralph Miliband, der blev udstillet som »Manden, der hadede Storbritannien«. Dernæst beskyldte avisen The Guardian, for at være »Avisen, der hjælper Storbritanniens fjender« ved at skrive historier på baggrund af Edward Snowden-lækagen.Men beskyldningerne er også fløjet den modsatte vej. Flere end 200 demonstranter mødte for nylig op foran avisens hovedkontor med plakater med udsagnet: »Daily Mail hader Storbritannien«.Andre mente, at avisens artikel om Labour-formandens far var udtryk for antisemitisme, fordi Ralph Miliband var jøde.»The Daily Heil er antisemitisk. (Chefredaktør) Dacre er anti-semitisk. (Ejer) Rothermere er antisemitisk. De er smarte anti-semitter og har lært at sløre deres sprog, men enhver intelligent læsning af den artikel vil fører til konklusionen, at hovedbeskyldningen imod Miliband er, at han var jøden iblandt os,« skriver en læser på Daily Mails hjemmeside.Daily Mail-læser James Dar er dog af en anden opfattelse: »Jeg tror, artiklen udsprang af had til enhver form for ’socialisme’ snarere end antisemitisme,« mener han.Reguleret presseDet satiriske blad Private Eye udkom i denne uge med en forside prydet af fire nuttede kattekillinger under overskriften: »Private Eyes nye look« – underforstået: Sådan vil bladet se ud, hvis pressen bliver underlagt ny regulering.Én killing siger i en taleboble, at »regeringen gør det virkelig godt«. Den næste siger, at »parlamentarikerne er alle pengene værd«, den tredje mener, at »oppositionen er pragtfuld«, mens den sidste killing kalder skuespiller og talsmand for strengere regulering, Hugh Grants nye film for »vidunderlig«.Briterne er imidlertid lige så splittede som politikerne og pressen i spørgsmålet om, hvorvidt regulering er nødvendig for at beskytte ofre bedre mod pressens eksponering af dem, eller om det vil betyde den frie presses endeligt.»En fri presse er grundpillen i demokratiet,« siger læseren Rob i The Independent. Han bakkes op af en anden læser, der siger nej tak til et nyt pressenævn:»Bedre håndhævelse af de eksisterende love vil hjælpe«.Mange andre er dog uenige. En Independent-læser påpeger, at pressen »ikke gjorde det godt nok, da den regulerede sig selv«. En anden, at »presseregulering er ubehagelig, men (…) uundgåelig i en eller anden form.Pressen som helhed – eller i hvert fald de mest magtfulde spillere – er selv skyld i det,« mener han.
