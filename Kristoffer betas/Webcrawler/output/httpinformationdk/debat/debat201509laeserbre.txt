Læserbreve



 Jeg tager både frihandel og voldgift alvorligt
Kristian Jensen (V), udenrigsminister
Frihandel er godt for alle parter. Engang imellem kan man dog blive uenige om spillereglerne. Og så er det godt at have et organ til en hurtig og smidig løsning af konflikterne. Ikke bare imellem staterne, men også imellem virksomhederne og staterne.
Flere, herunder Georg Lett og Lauge Poulsen, har kritiseret den såkaldte investorstat voldgift (Investor-state dispute settlement – ISDS), som er en del af den kommende frihandelsaftale mellem EU og USA. Jeg kan love Georg Lett og Lauge Poulsen, at jeg tager kritikken af systemet særdeles alvorligt. Og det gør EU-Kommissionen også. Derfor har Kommissionen hørt alle relevante aktører og arbejder nu på en reform af systemet.
Helt grundlæggende er jeg stor tilhænger af frihandel. Og det kræver velfungerende institutioner. Ikke alt er perfekt. Derfor har vi heller ikke sagt ja til systemet endnu. Vi kender ikke en gang indholdet af det nye system endnu. Som sagt venter vi i øjeblikket på, at Kommissionen fremlægger sit forslag til et nyt investeringskapitel i aftalen med USA. Jeg og regeringen – og mange andre – har en klar forventning om, at det nye system bliver mere gennemskueligt og med større forudsigelighed og balancerede beskyttelsesstandarder. Og det er en prioritet, vi arbejder på. Det er også kernen i Folketingets to vedtagelser fra henholdsvis maj 2014 og april 2015, som alle partier undtagen Enhedslisten bakkede op om, at »retten til at regulere« skal være sikret i USA-aftalen.
Georg Lett har tidligere nævnt to konkrete eksempler. Disse sager vil dog ikke kunne udspille sig under en aftale med USA, fordi de føres på basis af regler i gamle aftaler. De er derfor ikke relevante i den konkrete sammenhæng. Jeg er heller ikke enig i den underliggende forudsætning om, at voldgiftsafgørelserne nærmest pr. definition går imod staterne, og at dette skyldes voldgiftsmændenes forskelligartede baggrund, både juridisk og kulturelt. Det er ikke tilfældet. Opgørelser viser, at to tredjedele af sagerne afgøres til fordel for staterne. I de sager, som staterne har tabt, har der i mange tilfælde været tale om klar diskrimination af de udenlandske virksomheder. Og med det nye system vil det blive endnu vanskeligere for investorerne at vinde sager mod staterne. Jeg er tilfreds med, at virksomhederne får en praktisk mulighed for at sikre deres rettigheder.
Faktisk har Danmark i en række andre aftaler arbejdet for at indføre investeringsbeskyttelse gennem blandt andet voldgifter. Det har været vigtigt for os at beskytte danske virksomheders investeringer i andre lande. Og det har faktisk haft en betydning for vores muligheder for trygt at kunne investere og skabe vækst.
Danske virksomheder har flere gange haft glæde af vores egne aftaler med andre lande, mens Danmark aldrig har været indklaget ved en voldgift. Mekanismen er derfor ikke mindst med til at varetage vigtige danske og europæiske interesser.
Jeg tror derfor, at voldgiftsdomstolene i sin fremtidige form vil være et godt og vigtigt alternativ til de nationale domstole, som i nogle lande – jeg taler ikke om Danmark – måske ikke er så velegnede til at afgøre disse tvister. Vi bliver klogere, når vi ser det nye udspil fra Kommissionen.
Information svigter erhvervsskoler
Gyda Andersen, Rødovre
Kære Information
Inden for de seneste par uger har jeg to gange modtaget jeres tillæg Studiestart og har været glad for at læse det. Man kan nemt følge de sympatiske, unge mennesker i deres drømme og deres frygt, og mindes ens egne tanker fra man påbegyndte sin uddannelse. Det, jeg savner, er, at avisen med ligeså stor solidaritet ville skrive om alle de unge, der efter folkeskolen starter på erhvervsuddannelserne. Disse unge har også deres drømme og deres frygt – også for dem er alt lutter nyt. Der er et væld af erhvervsuddannelser, og det kan være svært at vælge: Hvordan er de forskellige skoler og lærere? Hvordan er kammeraterne? Er man nu lige så god som en student, der skal på universitetet? Det intellektuelle snobberi trives jo i alle samfundslag og stiller krav om stor selvtillid hos den, der gerne vil være håndværker.
Vi har som samfund brug for alle de mennesker, der gør alt det, som dygtige håndværkere har ansvaret for. Nogle af de nye håndværkere vil også blive iværksættere og fremstille nye opfindelser.
Mit spørgsmål er: Hvorfor skriver I ikke om eleverne på erhvervsuddannelserne, om deres forgæves søgen efter praktikpladser (og regeringens ringe indsats for at skaffe dem), om de manglende boliger, om de lave mindstelønninger og om erhvervsuddannelser helt uden løn?

