Regnskabets time
Jeg forstår godt de uskrevne regler, jeg kan bare ikke finde ud af at følge den. Jeg krammer dem, jeg burde give hånden. Jeg giver hånd, når jeg burde kramme. Jeg stikker af, når jeg burde blive. Og bliver, når jeg burde gå


 »Jeg kommer nok forbi til en kop kaffe,« sagde jeg. Jeg kunne ikke bære, at det var endegyldigt. Lad nu være med at sige noget, der ikke passer, havde jeg tænkt på forhånd.
Men jeg sagde det alligevel: »Vi ses helt sikkert.« Da det kom til stykket, kunne jeg ikke lade være.
Jeg sagde det for at udviske afskeden. For at camouflere det uigenkaldelige. For at blive fri for den. For det er så svært at sige farvel. Svært for mig, i hvert fald.
Sidste dag som journalistpraktikant på Lolland-Falsters Folketidende havde jeg købt en kasse øl, fordi det gør man, når man holder op, havde jeg fået at vide. Og så kom der ingen for at sige farvel. Og jeg sad der på min kontorstol. Jeg kan ikke huske, hvad jeg gjorde med ølkassen. Jeg kan kun huske fornemmelsen.
Det var ikke den dag, jeg begyndte at hade at tage afsked, men den bekræftede mig i, hvor pinagtigt det kunne være. Selv når man ender med at gøre det helt alene.
Især hvis der er venskab involveret, hvis der er kærlighed. Og alle venskabets bagsider, alle kærlighedens. Eller hvis man faktisk ikke kan holde ud at sige farvel, men er nødt til det. Og man kan mærke savnet komme bølgende ind over en, fordi afskeden er at tage savnet på forskud.
Afskeden er regnskabets time. Man evaluerer det, der har været. Man mærker det allertydeligst, når det er lige ved at være forbi. Når man kan se det forsvinde. Det har været hyggeligt, siger man, eller: Det har været spændende, eller: Tak for nu. Også nogle gange, selv om det er løgn, eller der ikke er noget at takke for.
At tage det skridt, væk fra det ene i retning af det andet. At sige nu går jeg min vej. Det er jo også en slags spørgsmål. Hvad synes du om, at jeg går? Hvad betyder jeg for dig?
Det er ikke lettere at sige farvel til mennesker, man ikke kan lide. Dem, man ikke svinger med, dem, man gerne vil væk fra. Ikke for mig, i hvert fald. Jeg har måske næsten sværere ved at forlade mennesker, jeg ikke bryder mig om. Samtidig med, at jeg ikke kan komme hurtigt nok ud af døren. At slippe væk virker magtpåliggende lige fra begyndelsen. Det gør hele situationen betændt, alle ved, at det bare gælder om at nå frem til slutningen i en fart. At få det overstået.
Det er konfrontationen, jeg hader. Måden, man er nødt til at se hinanden i øjnene på – om ikke andet, så et enkelt sekund. Man er nødt til at mødes, før man kan gå.
Men ikke mig. Jeg lusker væk, sniger mig af sted, stikker af. Eller jeg gør det forkerte. Jeg bliver for overstrømmende, for entusiastisk.
Det er ikke, fordi jeg ikke kender reglerne. Afskeden har sit eget kodeks, det er klart. Jeg forstår godt den implicitte kontrakt, de uskrevne regler. Jeg kan bare ikke finde ud af at følge den. Jeg krammer dem, jeg burde give hånden. Jeg giver hånd til dem, jeg burde kramme. Jeg stikker af, når jeg burde blive. Jeg bliver, når jeg burde gå. Jeg får ikke sagt det, jeg gerne vil. Og jeg kommer til at sige ting, jeg ikke vil.
Jeg tænker, at det er en gestus. At det er vigtigt at kunne sige ordentligt farvel. At det må kunne læres. Og jeg øver mig. Men det går ikke særlig godt. Impulsen til bare at flygte, undslippe, smutte uden om, går ofte af med sejren.
I sommer afsluttede jeg en praktik på Sundholm.
»Det er min sidste dag i dag,« sagde jeg til en beboer. »Så ser jeg dig aldrig igen,« sagde han og så mig ind i øjnene. »Nej,« svarede jeg, »og jeg ser heller aldrig dig igen.«
En anden beboer gav mig hånden til afsked den dag. »Tak for din måde at være på,« sagde han alvorligt.
Disse to mænd, misbrugende og i problemer, som de var, forstod begge noget, som jeg ikke forstod. Nemlig hvor vigtigt det er at kunne tage ordentligt afsked. At kunne være i situationen og udholde den, med den smerte og pinagtighed, den indebærer. Dem tænker jeg på, når jeg synes, at det er svært at sige farvel.
Men den kop kaffe, som jeg sagde, at jeg ville komme forbi og drikke ved lejlighed? Den blev ikke til noget. Vi har ikke set hinanden siden.
Bær over med mig, hvis vi en dag skal sige farvel til hinanden.
Julie Top-Nørgaard er pædagogstuderende og journalist.
Klummen er udtryk for skribentens egen holdning

