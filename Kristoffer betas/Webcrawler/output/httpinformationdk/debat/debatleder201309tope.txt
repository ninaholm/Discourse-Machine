Topembeds-mændenes tavshed
Bag de folkevalgte sidder et embedsværk, hvis rådgivning er af afgørende betydning for samfundets udvikling


Hvorfor er det interessant at interviewe landets 20 departementschefer? De har ikke tradition for at stille sig frem i rampelyset, så hvorfor ikke lade det blive ved det?Informations interesse skyldes departements-cheferne voksende indflydelse på den førte politik. Allerede i 1990’erne var daværende departementschef i Finansministeriet Anders Eldrup med til at øge indflydelsen for sig selv og sine kolleger med oprettelsen af et udvalg bestående af departementschefer fra de økonomiske ministerier, der ifølge Anders Eldrup selv gav topembedsmændene »mulighed for i højere grad at sætte deres fingeraftryk«.Bag de folkevalgte sidder et embedsværk, hvis rådgivning er af afgørende betydning for samfundets udvikling. Et embedsværk, der også siden 1990’erne har udvidet sine arbejdsområder og nu bistår ministrene i stadigt flere politiske sager. Derfor bad Information landets øverste embedsmænd om et interview.Der var ikke tale om politiske udmeldinger eller brede interview, men derimod om at få et helt konkret indblik i deres arbejde – og dermed i deres indflydelse. Et legitimt ønske ifølge professor Ove Kaj Pedersen, der henviser til en »alment accepteret norm« om »forpligtigelsen i at gøre offentligheden opmærksom på, hvad man arbejder med, hvis man sidder på en højere embedspost«.I takt med forandringerne i departementets arbejdsopgaver bør departementscheferne også kaste et blik på traditionen om at holde sig i skyggen. Ingen afkræver embedsmændene at lancere selvstændige, politiske budskaber, som risikerer at overskygge ministeren.Men frem for at undgå pressen burde departementscheferne deltage i debatten om embedsapparatets rolle og forvaltningen af samme. Ellers mister vi en vigtig demokratisk diskussion. Og uviljen til at kvalificere den diskussion bidrager kun til at øge mystikken om, hvor stor indflydelse departementscheferne egentlig besidder.
