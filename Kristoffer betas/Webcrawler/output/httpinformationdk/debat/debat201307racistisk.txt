Et racistisk USA uden en eneste racist
Racismen ligger stadig lige under overfladen i USA. Det viser mediernes dækning af protesterne i kølvandet på frifindelsen af George Zimmerman, og det illustrerer den nigerianske forfatter Adichie forbilledligt i sin seneste bog


»Hvis der er sket en forbrydelse, bed til at den ikke er foretaget af en sort person, og hvis det er sket, så hold dig væk fra stedet i ugevis, fordi du risikerer at blive arresteret, fordi du svarer til signalementet. Hvis en sort kassedame giver dårlig service til en ikkesort kunde, skynd dig at sige noget pænt om den persons sko eller noget andet positivt for at kompensere for kassedamens forbrydelse, fordi du er lige så skyldig som hende. Hvis du går på et fint universitet og en ung republikaner fortæller dig, at du kun er kommet ind på grund af positiv særbehandling, så lad være med at fortælle om dine topkarakterer i gymnasiet, men prøv stilfærdigt og høfligt at gøre opmærksom på, at den gruppe, der har fået mest ud af den positive særbehandling, er hvide kvinder. Hvis du spiser på en restaurant, giv gode drikkepenge, ellers vil den næste sorte person, der kommer ind få dårlig service, fordi tjenere ikke gider at servere for sorte. Forstår du, sorte mennesker er udstyret med gener, som forhindrer dem i at give drikkepenge, så bekæmp de gener. Hvis du fortæller en ikkesort person, at du har oplevet racisme, må du for alt i verden ikke være bitter, du må ikke klage, du skal være forstående og tilgivende – helst morsom. Du må ALDRIG blive vred, fordi sorte mennesker må ikke blive vrede over racisme. Hvis de alligevel bliver det, mister de sympatien.«Et citat fra ferielæsningens mest opmuntrende og fascinerende bekendtskab, den unge nigerianske forfatterinde Chimamanda Ngozi Adichies foruroligende og forrygende romanAmericanah.Læsningen afbrydes ind imellem af nyhedsstrømmen i forbindelse med den opsigtsvækkende frifindelse i Florida af vagtmanden George Zimmerman, der var anklaget for mord på den afroamerikanske teenager Trayvon Martin, som den dag i februar 2012 blev én ud af de fire sorte amerikanere, der dagligt dør af skud i USA. En frifindelse, der endnu en gang har fået raceuroen til at ulme i et land, der er kommet langt, når det drejer sig om formel ligestilling, kulminerende med valget og genvalget af Barack Obama til præsident. Men også et land, hvor racismen stadig ligger lige under overfladen.Jeg har ikke set en bedre beskrivelse af denne ubevidste og udbredte racisme end den, jeg læser i Adichies nye roman. Hun har boet flere år i USA, og hendes hovedperson laver fra sit hjem i universitetsbyen Princeton en anonym blog, som hun beskriver som »forskellige observationer om amerikanske sorte (tidligere kendt som negre) gjort af en ikkeamerikansk sort kvinde«.Hun beskriver USA som et land, hvor racister er helt forsvundet, men hvor racismen alligevel lever i bedste velgående. Racismen er forsvundet fra det offentlige rum, som præges af ligestilling og tolerance. Men den eksisterer fortsat i underbevidsthed, sprog og handlingsmønstre.Jeg har en udpræget svaghed for Chimamanda Adichie, som jeg mødte i 2009, da hun modtog en pris på Louisiana for sin monumentale roman om Biafra-krigenEn halv gul sol. Skarp som en ragekniv, forener hun en stolt afrikansk fortælletradition med et moderne litterært og samfundsanalytisk talent.Hun gav mig en lektion i underliggende racisme, da vi kørte tilbage fra Louisiana-prisoverrækkelsen (hvor jeg af habilitetsgrunde beskedent må anføre, at jeg holdt motivationstalen). Vi nærmede os Rungsted og jeg foreslog med en ikke ringe grad af national stolthed, at vi gjorde holdt ved Rungstedlund, så hun kunne se en anden stor kvindelig forfatters hjem. Hun kendte og anerkendte Karen Blixen, men alligevel: »Fortæl mig, når vi kører forbi,« sagde Chimamanda Adichie »Så jeg kan vende ryggen til hendes hjem og senere fortælle mine venner hjemme i Lagos, at jeg ignorerede den nedladende kolonialistkællings hjem.«Jeg genoplevede episoden fra 2009, da tre medier konvergerede i denne uge: Genudsendelsen af Ken Burns episke serie om den amerikanske borgerkrig på DRK, som en historisk delforklaring på racismen som et psykologisk redskab til retfærdiggørelse af umenneskelighed. Racismen som undertone i nyhedsmediernes dækning af protesterne i USA – og så et ’racistisk USA uden en eneste racist’ i Adichies nye roman.Lasse Jensen er mediejournalist og vært på P1-programmet ’Mennesker og Medier’.
