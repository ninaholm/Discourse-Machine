På barselsgangen løber vi rundt som stukne grise
Forleden besøgte jeg ikke et toilet fra kl. 07-16. Mit madindtag var en kop kold kaffe og en banan. Når vi sygeplejersker er stressede, betaler de nybagte forældre og deres nyfødte prisen


 Jeg har de sidste par dage oplevet den virkelige virkelighed som sygeplejerske, når det er værst. Jeg har haft vagter på mit studiejob på barselsgangen.
Jeg havde fået at vide, at der i øjeblikket var rigtig travlt. Jeg fik at vide, at flere mødre havde grædt på grund af den stress, der var på afdelingen. Jeg tænkte: ’Aaarh, det kan jo også være de der mor-hormoner.’ Den tanke tager jeg i mig igen. Jeg havde ikke i min vildeste fantasi troet, at det kunne være så slemt, som det var.
Jeg skal lige sige, at jeg elsker den barselsgang. De sygeplejersker, jordemødre og læger, der arbejder der, er dygtige og kompetente. Men den travlhed og overbelægning, jeg har oplevet, er en kæmpe trussel mod patientsikkerheden, mod fagligheden og mod det danske sundhedsvæsen. Jeg har en dyb medfølelse med de nybagte mødre og fædre, der lider under travlheden.
Det skal desuden siges, at jeg ikke er færdiguddannet før til juni. Så der er selvfølgelig ting og procedurer, der stresser og forvirrer mig mere end de garvede og øvede sygeplejersker ... men jeg har talt med flere kollegaer, som alle tilkendegiver, at situationen lige nu er grotesk.
Vi løber rundt som stukne grise. Flere er stressede og måske på randen til at bukke under. Alle patienter, jeg har været i kontakt med, har sagt: ’Hold da op, I har ret travlt hva’?’
Man gør sit bedste for at skjule stressen, men det er bare ikke muligt.
For få varme hænder
Problemet er, at det usunde arbejdsmiljø går ud over patienterne – i dette tilfælde nybagte familier, deres små nyfødte guldklumper og deres start på en helt ny og spændende tilværelse.
Som barselsygeplejerske er det meningen, at man skal skabe gode og trygge rammer for den lille nyfødte baby og dens forældre, så familien får en god start og føler sig rustet og klar til at stå på egne ben. Men det er ikke muligt, når der er for få varme hænder, og når rammerne ikke er til antallet af barslende.
Jeg har flere gange glemt mit hoved, og forleden besøgte jeg ikke et toilet fra kl. 07-16. Mit madindtag var en kop kold kaffe (kl. 11.30) og en banan (kl. 14).Jeg føler ikke, at jeg har været der, som jeg gerne ville for mine patienter. Jeg føler ikke, at det der er foregået, har været fagligt forsvarligt.
Huskede jeg nu at sige det? Var det nu de rigtige forældre, jeg sagde det til? Tjekkede jeg nu også blødning? Og hvad med uterus-kontraktionen? For ikke at tale om den lille ny? Huskede jeg at vejlede om gulsot, og hvad med navleplejen? Hvad med de fremtidige aftaler? Bare jeg dog har fået booket og husket alt det, jeg skulle. Og stakkels aftenvagt, der mødte ind ... den dokumentation, jeg har præsteret, kan umuligt være meget værd.
Mit kald
Det er en umådelig ubehagelig følelse at gå hjem med. Og den er ikke unik for barselsgangen. Jeg talte med en jordemoder i går og spurgte hende:
»Hvordan har det været hos jer på fødegangen?«
»Vores absurde arbejdspres rykker jo bare videre op til jer på barselsgangen og neonatal-afdelingen,« sagde hun.
Jeg sidder virkelig med disse tanker: Hvor langt ud skal vi? Skal en hel afdeling nå at bryde sammen af stress, eller skal der ske noget andet ulykkeligt, før tilstandene ændres? Desværre er jeg for første gang kommet i tvivl om, om jeg overhovedet skal være sygeplejerske. Det har virkelig gjort mig ked af det og faktisk givet mig tårer i øjnene. For sygeplejerske er mit kald, det kan jeg mærke helt ned i maven. Men det skal ikke ødelægge mig som menneske og køre mig helt i sænk at lave det, jeg elsker. Måske ender det med, at jeg må give afkald på mit kald.
Jeg håber virkelig, at fremtiden byder på et sundere og mere værdigt dansk sundhedsvæsen både for sundhedspersonalet, men virkelig også for de mennesker, som skal modtage ydelsen. Det, der foregår lige nu, er ikke værdigt.
Frederikke Marie Sørensen er sygeplejerskestuderende

