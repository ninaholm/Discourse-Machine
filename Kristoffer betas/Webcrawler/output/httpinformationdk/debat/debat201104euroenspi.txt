Euroen er spillevende

Danmark er ikke med i Euroen på papiret, men det er vi i realiteten, og det er godt.


 Poul Thomas Brandt (PTB) holder i Information den store begravelsestale for euroen. Han er overbevist om, at Europas lande ville klare sig meget bedre uden euroen, og hvis vi bare selv klarede vores problemer hver især. Samtidig forudser han, at Euroen og EU bryder sammen.
PTB's synspunkter er noget vrøvl, hvis man tager de mere realistiske og knap så dramatiske briller på. Først og fremmest er euroen sikret, lige så længe der er politisk vilje til at sikre den, og det er der i den grad. Ingen deltager i euroen er interesseret i at trække sig ud af samarbejdet. De lande, der er i problemer, ville ryge ud i endnu større problemer, hvis de gik tilbage til deres gamle valuta. Og de lande, der er godt stillet, har kun interesse i at bevare euroen som en stærk fælles valuta, der gavner samhandlen og mindsker spekulation.
Vi kan være helt sikre på, at Europa ville være ramt hårdere af den økonomiske krise, hvis vi stadig havde haft pesetas og lire at handle med, så spekulanterne rigtig kunne komme til fadet. I stedet har vi en stærk fælles valuta, som sikrer et godt grundlag for samhandel på Det Indre Marked, og derfor er Europa i dag en velstillet region i verden. Med konkurrenceevnepagten er stats- og regeringscheferne rykket endnu tættere sammen. Enigheden om pagten er et klart signal om, at EU-landene tager fremtidens udfordringer alvorligt.
De resultater, der er opnået under forhandlingerne af pagten er historiske, idet man ikke tidligere har fundet så vidtgående løsninger på så kort tid. Dette faktum har imponeret og overrasket mange eksperter.
Danmark er euroland
Der er ganske rigtigt, at der ikke direkte er sanktioner for de lande, der måtte fortsætte en økonomisk katastrofekurs.
Men logikken er jo, at hvis et land, trods advarsler fra de andre EU-lande, fortsat kører en uansvarlig økonomi, så vil det tilsvarende udløse meget skrappe lånebetingelser fra EU-landene den dag, det pågældende land måtte få brug for det.
PTB får det samtidig til at lyde, som om vi i dag kører helt selvstændig økonomisk politik i Danmark, sådan som svenskerne gør. Det er helt forkert. Sverige har valgt en flydende valutakurs, det har vi ikke.
I Danmark har vi reelt set euro, vi kalder det bare kroner. Vi er så tæt knyttet til euroen gennem vores medlemskab af ØMU'en, at vi allerede er forpligtet til at følge de grænser, der er fastsat for statsgæld i konvergenskravene. Det er der ikke noget i konkurrenceevnepagten, der ændrer ved.
Konkurrenceevnepagten fratager os ikke suverænitet.
Vi kan selv vælge, hvordan vi vil køre en økonomisk ansvarlig kurs i Europa. Men det håndslag, der er givet i Pagten, understreger blot den alvor, med hvilken man ser på den økonomiske krise.
Vi kan ikke blive en vindernation i en taberregion  derfor skal vi stå sammen.
Flemming Møller er EU-ordfører for Venstre

