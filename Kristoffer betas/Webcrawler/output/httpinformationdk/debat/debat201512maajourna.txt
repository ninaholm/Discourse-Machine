Hvor meget må en journalist ’stjæle’, før det er snyd?
Freelancejournalist Annegrethe Rasmussen er blevet beskyldt for at skrive af fra en række andre medier i artikler bragt blandt andet i Dagbladet Information. Medieeksperter har læst en række af artiklerne igennem og konkluderer, at de indeholder for megen afskrift
»Det vi ser her, er en grov overtrædelse af enhver basal grundregel om god citatskik – og det er også et brud på de retningslinjer, vi har her i huset,« siger Christian Jensen.


 I denne uge har en række af freelancejournalist i USA Annegrethe Rasmussens artikler været under lup i flere medier med påstande om plagiat og afskrivning.Kritikken begyndte med en analyse bragt på netmediet Altinget den 11. december, hvor flere passager var næsten identiske med en leder bragt i The Economist dagen forinden. Men uden kildeangivelse.Selv om Annegrethe Rasmussen beklagede det og anførte, at det var en fejl, førte sagen til et ophør af samarbejdet med Altinget.Siden fulgte fagbladet Journalisten efter og kort efter opsagde også Dagbladet Information Annegrethe Rasmussen, der har skrevet freelance for avisen i 13 år.Men sagen stoppede ikke der. I går bragte Weekendavisen en artikel med en række eksempler fra Annegrethe Rasmussens journalistik blandt andet fra artikler, der har været bragt her i avisen, om alt fra angst og katolikkers seksualitet til artikler om Silicon Valley. Journalisten Nikolaj Arve Henningsen har til artiklen i Weekendavisen fundet frem til en række passager, som uden kildeangivelse er mere eller mindre direkte gengivet fra forskellige britiske og amerikanske medier. Blandt andet et portræt af den britiske redaktør, Rebekah Brooks fra News of The World, hvor store dele af artiklen nærmest er en direkte oversættelse af en artikel fra The Guardian.Dagbladet Information har sendt materialet til en række eksperter i journalistik og etik, og de vurderer alle, at artiklerne overskrider grænsen for, hvor tæt man kan tillade sig at citere andre medier. At det tilmed sker uden kildeangivelse finder de problematisk.Mark Ørsten, professor i journalistik ved Roskilde Universitet og forfatter til bogen Troværdig journalistik – et spørgsmål om etik og nøjagtighed, der netop er udkommet, siger:»Journalistik skal være korrekt og produceret på en etisk forsvarlig måde, og det er så her, Annegrethe Rasmussen træder ved siden af. Jeg mener, der er god grund til at stille spørgsmål ved den måde, de her historier er lavet på. Når 40 procent af ordene går igen, er det jo helt klart for meget. Man kan godt lade sig inspirere af andres artikler, men man skal også arbejde lidt for det derudover,« siger Mark Ørsten.Også Jacob Mollerup, tidligere lytter- og seerredaktør på Danmarks Radio, vurderer, at de tilsendte artikler kopierer fra deres forlæg i alt for voldsomt omfang:»Der er for meget afskrift og der er indlysende, klare mangler i kildeangivelser og kreditering,« siger han.Begge eksperter påpeger, at artiklerne ligger inden for den genre, man i journalistikken kalder »at skrælle«, hvor man bygger sine artikler op omkring andre kilder – eksempelvis aviser eller bøger.»Det betyder groft sagt, at man har ladet sig inspirere af en masse ting og ikke lavet så meget selv. Det er en genre, som vi i faget ved, hvad er, men som mediemodtagerne måske ikke nødvendigvis kender til. Men i denne her sag bliver den teknik stillet til skue for en større offentlighed« siger Mark Ørsten.Han peger på, at lignende tilfælde har været diskuteret i branchen tidligere, ikke mindst når det gjaldt udenrigskorrespondenter, herunder Poul Høi fra Berlingske Tidende, der for nogle år siden på tilsvarende vis blev beskyldt for at have ladet sig inspirere for meget af artikler i amerikanske medier.Jacob Mollerup mener ikke, at genren i sig selv er problematisk:»Men hvis man baserer sig på andres fremstillinger, skal man gøre det redeligt,« siger han.Jan Dyberg, lektor ved Danmarks Medie- og Journalisthøjskole har også læst artiklerne, og selv om han finder omgangen med kildehenvisninger problematisk, mener han ikke, at mediernes reaktion med at opsige samarbejdet med Annegrethe Rasmussen står mål med problemets omfang.»Jeg siger ikke, at det ikke er problematisk, det hun gør. Og det er værd at diskutere. Men der er jo ikke noget, der går ud over læserne i de her artikler. Der er ikke snydt eller opdigtet ting eller tilbageholdt vigtige oplysninger. Det er stadig artikler, som man bliver klogere af. Hvis der er nogen, der skal føle sig forurettet, er det snarere de medier, som der er kopieret fra. For dem kan det jo være en sag om ophavsret,« siger Jan Dyberg og tilføjer: »Den største brøde er måske, at der er så mange eksempler. Og jeg kan da godt forstå, hvis Christian Jensen og en række andre redaktører tænker, at de har betalt for noget, de i nogle tilfælde lige så godt kunne have betalt en oversætter for.«Afviser alle anklager Annegrethe Rasmussen afviser alle anklager om plagiat og afskrift. Hun anfører blandt andet, at hun flere steder har ’skrællet’ bøger efter aftale med redaktørerne. Arkivfoto
Annegrethe Rasmussen selv afviser alle anklager om plagiat og afskrift. På sin facebookside gennemgår hun enkeltvis en række af de artikler, som ligger til grund for Weekendavisens artikel og en af hendes væsentligste indvendinger er, at flere af artiklerne gengiver informationer, som man kan finde mange andre steder, end i de artikler, Weekendavisen mener, hun har skrevet af. Eksempelvis en passage, hvor førnævnte Rebekah Brooks, tager en tur i Westminster, som kan læses i en boks her på siden.»Den episode er kendt af alle. Det er en klassiker – en vandrehistorie i britisk politik. Ingen ville kreditere den til nogen. Det eneste i den episode, som er det samme i min historie og Guardian, er navnene og stederne. Det er ikke et plagiat, men en fælleshistorie,« skriver Annegrethe Rasmussen.Hun anfører også, at hun flere steder har ’skrællet’ bøger efter aftale med redaktørerne. Når et emne er hot i amerikanske medier, forsøger hun at få det ind i en dansk kontekst – ikke ved at lave undersøgende journalistik, men ved at viderebringe informationer fra bøger og artikler og gengive dem på sin egen måde: »Der er simpelt hen ikke dokumentation for anklagerne, hvilket jeg har godtgjort helt konkret eksempel for eksempel,« skriver hun.Større fokus på troværdighedMark Ørsten mener, at debatten om de manglende kildeangivelser og afskrifter fra andre medier rammer ned i en tid, hvor kvalitetskravene til journalistik har ændret sig. Hvor medierne i stadigt højere grad brander sig på at levere noget ganske særligt, som læsere, seere og lyttere ikke kan finde gratis andre steder:»Der er sket et skifte til et meget større fokus på journalistisk troværdighed og kvalitet. Hvorfor skal vi betale for noget, vi kan læse på Guardian eller New York Times gratis,« siger Mark Ørsten, der også peger på, at der er kommet mere fokus på journalistisk etik, efter eksempelvis sager om Se & Hørs metoder og senest sportsjournalist Michael Qureshi, som angiveligt har opfundet stribevis af kilder.Også Jacob Mollerup mener, at sagen om Annegrethe Rasmussen handler om timing:»Der har lige været nogle grimme sager, og så er lunten kortere hos redaktørerne. Og så er der jo den gamle sag fra Berlingske Tidende – den spiller nok også ind,« siger han med henvisning til, at Annegrethe Rasmussen for 15 år siden skrev en leder på Berlingske Tidende, hvor dele var skrevet af fra en leder på Politiken om samme emne.Hun forklarede siden, at hun havde sendt en kladde til tryk ved en fejl.Jacob Mollerup mener, der er grund til, at redaktørerne kigger indad efter denne historie:»Hvorfor er der ikke redaktører, der har spurgt efter bedre kildeangivelser og kreditering? Det er jo indlysende, når man læser artiklerne, at de ikke er lavet fra bunden. Jeg mener, denne sag er en god lejlighed til at sige, hvis man vil fortsætte med denne genre, at der skal være mere transparens,« siger hanGrov overtrædelse»Det vi ser her, er en grov overtrædelse af enhver basal grundregel om god citatskik – og det er også et brud på de retningslinjer, vi har her i huset,« siger Christian Jensen.
Chefredaktør på Dagbladet Information, Christian Jensen, påpeger, at avisen har klare retningslinjer for, hvad man gør i tilfælde af, at journalister skræller bøger eller artikler.»Det vi ser her, er en grov overtrædelse af enhver basal grundregel om god citatskik – og det er også et brud på de retningslinjer, vi har her i huset,« siger Christian Jensen, der tilføjer, at opsigelsen af Anne- grethe Rasmussen beror på en række forhold og ikke kun på én konkret artikel.Alligevel er han enig med Jacob Mollerup i, at sagen peger tilbage på ham selv og Dagbladet Information:»Vi har virkelig grund til at kigge indad selvkritisk i forhold til vores redaktionelle procedurer og kontroller. Har de været gode nok? Nej, det har de tydeligvis ikke,« siger Christian Jensen, der nu har iværksat en intern undersøgelse af Annegrethe Rasmussens nyere artikler. Efterfølgende vil avisens retningslinjer og procedurer blive op til diskussion.DokumentationWeekendavisens journalist Nikolaj Arve Henningsen har til Information fremsendt 7 artikler, som har passager med afskrift fra udenlandske medier. Vi har fået lov til at viderebringe denne dokumentation til Informations læsere.Eksemplet nedenfor angår artiklen om den britiske journalist og redaktør Rebekah Brooks.Dokumentation AG/WEA by Informationdk Øvrig dokumentation:Eksempel 2Eksempel 3Eksempel 4Eksempel 5Eksempel 6Eksempel 7 
