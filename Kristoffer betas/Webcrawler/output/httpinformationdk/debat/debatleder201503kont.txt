Kontantplat
LEDER


 En vis værdighed. Er det noget, man forventer af et parti, der ønsker at stille med landets kommende statsminister? Så må man skuffes over Venstre. Partiets kontanthjælpskampagne er plat og gemen.
Overhovedet dét at føre kampagne mod landets fattigste! I forvejen kan modtagere af kontanthjælp føle sig ilde stedt og ugleset. Nu kan de se sig hængt ud på Venstres plakater over hele landet. At landmænd i indkomststøtte fra det offentlige modtager langt større beløb end kontanthjælpmodtagere, har Venstre ingen kvababbelser over. Men der er forskel på folk, åbenbart.
Kampagnen er fusk. Venstres tal på 454.215 kr. i kontanthjælp forudsætter, at der er tale om to mennesker, der er gift og har tre børn – og i beløbet indgår ydelser, der også gives til folk, der ikke er på kontanthjælp: børnecheck, boligsikring og tilskud til daginstitution.
Og hvor mange familier får de 454.215 kr.? Det er Venstre ikke i stand til at oplyse. Tal fra Beskæftigelsesministeriet viser, at der i 2013 kun var omkring 650 familier med tre børn, hvor begge voksne modtog kontanthjælp. Om de også modtog børnecheck, boligsikring og tilskud til daginstitution, er svært at udrede.
Grænsende til komik er det, at Venstre ikke vil sætte tal på, hvad partiet – hvis det får regeringsmagten – vil nedsætte kontanthjælpen til. Partiets politiske ordfører, Inger Støjberg, vil heller ikke kommentere, at det er en meget lille gruppe af kontantshjælpmodtagere, der vil kunne opnå det store beløb. Til dagbladet Politiken siger hun: »Lige meget om det er det ene eller det andet tal, er princippet det vigtigste for mig. Det vigtige er, om vi har et samfund, hvor det kan betale sig at arbejde.«
Som det imidlertid fremgår af fagkyndiges udsagn i dagens Information, har det en ringe effekt på beskæftigelsen at sænke kontanthjælpen. Som det forklares af professor ved Center for Arbejdsmarkedsforskning ved Aalborg Universitet, Flemming Larsen:
»Der er andre blokeringer end økonomiske, der gør, at man ikke arbejder. Både fysiske, psykiske og sociale problemer eller manglende kvalifikationer og kompetencer.«
Måtte Venstres kampagne give bagslag!

