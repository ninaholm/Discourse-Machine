Slut med spin?



Statsministeren tog i går afsked med sin spindoktor, særlig rådgiver Søs Marie Serup, som fremover skal stå i spidsen for Venstres valgkampkontor på Christiansborg. Kontoret og Serup får én opgave, som ligger statsministeren særligt på sinde: At sørge for, at Lars Løkke Rasmussen bliver valgt, så han ikke længere blot er udpeget af sin forgænger. Løkke Rasmussen siger, at han fremover vil klare sig uden spindoktor og søger nu en pressechef uden den særstatus, som en særlig rådgiver har.Og hvis nogen skulle være i tvivl, så er der i hvert fald ikke tale om en degradering af Serup, efter at hun på Facebook har skældt ud på pressen efter COP 15 og senest beskyldt oppositionen for at »lege politik«. »Højst sandsynligt skal hun stå for, at Lars Løkke fortsat kan blive i Statsministeriet efter næste valg, og det er bestemt ikke en degradering,« siger Anders Fogh Rasmussens tidligere spindoktor og kommentator Michael Kristiansen til Ritzau. Ifølge TV 2 er han selv en af Lars Løkke Rasmussens nærmeste rådgivere. Mon Serups exit betyder, at Kristiansen nu har rådgivningen for sig selv?Løkke siger, at han er selvkørende og ikke har brug for en særlig rådgiver i Statsministeriet. Det, man kunne håbe på, er, at den melding smitter af på hele regeringen, og at ministrene en for en beslutter sig for at følge chefen og skille sig af med disse rådgivere, som har forpestet den politiske kommunikation i mange år. Spinregimet, som senest har fået fatale følger i Forsvarsministeriet, har hverken gavnet politikerne eller pressen, men forvandlet al politik til et spil, til taktik, strategi og manipulationer.Medierne har svaret igen på regimet ved at ophøje politiske kommentatorer til konger – dem, der kan gennemskue spinnet. Hovedparten af mediernes politiske dækning er på sørgeligste vis reduceret til fortolkninger, analyser og optrævlinger af spin, frem for at omhandle selve den politiske substans.
