Villemoes og Inf. overtrådte presseetik



 "Problemet er bare, at andre af dem, der reagerer, lægger en faglig tyngde og politisk ideologisk kapital bag ved deres angreb. Dét gør, at det bliver en meget alvorlig sag. Både for chefredaktørerne og for mig," siger Lars Villemoes om kritikken af Informations dækning af Blekingegadebanden i 1989. Og så henviser han specielt til en kronik af Flemming Balvig, Jørn Vestergaard og undertegnede.
Endnu en gang trækkes den gamle kronik frem på en måde, så den forudsætningsløse læser kun kan få den opfattelse, at vi forsvarede Blekingegadeban-dens handlinger. Kunne Information i det mindste ikke hæve sig den smule over Blüdnikow-niveauet ved at man fortalte, hvad den faglige tyngde i vores kritik bestod i?
Den faglige tyngde
Kort fortalt gjorde vi opmærksom på, at Information med Lars Villemoes' dæk-ning af sagen forbrød sig mod enhver journalistisk og redaktionel anstændighed. I en verserende straffesag begik man karaktermord og kastede mere end mistanke på de sigtede, endda i en situation, hvor disse var anbragt i isolationsfængsling og deres advokater havde forbud mod at udtale sig, mens politiet havde frit spil. Det drejede sig om overholdelse af civiliserede retsplejeregler. Avisens dækning af sagen indebar desuden eklatante overtrædelser af de presseetiske regler i almindelighed og de særlige regler for behandlingen af straffesager i særdeleshed. Præcis deri lå den 'faglige tyngde' i kritikken, som med Villemoes' egne ord gjorde det til en alvorlig sag også for redaktørerne.
Vores kritik gik nemlig især på, at redaktionen havde overgivet en sådan sag - den alvorligste kriminalsag i årtier - til en medarbejder uden erfaring med dækning af kriminalstoffet. Inkvisitorernes formodninger om, at vi kun reagerede, fordi de sigtede havde tilknytning til venstrefløjen, afspejler kun deres egen tilbøjelighed. 
Mine med-forfatteres livslange retspolitiske indsats gør sådanne insinuationer ynkværdige, og for mit eget vedkommende er det velbekendt, at jeg har kritiseret be-handlingen af f.eks. Mogens Glistrup, Jan Bonde Nielsen og Hans Hetler, når den kom på kant med fundamentale retsplejeprincipper.
Endelig: Refleksion af den art, som Villemoes o.a. efterlyser, fandt sted i en omfattende og hudløs partidebat i VS mange år før Blekingegadesagen og mundede ud i en bevidst fremprovokeret afskalning af de sidste 15-20 ekstremister i partiet.

