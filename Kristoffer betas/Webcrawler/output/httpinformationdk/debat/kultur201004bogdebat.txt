Bogdebat
Ugens bogdebat bragt i Information


 Look Light
Lars Bukdahl, anmelder på Weekendavisen
Asger Schnack mener i et læserbrev den 8. april, at det er ufint af mig i en såkaldt ’blæksprutte’ i Weekendavisen bogtillæg at antyde, at »den megen (positive) omtale i pressen« af hans elev på Forfatterskolen Josefine Klougarts debutroman Stigninger og fald bl.a. skyldes hendes udseende. 
Jeg vil for det første gerne erklære forfatteren uskyldig i egen fotogenitet og for det andet skelne skarpt mellem de generelt positive anmeldelser af bogen, som jeg formoder ganske upåvirkede af flapbilledet, og så den prominente placering i aviser og ugeblade af flapfotoet og/eller nye portrætfotos (tre i ét nummer af Information) og dermed også af de tilhørende anmeldelser og interview, som man skal være mere end almindeligt blåøjet for ikke at tro (delvist) styret af forfatteryndigheden. 
Og fred være med det for søren, når det for en gangs skyld er en ambitiøs, eksperimentel roman, som får glæden af det ekstra spotlight.
»Kunne man forestille sig en mandlig forfatter mødt med de samme beskyldninger?« spørger Schnack retorisk. 
Ja da! Lad mig straks beskylde Ib Michael, Peter Høeg og Jens Christian Grøndahl for i de samlepakker af bøger og markedsføring, der nu om dage skaber et bestsellerbrand, at lukrere på deres – med brandet perfekt overensstemmende – udseende. Forleden, i et interview i Politiken, fremhævede Jens Christian Grøndahl endnu en gang, hvor fransk og subversivt det er, at han stryger sine skjorter. Som dermed må siges at være meget lidt uskyldige. 
Til Moestrup og Aidt
Hans Hauge, lektor i Nordisk Litteratur, AAU
Kulturredaktør Peter Nielsen beskriver så klart (16. april), hvad der kan eller skal forstås ved ’det borgerlige’ med henvisning til en række ungarske samtidsforfattere. Om Mette Moestrup og Naja Marie Aidt vil rase over den bestemmelse? Sikkert ikke. Men vrede er de! Aidt og Moestrup kalder Nielsen ’gammeldags’. De er de altså moderne, og hvad er mon det?
Hvad siger Moestrup om forholdet mellem forfatter og værk? Det er ’dubiøst’ og ’klamt’, hvis man påstår, at værkernes politik modsiger forfatterens. Det forekommer mig at være et problematisk synspunkt. Udtrykker Pounds eller Hamsuns værker altså fascisme, Eliots antisemitisme, Hans Kirks kommunisme? Og hendes egne tekster. Er hermed indkaldt i propagandakampen for SF og imod regeringen? 
Dernæst diagnosticerer hun DF’s sampling af »Gi mig Danmark tilbage« som avantgardistisk strategi. Som hun lægger afstand til. Man skal, formaner hun som en anden ældre gymnasielærer, »medlæse intention og position«, ellers »fejllæser« man. Nykritik og dekonstruktion er gået over hovedet på hende. 
På hvilke måder er hun da selv moderne? Hun beder kritikere om at sætte sig ind i begrebet »stedspecificitet« og postkolonialisme. Nu er der blevet undervist i poko i Danmark de sidste 30 år. At hun først opdager det nu, hvor det er ved at dø ud, er da kun godt. En dag opdager hun vel også, hvad der menes med den nye Heimat-litteratur
eller vernacular modernism. At hjemstedet f.eks. er der, hvor du dør (Belkins Cuza Male). Moestrup nævner Pia Arkes Scorebysundhistorier. Også dem vil hun værne mod fejllæsninger, hvorefter hun begynder at gætte på deres intention (kaldet ’sigte’). Intentionen skulle være afkolonisering. Er det postkolonialisme? Hun læser ikke teksten, ser ikke billederne, men gætter sig til intentionen. 
Af en eller anden grund optræder postkolonialismen også hos Aidt som noget progressivt?  Den »tager Guldager fat i«, som hun skriver. Det gør hun også selv. Aidts værker har politiske budskaber, og for at vi nu ikke skal fejllæse dem, fremlægges en facitliste: De og hun er samfundskritisk(e). De kritiserer Vesten. De mener, religion er patriarkalsk og undertrykkende. Hendes samtidsdiagnose går ud på, at vi (i Danmark) lever i en populistisk, provinsiel borgerlighed. 
Nu har vi da et bud på, hvad det venstreradikale er i dag: Litteratur skal læses som direkte udtryk for forfatterens intention. Samfundskritik betyder kritik af den borgerlige regering og af Vesten. Litteratur er ikke gammeldags, hvis den er postkolonial. Og så hylder Aidt ’mangfoldigheden’. Det lyder vel nok nyt og epokegørende.
Andet og mere end en samtalebog
Erik Skyum-Nielsen, anmelder
Niels Frank påtager sig i en omfangsrig kommentar 16. april det lidet sympatiske hverv at reducere min litterære kritik dels til udtryk for en præmodernistisk velklangs- og enhedsæstetik, dels til en art konspiratorisk reklamebureau for Søren Ulrik Thomsens kunstneriske ’smag og behag’. Hvad skal man stille op med sådan en proportionsforladt projektion? Andet end bare at stryge den af sig, ryste forundret på hovedet og i øvrigt henvise den interesserede læser til det, jeg reelt skriver om bøger?
Nok nærer jeg stor respekt for Søren Ulrik Thomsens digtning og kunstrefleksioner, men dette gør mig ikke automatisk til en ukritisk klakør, og nok er jeg smagsdommer, men så kræsen og bornert, som Frank i sin harme vil fremstille mig, det er jeg nu altså ikke.
Jeg har på baggrund af de barske udfald genlæst Niels Franks nye bog og indset, at jeg gik forkert af dens genre eller genreblandende hybriditet. At jeg i optakten til min anmeldelse »Regelbruddet som regel« (Inf. 30. marts) kaldte Spørgespil for en samtalebog, gik uheldigvis hen og blev styrende for min beskrivelse af udgivelsen, der, indrømmet, er mange ting på samme tid: selvportræt, interview, essaysamling, joke, lystvandring og sprogleg. Samt utvivlsomt andet og meget mere endnu.

