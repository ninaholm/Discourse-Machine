Tænk, hvis jeg opførte mig som en bank
Bankerne tager sig fyrsteligt betalt for en risiko, de med største selvfølgelighed vælter over på kunderne og staten. Hvordan mon det ville gå, hvis vi andre begyndte at opføre os på samme vis?
Der er ingen risiko for bankfolkene. Kun for kunderne og i sidste instans for staten, som pænt og lydigt må rydde op og betale. Med vores skattepenge.


 Kupon: 3.766,15 kroner. Stiftelsesprovision: 3.000 kroner. Obligatorisk udleveringsgebyr: 200 kroner. Tinglysning: 12.900 kroner. Omprioriteringsgebyr: 4.575 kroner. Vi sad i et glasbur. Min bankrådgiver smilede, serverede kaffe og talte hurtigt. Alle disse ting med mærkelige navne skulle jeg betale. Vi skulle renovere vores hus, og lånet skulle omlægges.
Vi var slet ikke begyndt at tale om rente endnu. Det kunne jeg ikke helt forstå. Dum som jeg var, havde jeg tænkt at renten var den margen af fortjeneste, som banken beregnede sig for sit arbejde. Jeg forsøgte at holde hovedet klart. Bankrådgiveren, en sympatisk og glad mand, talte videre og pegede på tal. Der var mange papirer på bordet, rigtig mange, og om lidt skulle jeg skrive under på dem alle. Det var som at blive viklet langsomt ind i et net. Et mørke var ved at sænke sig i mit hoved.
Et glimt af klarsyn
Inden klappen gik endegyldigt ned, nåede jeg, i et glimt af klarsyn, at tænke: Jeg er i al beskedenhed også forretningsdrivende, en meget lille en af slagsen, men alligevel – jeg sælger en tjeneste, eller måske snarere en vare. I mit tilfælde er det tekster. Nogen, et eller andet medie, publicerer disse tekster.
De har en pris, medmindre jeg giver dem væk, hvad der sker en sjælden gang. Denne pris er baseret på, hvad markedet vil give, og hvad jeg i øvrigt er nødt til at forlange, hvis min lille virksomhed skal løbe rundt. Denne pris er ét tal, ét beløb. Selv et barn kan forstå det. Det koster så og så mange kroner. Og så er der ikke mere i det. Vil du købe lortet, eller vil du ikke?
Posteringer!
Bankerne udbyder også en tjeneste, en vare – ligesom jeg selv gør. De sælger mig ganske enkelt et lån, som har en pris. Og i denne min krampagtige sidste vision der i glasburet, før jeg opgav alt og blindt signerede den ene traktatlignende dokumentmasse efter den anden, forestillede jeg mig en samtale med en redaktør, en type samtale jeg jævnligt har i mit arbejde.
Jeg forestillede mig, hvordan jeg ivrigt viste ham, at købet af denne artikel var omfattet af en lang række betingelser og en endnu længere række omkostninger, såkaldte posteringer, se eksempler øverst i artiklen her. Jeg ville fortælle ham, at han selvfølgelig måtte forstå, at jeg blev tvunget til at sikre mig mod, at han ikke betalte, og at denne risiko også havde en pris – som jeg jo måtte lægge oveni.
Jeg måtte også have pant i hans virksomhed, og der var en række juridiske omkostninger forbundet ved det – som han også kom til at betale. Videre blev jeg nødt til at hyre nogen til at kontrollere hans økonomiske validitet, checke hans virksomheds værdi. Det er jo heller ikke billigt, vel? Prisen for selve artiklen var derefter brudt op i nogle løbende omkostninger, som ville blive ved med at påløbe, og som jeg forbeholdt mig retten til at ændre efter forgodtbefindende – medmindre han betalte en merpris.
Dertil kom en lang række store og små enkeltposteringer. Jeg var særlig glad for det ord, posteringer. Det fik det til at lyde som noget, der bare skulle flyttes lidt rundt på. En ren formalitet. Jeg ville medbringe tykke bunker med dokumenter, som han skulle signere – tekster, det ville tage hele dage at gennemlæse, og som han derfor med garanti ikke ville læse. For en sikkerheds skyld ville jeg sørge for, at de var formuleret sådan, at hvis han alligevel prøvede, ville han ikke fatte noget som helst.
Arbejdsløs på to minutter
Jeg sad der i glasburet med mit papbæger med lunken kaffe og smilede lunt ved tanken om, hvordan jeg ville blive kylet på hoved og røv ud af redaktionen, inden jeg havde nået halvvejs i den tirade, min bankrådgiver nu lirede af sig med sin smilende, lette selvfølgelighed. Redaktøren ville tro, at jeg var sindssyg. Jeg ville aldrig sælge en artikel igen. Jeg ville være færdig, arbejdsløs, på to minutter. Hvis jeg altså opførte mig som en bank.
Fordi den kan
Langsomt hævede jeg blikket og vendte tilbage til virkeligheden i glasburet. Det gik op for mig, at jeg deltog i et skuespil, en tragedie i tre akter, hvor udfaldet var givet på forhånd – indskrevet i manuskriptet. Jeg sad der og blev ganske enkelt pumpet tør for penge, økonomisk røvrendt i et omfang så guderne må sig forbarme. Og årsagen var den simple, at banken var den store, og jeg den lille. Jeg havde ikke noget andet sted at gå hen. Vil du have et hus? Vil du renovere det? O.k., signér her. Og her. Og her. Hvorfor opfører banken sig sådan? Fordi den kan.
Banken havde i forvejen, via kreditforeningen, pant i vores hus, med en passende margen for det tilfælde, at værdien skulle falde. Deres risiko var formentlig lig nul. Jeg fik lyst til at rejse mig op og hælde kold kaffe ud over papirerne og brøle: »Hvorfor er du ikke bare ærlig og fortæller mig, hvad din vare, som jeg jo sidder her for at købe, koster? Hvorfor dette skuespil? Hvorfor skal jeg forføres til at tro, at du gør mig en tjeneste – at jeg så at sige skal vise mig værdig til din tillid, at jeg skal være lykkelig for, at du nu udplyndrer mig under dække af et stormvejr af kompleksitet og endda gør det med et bredere, mere svedigt smil end en arabisk souvenirsælger?«
I’m all yours
Men jeg var gammel nok til at forstå, at min bankrådgiver ikke havde skabt det system, han repræsenterede. Han var bare en flink og ordentlig mand, som gjorde sit arbejde. Det var jo ikke hans skyld. Og i øvrigt var der ikke noget at gøre – jo, jeg kunne rejse mig og gå ind i en anden bank, længere nede ad gaden. Men de ville sige nøjagtig det samme dér. Så jeg signerede mekanisk det ene papir efter det andet. Sådan. I’m all yours.
Jeg kom hjem fra banken med flere kilo papirer, som alle sammen beskrev hvordan jeg selv bar alle forpligtelser og skulle bære al risiko, og desuden hvordan jeg på talrige og fantasifulde måder skulle betale alle de udgifter, som banken mente at have i forbindelse med at sikre sig min fortsatte betaling for ... ja, you know.
Kunderne og staten betaler
Du kender sikkert følelsen. Resignation, kapitulation. Men det mest nagende, det, der bliver hængende, er visheden om, at det ikke bare er dig og mig, der på den måde bliver finansielt voldtaget. Alle – selv staten – skælver, når bankerne peger på noget, de vil have.
Hvis en lille lokalbank i en provinsby trues af konkurs, rydder det forsiderne i ugevis og fremstilles som en national katastrofe. Det koster milliarder – for os, selvfølgelig. Ikke for de ansvarlige i bankens ledelse. De vandrer smilende ud af døren med tasken fuld af bonusser og optioner, millionbeløb de har sikret sig, længe inden nogen af bankens kunder eller aktionærer fik en chance for at dække deres tab. Der er nemlig ingen risiko for bankfolkene. Kun for kunderne og i sidste instans for staten, som pænt og lydigt må rydde op. Og betale. Med vores skattepenge.
Der er med andre ord tale om folk, der lever af at tage sig fyrsteligt betalt for en risiko, de med største selvfølgelighed vælter over på andre. Og ingen, ikke engang regeringsmagten, siger noget. For hvad skal de sige? Vi ved jo alle, hvem der er den stærkeste. Som Bob Dylan synger i »Sweetheart like you« fra 1983: »Steal a little and they throw you in jail. Steal a lot and they’ll make you king.«
Øyvind Bordal er freelancejournalist og tekstforfatter

