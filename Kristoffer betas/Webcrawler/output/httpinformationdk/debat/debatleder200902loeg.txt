Løgn på løgn på løgn



 "Fogh forspilder en historisk chance for at samle partierne om den reform. Det er uansvarligt, så man tror det er løgn."
Den radikale leder Margrethe Vestager
MAN SKAL PRØVE at forestille sig, hvilket exit fra dansk politik, som statsminister Anders Fogh Rasmussen (V) kunne have fået. Han kunne have stået som den samlende figur, som formåede at forene fløjene om en gigantisk hjælpepakke - en kombination af gedigne skattelettelser og øgede offentlige investeringer - som skal redde Danmark frelst gennem en turbulent verdensøkonomisk nedtur. Han kunne så let som ingenting have samlet Folketinget fra SF til Dansk Folkeparti om udfordringen og sikret ro og harmoni i hvert fald de næste par år. Aldrig har Socialdemokraterne og SF været så sultne efter og forberedt på at være med i et forlig. Men Fogh og finansminister Lars Løkke Rasmussen valgte konfrontationen, blokpolitikken og at gå solo sammen med Dansk Folkeparti af taktiske årsager. Det er måske forståeligt ud fra en spindoktor-logik, men ud fra alle andre parametre er det lusk, løgnagtigt og uansvarligt. Der er ikke meget statsmand over det, og forsøget i denne uge på at løbe fra kendsgerningerne er direkte sølle.
SÅDAN SAGDE DANMARKS måske kommende statsminister Lars Løkke Rasmussen, da han i går genoptog forhandlingerne med Pia Kjærsgaard og Kristian Thulesen-Dahl (DF): "Ja, Socialdemokraterne og SF forlod jo forhandlingerne af grunde, som jeg ikke forstår, det er åbenbart et problem, at danskerne skal have flere penge mellem hænderne." En udtalelse, som ikke blot er udtryk for Løkke Rasmussens allerstørste svaghed - hans arrogance og hidsige temperament - men som også vidner om, at regeringen tilsyneladende har tænkt sig at fortsætte et skuespil, som de fleste må have gennemskuet. For hverken Løkke Rasmussen eller Fogh Rasmussen taler sandt, når de siger, at de var interesserede i et bredt forlig. Det er der mange indikatorer på. Den første er naturligvis, at man ikke, som statsministeren gjorde, stiller tre uspiselige ultimative krav for medvirken i forhandlinger, lige før de går i gang. Regeringen krævede, at oppositionen skulle sværge evig troskab til skattestoppet, at den skulle acceptere en gigantisk underfinansiering af skattereformen - som i virkeligheden er en udhuling af den offentlige service. Og endelig skulle oppositionen acceptere forhandlinger, som kun strakte sig over nogle få dage - om den skattereform, som skatteministeren har kaldt den største i nyere politisk historie, Tre krav, som nøje var udvalgt for at få oppositionen til at hoppe af. 
Onsdag - selv samme dag, som S og SF var inviteret til forhandlinger i Finansministeriet, kunne Jyllands-Posten citere, hvad avisen kaldte "centrale kilder" i regeringen for, at der lå en detaljeret drejebog for, hvordan Socialdemokraterne og SF kunne smides ud af forhandlingerne, og at planerne for, hvilke indrømmelser Dansk Folkeparti skulle have frem til et forlig, allerede var ved at falde på plads. En sidste indikation på, at det forholdt sig sådan, er, at der de seneste to-tre uger - siden Skattekommissionen offentliggjorde sin rapport- har været aldeles radiotavshed mellem regeringen og S og SF. Det sædvanlige i den type forløb er, at finansministeren forud for forhandlinger tager nogle forhåndsdrøftelser med dem, som han gerne vil have et forlig med. Men det har ikke været tilfældet, til gengæld har regeringen over sidste weekend mødtes livligt med DF-toppen. Så det var altså en løgn. Det var løgn, at Fogh ønskede sig det bredest mulige flertal, hvilket han har sagt igen og igen, og det var løgn, da Løkke Rasmussen i går gentog, at han da ikke kunne forstå, hvorfor S og SF havde valgt at forlade forhandlingerne. 
MAN KAN MENE, at det er ligegyldigt, at sådan er moderne politik - rå og brutal og strategisk bestemt - og hvis man vil gennemføre noget, så må man skære nogle hjørner, også af sandheden. Men det er et alt for kynisk forhold til politik, og for Lars Løkke Rasmussen er det direkte ødelæggende. I målinger, hvor hans score som kommende statsminister i forvejen ligger langt under både Helle Thorning-Schmidts og Lene Espersens (K), er der især to karaktertræk, som belaster Løkke Rasmussen. Han er arrogant, og han er utroværdig. På andre parametre som handlekraft og viden er Løkke Rasmussen til gengæld helt på højde. Et smalt forlig betyder umiddelbart to ting. Det ene er, at det formentlig vil blive lavet om den dag, der kommer en ny regering til. Det giver ny usikkerhed. Det andet er en genoplivning af den traditionelle højre-venstre kamp om den økonomiske politik. Der vil blive indledt en krig på tal og beregninger af konsekvenserne af skattereformen, som ikke er set tidligere. Fagforbund og interesseorganisationer ruster sig allerede, og et borgerligt blokforlig betyder, at de har fri bane til at fremføre deres mere eller mindre underbyggede kritik - og det vil de gøre med voldsom kraft.

