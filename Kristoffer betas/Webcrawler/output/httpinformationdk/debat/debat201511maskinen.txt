Maskinen
Nu er vi de forældre, der træder lidt ved siden af. Dem, der ikke kan forstå, at børnene har så mange lektier. Dem, der ikke længere er bange for, om det faglige niveau er for lavt – men for, om skolen er for boglig


Der er en tradition på vores lokale folkeskole: Første skoledag forærer de ældste elever de yngste en rose.Når de ældste elever så går ud ved skoleårets afslutning, er det de yngste, der giver de ældste en rose med.Da vi flyttede til Amager, svor jeg, at min datter aldrig skulle gå på den skole. Eleverne tæskede hinanden og gik med kniv. Det var en ghettoskole, en taberskole.Da vi nærmede os skolestart, lød der imidlertid nye toner derovrefra: &raquo;Området er ikke nogen ghetto længere. Og skoledistrikterne er blevet lagt om, så sammensætningen er mere balanceret,&laquo; lød det fra skolelederen. Det betød, forstod vi, at der nu var flere ressourcestærke børn på skolen end tidligere. Vi har fortyndet den brune farve, kunne han også have sagt.Så vi rankede ryggen, talte dunder for os selv om at støtte op om folkeskolen, meldte vores datter ind og troppede op en solskinsmorgen i august for godt tre år siden. Med alle vores bekymringer: Var det trygt nok? Var det faglige niveau i orden?Ind tussede de nye elever. Næsten alle sammen blåøjede og blonde. Alle sammen renskurede, forsigtige, ordentlige. Dér stod 9. klasse med deres roser. Brunøjede, sorthårede, kæmpestore brød. To meter høje alle sammen. Sådan husker jeg dem. Det var nye tider, det kunne enhver se.Der er så meget godt at sige om den skole. De er så søde ved hinanden i den klasse. Og de elsker at lære nyt, siger lærerne. Hvem skulle nu have troet det?Det går faktisk over stok og sten. Engelsk fra første klasse, lektier hver dag i denne uge. Og vi skal øve tabeller hjemme, og engelsk, og skolen er fra 8-14 hver dag. Og lige om lidt er der national test i matematik, og vores børn går meget op i, hvordan de klarer sig, siger lærerne, selv om det egentlig var skolen og lærerne, der skulle testes.Det er næsten, som om det ikke kan gå hurtigt nok. Og vi tænker: Er vi enige om, at vi har så travlt? Hvad er det, vi skal bevise?&raquo;Det er spild af potentiale ikke at lave lektier,&laquo; sagde en af de andre forældre til mig en dag.&raquo;Jeg synes, at det er spild af tid ikke at lege,&laquo; svarede jeg spagt, og sådan er vi jo så forskellige.Men ingen andre sætter tilsyneladende spørgsmålstegn ved denne måde at drive skole på, for vi klarer det så flot, og gennemsnittet er røget i vejret, ogwe can do it!Og hvis dem, der dømte vores skole ude for ti år siden, kom forbi nu, ville vi stå med ranke rygge og faste blikke.Look at me now, ville vi sige, ligesom gæsterne hos Ricki Lake, der er kommet stærkt igen efter at have været udskud, mobbeofre, tabere.Vi er ikke længere tabere på vores skole, vi har tillagt os vindermentalitet, nu skal vi vise dem. Ghettoskolen, der rejste sig.Det har en pris, det er klart. Hjemme hos os er vi hele tiden bagefter med lektierne, vi laver dem om morgenen, mens vi reder hår, hurtigt, sjusket, vi kan ikke få det passet ind mellem 16 og 20, hvor utroligt det end lyder. Vores datter har travlt med at lege, eller vi voksne glemmer det.Så nu er vi dem, der træder lidt ved siden af. Dem, der ikke kan forstå, at børnene har så mange lektier. Dem, der ikke længere er bange for, om det faglige niveau er for lavt &ndash; men for, om skolen er for boglig.Om det går for hurtigt. Om præstationer og tests fylder for meget, når otteårige bekymrer sig om, hvordan de klarer den nationale test i matematik.Vi var så bange for uorden og kaos. Vi har fået det modsatte. En effektiv, strømlinet skolemaskine, der ikke ser sig tilbage.Og konkurrencestaten fylder benzin på præstationsmotoren. Vi kan gøre det endnu bedre, siger skolen. Ja, I kan gøre det endnu bedre, hvisker konkurrencestaten. Fremad, opad.Man skal passe på med, hvad man ønsker sig.Julie Top-Nørgaard er pædagogstuderende og journalist.Klummen er udtryk for skribentens egen holdning
