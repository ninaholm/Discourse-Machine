Fordomsfulde anklager mod ateister
Kristian Leth rammer helt ved siden af, når han beskylder ateistiske aktivister for at være doktrinære og intolerante


 Efter at have læst Kristian Leths klumme, bragt i Information den 21. februar under rubrikken ’Ateister er de nye fundamentalister’, må jeg ryste på hovedet over klummistens fordomsfulde syn på ikketroende.
Det er lidt uklart, hvem indlægget er henvendt til, for Leth sætter ikke navne på de ’fundamentalistiske rationalister’, som han anklager for at gøre sig skyld i dogmatik og åndshovmod. Men han giver følgende karakteristik af dem:
»De siger, de kender sandheden. At deres version af virkeligheden er bedre end andres ...«.
I Ateistisk Selskab, Danmarks største forening for ikketroende, hvor jeg er bestyrelsesmedlem, føler vi os ikke truffet. Ej heller finder man en så indbildsk selvforståelse hos vores søsterorganisationer i Atheist Alliance International.
Den ny-ateistiske bevægelse, som voksede frem for godt 15 år siden med Dawkins, Hitchens, Dennet og Harris som bannerførere, påstår på ingen måde at have adgang til en ophøjet sandhed eller at sidde inde med alle svar. Tværtimod indrømmer vi meget gerne, at der er uendelig meget, vi ikke ved. Men i stedet for at udbryde »Sådan har Gud villet det«, når vi står over for et tilsyneladende uforklarligt fænomen, sætter vi vores lid til det bedste værktøj, mennesker har til rådighed: den videnskabelige metode.
I stedet for at hævde, at vi som ateister har adgang til overlegen virkelighedsforståelse, vil jeg hellere sige, at vores virkelighedsforståelse er mere frugtbar end de alternativer, som klynger sig til magi, overtro og andre udokumenterbare instanser. Videnskabelige gennembrud har gjort mere for at afhjælpe menneskelig lidelse end nogen religion.
Leth omtaler en undersøgelse fra MIT, ifølge hvilken et flertal af religiøse i USA ikke ser nogen modsætning mellem deres religion og det videnskabelige verdensbillede. Det er meget muligt, men spørger vi amerikanske videnskabsfolk, får vi et andet svar: 93 procent af de eliteforskere, som er medlem af Det Nationale Videnskabsakademi, afviser troen på en personlig Gud.
Overtro findes
Religion er et personligt anliggende. Enhver må være salig i sin tro eller ikketro. Problemet er, at den religiøse tankegang alt for ofte hverken er privat eller uskyldig. Den kan have åbenlyse skadevirkninger.
Katolikker kan måske godt forene Big Bang-teorien eller evolutionslæren med den nyeste udgave af deres teologi, men det afholder dem ikke fra at sprede misinformation og agitere for dogmer, der koster millioner af mennesker livet. Millionsummer bruges på at få katolikker i HIV-ramte afrikanske lande til at droppe kondomer. Vatikanets holdning, der strider imod fakta, er, at kondomer er med til at sprede HIV.
Leth tror ikke på, at der i det oplyste Danmark findes religiøse fundamentalister, der hylder overtroiske anskuelser, som for eksempel at Jorden skulle være skabt for 6.000 år siden. Var det bare så vel.
Overtroen findes. Eksempelvis har vi kristne i Danmark, der påstår at kunne helbrede folks sygdomme. At medierne narrer godtroende mennesker ved at gøre ukritisk brug af nogle af disse, som for eksempel prædikanten Torben Søndergaard, der har medvirket i flere tv-programmer, er sørgeligt og skandaløst.
Selvfølgelig bør vi afholde os fra at være generaliserende og fordømmende over for religiøse personer. De er individer med ret til at have deres egne holdninger. Men selve indholdet af deres religiøse ideer kan ikke have krav på respekt.
Ønsker ikke ateistisk samfund
Mange stærkt troende mennesker har skrevet til mig, at havde de ikke deres tro, ville deres liv ikke have mening. Så ville de mangle et moralsk kompas. Til disse mennesker vil jeg sige, at vi i Ateistisk Selskab ikke har nogen hensigt om at fratage noget menneske sin tro. Det kan den enkelte kun selv.
Tro, hvad I vil, så længe I tillader andre at have en anden mening.
Vi kan ikke modbevise, at der findes en Gud. Men bolden ligger sandelig heller ikke på vores banehalvdel. Bevisbyrden påhviler vogterne af de påståede religiøse sandheder. Det, som godtages uden bevis, kan også forkastes uden bevis.
Ateistisk aktivisme er alene en reaktion på de religiøse gemytter, der ikke kan lade være med at presse deres religiøse dogmer ned over andre menneskers hoveder.
I Ateistisk Selskab drømmer vi ikke om at forbyde eller udrydde religion. Vi ønsker os heller ikke et ateistisk samfund. Hvad vi ønsker os er et sekulært samfund, der er fri for religionens skadelige virkninger.
Christian Thostrup Møller-Jensen er bestyrelsesmedlem i Ateistisk Selskab

