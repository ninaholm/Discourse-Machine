Den sidste olie



Game over, sagde James Hansen, chef for NASA's Goddard Institute for Space Studies og en af verdens førende klimaforskere, da han forleden talte foran Det Hvide Hus i Washington og kort efter blev lagt i håndjern og arresteret. Det er 'game over', for det globale klima, løbet er kørt, hvis verden i sin oliehunger for alvor kaster sig over de såkaldt ukonventionelle fossile energireserver: tjæresand, olieskifer og skifergas.Frem til mandag var 1.252 personer blevet arresteret under den lange civile ulydighedsaktion foran præsident Obamas embedsbolig, hvor miljøfolk, kulturpersoner, forskere og andre har protesteret mod det konkrete Keystone XL-projekt med at føre en 2.750 km lang rørledning fra de canadiske tjæresandsfelter til raffinaderier i Texas. Obama er indstillet på at blåstemple rørledningen og importen af den kontroversielle olie for at mætte amerikanernes uudslukkelige behov for benzin og dermed sende et signal til verden om, at det er ok og nødvendigt at stikke snablen i de store reserver af ukonventionel fossil energi.»Det mest beskidte brændsel på planeten,« skrev tidligere vicepræsident Al Gore i onsdags på sin blog om tjæresandsolien. Han karakteriserede samtidig de ulydige aktivister som »tapre«, kaldte den planlagte rørledning »en enorm fejltagelse« og konfronterede dermed direkte sin partifælle i Det Hvide Hus.Olien i tjæresandet er tyk og klistret som tjære deraf navnet og udvindingen forudsætter dramatiske indgreb: Man må skrælle landskabet over reserverne væk eller pumpe store mængder vand, damp og opløsningsmidler ned i undergrunden for at gøre olien tyndtflydende. Slutresultatet er foruden olien forurening og et meget stort vand- og energiforbrug, der indebærer, at tjæresands-olien i sidste ende resulterer i en CO2-belastning, der pr. energienhed kan være større end kuls.Lignende problemer er knyttet til olie- og gasskifer, hvor den fossile energi er bundet i skiferlag og også kun kan udvindes via voldsomme indgreb og stort vand- og energiforbrug.Hidtil har produktionen af ukonventionel olie og gas været begrænset, fordi udvindingen er dyr, kompliceret og miljøbelastende. Men nu er olieprisen så høj, de traditionelle reserver så knappe, og hungeren efter fossil energi så stærk, at de fleste store olieselskaber har rettet antennerne mod de svært tilgængelige reserver.Fra en klimasynsvinkel er det skræmmende, at disse reserver faktisk er enorme. Alene de dokumenterede canadiske reserver af tjæresand er på 173 milliarder tønder, kun overgået af Saudi-Arabiens konventionelle oliereserver. Dette er blot Canadas beviste reserver. »Vi ved, at der er meget, meget mere. Den totale mængde kan være to billioner (2.000 mia.,red.) tønder eller endog større,« har tidligere CEO for Shell Canada og nuværende rådgiver for den canadiske premierminister, Clive Mather, skønnet.Skulle han have ret, svarer den canadiske ressource til mere end verdens i dag dokumenterede oliereserver på 1.750 mia. tønder. Også Venezuela har store reserver af tjæresand, mens olieskiferen findes i en række lande, primært i USA, hvor de potentielt producerbare ressourcer er skønnet til 500-1.100 mia. tønder. Skifergas findes i mange lande med de største ressourcer i Kina, USA, Sydafrika og Argentina, men også med lokkende forekomster i et bælte tværs over Europa.Går der for alvor hul på bylden, kan det ifølge James Hansen indebære, at atmosfæren over tid tilføres mere CO2 fra produktion og afbrænding af den ukonventionelle olie og gas, end den til dato er tilført fra al afbrænding af traditionel olie, gas og kul. Sker det, stiger CO2-koncentrationen nok til i sig selv at sikre flere graders ekstra temperaturstigning og dermed uoverskuelige klimapåvirkninger. Og så er spillet ude,game over, i Hansens terminologi.»George Bush erkendte, at vi er oliemisbrugere. At hente olie fra tjæresand svarer til at låne en snavset sprøjte fra misbrugeren inde ved siden af,« bemærker NASA-chefen.Mange selskaber kan ikke modstå fristelsen. Som rapporteret i lørdagsavisen er f.eks. norske Statoil i sving i den canadiske tjæresand, bl.a. finansieret af danske lønmodtageres pensionskasseformuer, og hverken Statoil eller de involverede pensionskasser er til sinds at trække snablen til sig ej heller selv om Statoil netop har måttet erklære sig skyldig i 19 anklagepunkter ved en domstol i Alberta, heraf 15 omhandlende forurening og overforbrug af vand.I USA produceres allerede fra olieskifer, og en veritabelgoldrushefter skifergas har taget fart de seneste år, trods afsløringer af bl.a. alvorlig drikkevandsforurening. I Europa er skifergassen i fokus, og især Polen er fast besluttet på at starte produktion. I Storbritannien håber et selskab at få grønt lys i nær fremtid, mens parlamentet i Frankrig netop har forbudt skifergasproduktion af hensyn til miljøet. Danske DONG Energy vil ikke røre skifergas, mens EU's energikommissær, Günther Oettinger, finder, at det er en lovende mulighed for Europa.Ingen tvivl om at et nyt stort slag om klimaet, energien og væksten er under opsejling. Man må håbe, at aktivisterne foran Det Hvide Hus er starten på en ny bevægelse af ulydige borgere, der ikke accepterer en forældet vækstdoktrin.
