Læger i krig med alverden



 Formanden for de Praktiserende Lægers Organisation, Henrik Dibbern, gik i Information 12. december i krig mod Rigsrevisionen. Samtidig fik han dog talt regionernes ambition for lægerne så meget ned, at det kalder på et svar. For regionerne har jo ingen planer om at overtage Dibberns lægeklinik. Vi vil bare være sikre på, at han og kollegerne f.eks. efterlever kvalitetskrav og behandler alle patienter ordentligt og sikrer dem gode forløb. Og vi vil sikre, at der er ordentligt styr på, at den behandling, patienterne får i klinikken, faktisk harmonerer med den opkrævning, lægerne sender til regionen.
Det er ikke urimelige krav – de er tværtimod meget rimelige, synes vi. Men i forhandlingerne med lægerne har vi netop savnet realisme og en fælles forståelse af den virkelighed, som både patienter og hele samfundet befinder sig i. Når lægerne ikke vil indse, at vi står midt i en alvorlig økonomisk krise, hvor virksomheder og medarbejdere i fællesskab kæmper for arbejdspladserne, og hvor det offentlige er underlagt stram budgetlovgivning, ja, så befinder vi os altså i hver sin virkelighed, og det bliver meget svært at lægge fælles planer.
Fordelagtige vilkår
Her er lægerne nødt til at byde ind med nytænkning og forholde sig meget konkret til, at de har nogle vilkår, der skiller sig markant ud fra alle andres. Man kan nævne i flæng: En gennemsnitsløn på mindst 1,1 millioner kroner om året. En arbejdsuge hvor der ofte er ugentlige fridage. Automatisk dyrtidsregulering af honorarerne. Total jobsikkerhed og garanti for kundegrundlaget i klinikken osv. Det er helt enkelt vilkår, der ikke på nogen måde rimer på en fælles virkelighed, hvor medarbejdere må omstille sig til nye krav og vilkår og sågar acceptere lønnedgang for at styrke konkurrenceevnen og bevare arbejdspladser.
Egentlig er det meget enkelt. Regionernes ønsker til de praktiserende læger afspejler behovene og vilkårene i den fælles virkelighed. Og her burde lægerne sidde med i stedet for at bekrige alverden. Både Rigsrevisionen og regionerne kan sikkert tåle at blive slået på – men der er da ingen grund til, at det skal gå ud over patienterne, Henrik Dibbern.
 
Jens Stenbæk, formand for Regionernes Lønnings- og Takstnævn

