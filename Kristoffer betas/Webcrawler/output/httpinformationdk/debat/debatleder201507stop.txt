Stop karakterræset
LEDER


 65.298 ansøgere har netop fået besked om, at de er blevet optaget på en videregående uddannelse. Det er en lille stigning i forhold til sidste år, og det er der grund til at glæde sig over. Men 23.342 har fået afslag og kom ikke ind på nogen af de uddannelser, de havde søgt.
Det er rekordmange, og som Politiken beskrev i går, er en del af forklaringen på de mange afslag efter alt at dømme, at stadig flere uddannelser kræver meget høje karaktergennemsnit for at lukke de studerende ind. Antallet af videregående uddannelser, hvor karakterkravet er mindst 10 i gennemsnit, er således steget fra 10 i 2009 til 38 i år.
I en tid med meget fokus på gymnasieelever, der knækker sammen af stress, må det undre, at uddannelsessystemet på det nærmeste er designet til at fremme de unge menneskers præstationsangst. Desuden er det åbenlyst, at man ikke nødvendigvis får de bedste akademikere ud af de gymnasieelever, der har været dygtige generalister og scoret høje karakterer på tværs af alle fag.
Det såkaldte Kvalitetsudvalg, der blev nedsat af den tidligere regering, var derfor rigtig på den, da det foreslog, at man i stedet for at regne alle karakterer med i et adgangsgivende gennemsnit indfører »uddannelsesspecifikke adgangskrav« i form af »krav til bestemte fag, fagenes niveau og bestemte minimumskarakterer i disse fag«.
Klogeligt foreslog udvalget derudover at indføre en individuel afprøvning af ansøgerne »ved anvendelse af motiverede ansøgninger, interview og optagelsesprøver«.
Før valget afviste Venstres daværende uddannelses- og forskningsordfører, Esben Lunde Larsen, kategorisk anbefalingen fra Kvalitetsudvalget med den begrundelse, at unge skal motiveres til at stræbe efter de højeste karakterer.
Men i gårsdagens Berlingske annoncerede Dansk Folkeparti, at partiet vil »presse på« for at trække adgangskravene væk fra det ensidige fokus på karaktergennemsnit. Det må give anledning til forhåbning om, at Esben Lunde Larsen, der i dag er uddannelses- og forskningsminister, kommer på bedre tanker.
For lige så lidt som Venstre vil lytte til kommissioner og ekspertudvalg – fra Irak- og Afghanistankommissionen over Pensionskommissionen til Kvalitetsudvalget – lige så meget bliver partiet af hensyn til den parlamentariske situation nødt til at lytte til vennerne i DF.

