Ideen om perfektion
Det er ikke kun af omsorg for dem, der ikke kan følge med, at vi skal bevare og udvikle et humanistisk skolesystem. Det er vigtigt for alle børn at lære at blive hele mennesker


 
	Jeg var et såkaldt overbegavet barn, dengang jeg gik i skole i 1990’erne. I alle fag lavede jeg ekstraopgaver, mens de andre kæmpede sig gennem hovedstoffet. Jeg havde, inden skoleåret var omme, pløjet mig igennem alt tilgængeligt stof. Resten af året måtte jeg passe mig selv.

	Jeg forstår godt, at lærerne ikke brugte mere energi på at give mig noget udfordrende undervisning, for mit ’problem’ var trods alt en styrke. Jeg skulle nok klare mig, uanset om jeg fik mulighed for at folde mit intellektuelle potentiale fuldt ud. Så hellere bruge energien på de børn, der havde brug for hjælp til overhovedet at klare sig igennem.

	Men konsekvensen blev, at jeg i de tidlige skoleår lærte, at jeg adskilte mig meget fra de andre børn på et afgørende punkt: Jeg behøvede ikke at lære. Jeg havde aldrig lektier med hjem, og jeg oplevede ikke en eneste gang at blive stillet en opgave, jeg ikke kunne løse.

	Samtidig flyttede de voksnes italesættelse af min formåen fokus fra glæden ved at udforske og være barnligt til stede i det at lære overpå resultatet af det lærte. Det kom meget tidligt til at handle mindre om at lege og mere om, hvordan jeg blev vurderet.

	Derfor udviklede jeg en slags storhedsvanvid, som udmøntede sig i et meget statisk selvbillede: Jeg var født med denne særlige, nærmest magiske evne. Jeg var bare god! Det var ikke noget, jeg skulle gøre mig umage for at være.

	Det fungerede fint, indtil jeg blev ældre, og det pludselig blev krævet af mig, at jeg kunne overkomme forhindringer. Ikke kun i skolen, men i det hele taget. For hvordan skulle jeg lære noget, jeg ikke allerede vidste? Det havde jeg slet ingen erfaring med.

	Der opstod en voldsom splittelse mellem mit billede af mig selv som et slags ufejlbarligt mirakuløst overmenneske og realiteten af at være fejlbarlig ligesom alle andre.

	Jeg var totalt i chok. Jeg lavede stadig ikke lektier, for i min verden kunne jeg jo bare, og det ville være et personligt nederlag at overgive mig til realiteten og give slip på selvbilledet. Det ville være nedværdigende for mig at gøre en indsats.

	Min verden brød sammen, hvis jeg fik dårlige karakterer, for der var intet i mig, der forstod, at jeg kunne og skulle lære. Nederlaget var eksistentielt. Mit tidligt opståede storhedsvanvid blev ledsaget af et tilsvarende totalt mindreværd: For hvis jeg ikke var god, var jeg ikke god nok. Overhovedet. Jeg var magtesløs imellem de to statiske yderpoler.

	Det, at jeg tidligt var overformående, betød, at jeg senere i livet kunne mindre end de fleste. Selv en opvask kan være totalt uoverkommelig, når man ikke ved, hvordan man skal overkomme modstand, og når ideen om perfektion konstant er på spil.

	Jeg skriver selvfølgelig ikke det her for at psykoanalysere mig selv i et offentligt rum, men fordi jeg i mine voksne år har oplevet, at det er et mønster, der går igen hos rigtig mange unge, intelligente mennesker omkring mig.

	Vi har svært ved at gennemføre en uddannelse eller have et arbejde, fordi vi aldrig lærte at overkomme forhindringer, dengang det gjaldt. Selv livets følelsesmæssige forhindringer kan blive fuldstændig uoverkommelige, når man har en statisk selvopfattelse. Al modstand føles uoverstigelig, når man ikke har lært, hvordan man kommer over på den anden side. Resultatet er en generation med noget, der ligner patologisk dovenskab.

	Angsten for at levere et produkt kan være altudslettende, når man hele tiden lever i enten-eller. Derfor ender man ofte i handlingslammet apati, uden at have sluppet ideen om sig selv som et særligt udvalgt menneske, der nu bare er udvalgt som den største taber i universet. Narcissismen er total.

	Jeg har ikke børn, og jeg skal ikke kloge mig på, om pædagogikken har ændret sig, siden jeg gik i skole, men i de her tider, hvor vi forsøger at gentænke uddannelse, håber jeg inderligt, at man indser vigtigheden af ikke kun at lære børn de faglige kundskaber, men i aller højeste grad også at lære dem at lære. Tidligt. Det er måske det vigtigste overhovedet.

	Og jeg håber, at man har fokus på de bogligt forudviklede børn. Men ikke som i debatten om eliteskoler og kinesiske skoler og anden resultatblindhed. Et ensidigt fokus på de bogligt svage og stærke børn, er også et ensidigt fokus på en resultatorienteret undervisning, og det var netop resultattankegangen, der skabte problemet for mig. Det er processen, der er vigtigst at lære at mestre for at blive menneske, og her er vi alle lige. Det er ikke kun af omsorg for dem, der ikke kan følge med, at vi skal bevare og udvikle et humanistisk skolesystem. Det er vigtigt for alle børn at lære at blive hele mennesker.

Eini Carina Grønvold er manuskriptforfatter

