Et fornuftigt studievalg



2012 blev igen rekordår for optag på de videregående uddannelser: 60.537 fik i går brev om, at de var optaget. Fra Dansk Industri (DI) lyder, der dog det samme gamle ’Humaniora er noget skidt’-hit om, at de unge ikke vælger de rigtige uddannelser.Det fornuftige valg er i DI’s manual de tekniske uddannelser til f.eks. ingeniør. Og selvom 16 procent flere unge i år har søgt ind på de tekniske uddannelser, og arbejdsløsheden for nyuddannede ingeniører i juni lå på 25 procent, så er det altså stadig det mest rigtige og fornuftige valg.Humaniora er derimod det »ærgerlige« valg, fordi chancerne for at få ens drømmejob bagefter er betydeligt dårligere. DI rammer med den gamle sang lige ned i de unges følelser i en tid med tårnhøj ungdomsarbejdsløshed, men det er simpelthen for nemt. De stakkels ufornuftige humanister klarer sig nemlig godt: Fire ud af humanister uddannet fra 2001-2008 fik efterfølgende en akademisk stilling og løn derefter.Og faktisk er der ikke grund til så meget brok, da de unge i dag er mere interesserede i at studere teknik og naturvidenskab end længe. Det er dog stadig også her, at der er ledige studiepladser tilbage til de ca. 18.000 ansøgere, der i år er blevet afvist.Spørgsmålet er bare om ministerens, erhvervslivets og universiteternes opfordring til at søge ind på kemi eller nannoteknologi holder: Hvorfor bruge to eller tre år på nogle af Danmarks dyreste uddannelser, hvis du vitterligt ikke har lyst til at beskæftige dig med teknik og naturvidenskab. Og et job kan du heller ikke være sikker på. Se det er ærgerligt. Og der er vel i grunden ingen – selv ikke erhvervslivet – der kan spå om fremtidens behov, så hvorfor ikke bare droppe al den snak om rigtige og forkerte uddannelser og lade de unge følge deres egen fornuft og følelse for, hvad der er den rigtige vej.
