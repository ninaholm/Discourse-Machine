Ubærlige billeder



 På dagens forside havde vi planlagt et fotografi, ingen ville bryde sig om at kigge på. På en skrænt på Utøya ligger ofre for Anders Behring Breiviks massakre.
Fotografiet er taget på et tidspunkt, hvor Breivik fortsat forretter sin udåd.
Billedet er en del af en fotoserie, som for nylig i verdens mest prestigefyldte fotokonkurrence, World Press Photo, indbragte den svenske fotograf Niclas Hammarström en andenpræmie.
Intet norsk dagblad har valgt at bringe billedet, og formanden for de norske pressefotografer forlanger fotoserien bortcensureret fra såvel den verdensturnerende vinderudstilling som den medfølgende fotobog.
Den prisvindende fotografs egen svenske avis, Aftonbladet, har valgt at sløre billedets motiv til ukendelighed – som det fremgår af dagens forside – og chefredaktøren har modsat sig at sælge det originale billede.
Fotografiet er ubærligt, helt bestemt, så hvorfor vil vi gerne bringe det? Er der ingen grænser? Selvfølgelig er der det.
Alle medier har et ansvar for hverken i tekst eller foto unødigt at krænke sagesløse ofre og pårørende. Som udgangspunkt bringer vi derfor ikke billeder af skændede lig eller nemt genkendelige ofre.
Billedet fra Utøya krænker ikke unødigt. Hverken ofrene eller deres pårørende. Ingen på billedet kan umiddelbart identificeres, og ligene er ikke skændede. Det er stadig ubærligt at kigge på, men det er endnu mere ubærligt, at vi undlader at gøre det.
Pressen bliver dermed den instans, der afskærmer læserne fra en virkelighed, vi mener, de ikke kan kapere.
Men hov, også denne avis har bragt billeder af identificerbare lig fra sultkatastrofer, afrikanske borgerkrige og Det Arabiske Forår. Det er korrekt, men det sker aldrig uden grundige redaktionelle drøftelser, hvor nærhed og distance indgår som argument i forhold til at krænke de døde og deres pårørende.
Men det er ikke det eneste argument: Der er altid en balance mellem hensynet til dem, der lider, og forpligtelsen på at dokumentere verdens lidelser.

