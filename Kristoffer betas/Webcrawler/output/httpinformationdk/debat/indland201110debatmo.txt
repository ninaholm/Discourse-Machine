Debatmøde: 'Byrdefordeling og holdbarhed er fremtiden'
For fuldt hus af Informations-læsere blev vejen til den store omstilling anvist af Jørgen Ørstrøm Møller, Anders Eldrup og Mogens Lykketoft
300 Informationslæsere lod sig vejlede til fremtiden af de vise mænd Jørgen Ørstrøm Møller, Anders Eldrup og Mogens Lykketoft.


 Propudsolgt. Arrangementet har måttet flyttes fra lokalitet til lokalitet for at skaffe pladser nok. Nu har det fundet sit sted i Auditorium 1 på Amagers IT-universitet. 300 Informations-læsere spækker auditoriet. Nogle er fremmødt i flere slægtled.
Rimeligt nok. For sagen handler om menneskeartens overlevelse. Mødets titel: 'Den store omstilling'. Med andre ord: Hvordan finder vi en anden fremtid end den afgrund, som fortsat jagt på materiel vækst vil kaste os i?
Kyndige folk sidder på podiet: En finans- og udenrigsminister, en departementschef for Finansministeriet og en departementschef for Udenrigsministeriet.
Forhenværende ganske vist. Men for salen aldeles nærværende. Det er Mogens Lykketoft, Anders Eldrup og Jørgen Ørstrøm Møller også i deres aktuelle egenskaber af henholdsvis nyvalgt folketingsformand, administrerende DONG-direktør og universitetsprofessor i flere verdensdele.
Linen løbet ud
Ørstrøm Møller lægger hårdt ud:
»Den amerikanske udgave af kapitalismen — masseforbruget — har løbet linen ud. Byrdefordeling og holdbarhed bliver nøgleord. Økologisk produktivitet skal der til. Vi skal søge behovstilfredsstillelse i at gøre noget, der bruger færre ressourcer. Vi bevæger os fra individet som svinghjul i den økonomiske virksomhed over til gruppen: Alle medlemmer af gruppen må føle, at de belønnes svarende til deres indsats.«
»Vi må gøre op med den indbyggede forældelse. Siden 1924 er el-pærers levetid nedsat fra 2.400 timer til 1.800 timer. Fremtidens åbenbaring for kreative finansministre bliver en ressourceskat. Prisen på løn og arbejdskraft skal være lavere. Prisen på råstoffer højere.«
Ørstrøm Møller får bifald, som var han en reality-stjerne.
Anders Eldrup følger op:
»Vi har vænnet os til, at valgkampe er en diskussion om, hvordan vi fordeler en stadigt større kage med stadigt større stykker til alle. Det kan ikke blive ved.«
»Ressourceknaphed er en kendsgerning. Vi er syv milliarder mennesker på kloden og ni til ti milliarder om et øjeblik. Stadigt flere vil være byboere med større materielle krav. Vi er holdt op med at tale om klimaopvarmning. Men problemet er ikke gået væk. Tværtimod. Vi står over for en mega-omstilling af vores samfund.«
Om sin egen virksomhed siger Anders Eldrup:
»I DONG har vi vendt det på hovedet. Før var det kul. Nu er det vindmøller. Det er en mellemstor sag. Det er det hele, vi skal lave om. Det, vi har, duer ikke til det, vi har brug for.«
Eldrup advarer mod overdreven optimisme: »Koalitionen, der går ind for status quo, er voksende i vores del af verden. Flertallet synes, det har det godt, og vil ikke lave noget om. Vi har brug for beslutningskraft og finansiering til at gennemføre det nødvendige.«
Den usynlige hånd
Det er ikke planøkonomi, Anders Eldrup går ind for:
»Vi skal fortsat styre via markedet, men Adam Smiths 'usynlige hånd' har brug for en hjælpende hånd. Vi må tage fat konkret: I dag kan man i sin firmabil køre lige så langt, man vil, uden at det blive dyrere. Hvor klogt er det? I USA laver man bioethanol af majs. Hvor smart er det, når vi mangler fødevarer? Dansk Industri kræver energiafgifterne sat ned. De burde snarere sættes op. Kan man vente på globale aftaler? Nej. Er det et problem at gå enegang? Det behøver det ikke at være.«
Efter Eldrups behørige bifald, slår den nyvalgte folketingsformand Lykketoft til:
»Hvad hvis den nuværende udvikling i Kina fortsætter århundredet ud? Så vil den kinesiske bilflåde svare til verdens samlede nu. Og et areal svarende til det nuværende risdyrkede vil gå tabt til veje og parkeringspladser. Det kan ikke lade sig gøre. Vi kan ikke blive ved med at lave det, vi gør. Om ikke andet vil voldsomme prisstigninger forhindre os. Men det bør i stedet ske på en velordnet måde.«
Og så kommer Lykketoft ind på noget ganske dansk-aktuelt:
»Hele forestilllingen om, at man kan sætte gang i beskæftigelsen ved at sætte fut i privatforbruget, er forkert. Vi skal forbedre infrastrukturen og lave energirigtig bygningsfornyelse. Og lave om på skattesystemet, så arbejdskraft bliver billigere og ressourcer dyrere.«
Derpå fulgte nye bifald og byger af spørgsmål fra en sal, der virkede parat til den store omstilling. Nu.

