Big Mother



 Overhørt hos lægen: Et forældrepar har netop forladt lægens konsultation og skal hjem sammen med deres omkring 3-årige datter. Det er tæt på aftenmadstid, barnet er træt. Moren beder hende tage overtøj på gentagne gange. Barnet reagerer trodsigt og nægter. De andre ventende patienter i lægens aftenkonsultation bliver langsomt tilskuere til et forældrepars forsøg på at være de perfekte opdragere. Moren forsøger fortsat at appellere til barnet om selv at tage overtøjet på – det selvstændige barn uden autoritær indgriben er idealet. Til sidst mister faren tålmodigheden og forsøger at gribe fat i datteren. Han skubbes bestemt væk af moren, der småvrisser, at barnet skal gøre det selv. Et kvarter mere forlader barnet træt venteværelset – uden overtøj.
Som Informations netop overståede kronikserie om moderne forældreskab har afdækket, er opdragelse blevet et anliggende for hele samfundet. Statens interesse i opdragelsesarbejdet er i det seneste tiår intensiveret. Og tomrummet efter den autoritære forældrerolle fyldes af en lind strøm af opdragelsesparadigmer, der ofte direkte modsiger hinanden. Dermed bliver vi ikke blot udøvere af opdragelse, men også tilskuere til kampen for det perfekte forældreskab, når vi sidder hos lægen, står i supermarkedets kø eller følger mediernes umættelige interesse for manglende forældreevner efterfulgt af lige så mange god råd. Resultat: De velmenende og småstressede middelklasseforældre, som formentlig gør det godt nok, forvirres af modsatrettede opdragelsesmetoder og har kronisk dårlig samvittighed over ikke at slå til. Mens gruppen af udsatte børn marginaliseres yderligere.
Det paradoksale er imidlertid, at statens stigende politiske indflydelse på forældreskab via daginstitutioner og skoler netop sker med henvisning til at sikre de svage og udsatte børn. Som professor Ove Kaj Pedersen har påpeget i sin bog Konkurrencestaten blev de 85 procent gode elever ud af en årgang tidligere betragtet som en stor succes. Men i dag er fokus rettet mod de 15 procent, der ikke klarer sig så godt, fordi samfundet i stigende grad har brug for de 15 procent.
Lektorerne Laura Gilliam og Eva Gulløv har i deres forskning på Danmarks Pædagogiske Universitetsskole vist, at den pædagogik, der praktiseres i daginstitutionerne, både rummer gode og vigtige idealer, men at det samtidig er en balancegang, hvis ikke »inklusive normer (…) skal tippe over og blive ensrettede eller ekskluderende,« som de skriver i en analyse.
Når børneminister Christine Antorini (S) således vil have alle forældre til at læse med deres børn derhjemme, overvejer hun ikke det faktum, at den løftede pegefinger ikke virker over for de forældre, som har mest brug for støtte og vejledning. Og tilmed kan medvirke til at skubbe dem og deres børn endnu længere ud på samfundets sidespor. Jo mere det kræves, at forældre træner deres børn i hjemmet; at struktureret læring gøres til en del af dagligdagen i institutionerne, og at konkurrencestatens små soldater hele tiden skal optimeres i den institutionaliserede barndom, vil færre og færre børn kunne rummes i de normale dag- og skoletilbud. Det er det stigende antal diagnoser et tydeligt bevis på. Dermed øges den ulighed, staten er så forhippet på at bekæmpe.
Alternativet er ikke at trykke på den politiske stopknap. Men at overveje det krydspres, det udsætter forældre og professionelle for med kontante politiske krav, der ikke har øje for det, der i mange år har været de store sundhedskampagners akilleshæl: At majoriteten får en sundere og sundere livsstil, mens minoriteten vender de ny paradigmer ryggen.
En anden tilgang kunne være at se på, hvilke ressourcer disse forældre besidder i stedet for kun at snævre rummet ind for, hvad det perfekte barn og forældreskab er. En vis portion skepsis over for alle de gode råd, som formentlig trives blandt de forældre, som aldrig ville åbne en bog om de seneste opdragelsesråd, kan vise sig at være sund.
I stedet for en masse diffuse krav til forældrene bør staten desuden overveje at bruge de universelle midler, som netop er velfærdsstatens kendetegn.
Vores nordiske naboer har for eksempel indført gratis skolemad til alle børn. Det mindsker uligheden uden løftede pegefingre.

