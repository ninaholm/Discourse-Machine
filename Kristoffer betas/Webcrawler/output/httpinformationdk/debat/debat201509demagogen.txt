Demagogens Danmarksbillede
En toppolitikers bekendelser til uvidenheden


 Formanden for DF kunne for nylig i tv ikke svare på spørgsmålet om, hvem der har skrevet Guldhornene. Thulesen Dahl mente H.C. Andersen. Men Guldhornene er for fanden ikke skrevet af Andersen, der først blev født to år efter, at Guldhornene (begge to) blev digtet af Oehlenschläger. Dennes indsats i dansk litteratur med Digte 1803 blev samtidig Danmarks indgang i romantikken, således som den blev forklaret Oehlenschläger af naturvidenskabsmanden Heinrich Steffens – dansk-tysk i den flerkulturelle, etnisk blandede helstat. Steffens, der forelæste om emnet i København, vandrede sammen med unge Adam Søndermarken flad en sommerdag og en halv nat i 1802. 16 timer tog det mobile møde, uden man selvfølgelig ved, om de to kun talte om lyrik.
Da Adam havde hørt tilstrækkeligt om strømningerne sydfra, fes han hjem og skrev i ét stræk sit genialske digt om de lærde, der higer og søger i ældgamle bøger, men overtrumfes af naturbarnet, bondepigen, blond og letfodet på marken i pagt med frodigheden (Blut) og jorden (Boden) og snubler over et af hornene fra hensvundne dage, så verdensaltet skælver. Næste horn bliver pløjet frem af en bonderøv, der har plantet ploven dybt i jordens åbne fure. Tal om sjofelismen i romantækken!
Inspireret som han var, sprækkefærdig af skabertrang efter Steffens uendelige enetale og sværmerier for eneren, geniet, Steffens selv – pudsigt nok eliten – og af opgøret med rationalitet, oplysning og fornuft, fik den ikke for lidt, da Adam først tog fat.
Manglende national dannelse
Steffens – i familie med Grundtvig, der også fik et skvæt romantisk bragesnak fra fætter Heinrich – mistede dog ret hurtigt placeringen blandt de københavnske småoprørske, apolitiske åndsboller, der fandt ham kedelig og pedantisk. Før glansen gik helt af professoren, fik han dog ved præsentationen af Guldhornene meddelt ophavsmanden, at denne jo var digter! Heri var Oehlenschläger enig og forbeholdt sig herefter retten til at lade sig betitle Danmarks digterkonge, til den triste dag i 1850, da den gamle Adam fed og glinsende af mad og selvglæde blev kaldt til de evige skildpaddesuppers land og ved afgangen satte punktum for Guldalderen.
Sådan set overgik Adam aldrig sig selv efter Digte 1803 inklusive mesterstykket Sanct Hansaften-Spil, uanset at der løb en næsten uafbrudt flod af skuespil fra hans hånd. Med undtagelse af Aladdin, Hakon Jarl og Dina mente de mere nøgterne kritikere: det næste værre end det forrige.
Hvis man som voksen mand, der prætenderer at værne om danske værdier, ikke er klar over, at Oehlenschläger skrev Guldhornene og hvorfor, ved man ikke en skid om sit fædrelands åndelige arv. Ønsker Thulesen Dahl at lodde dybden af hullet i sin egen nationale dannelse, kan han sammenligne det med noget, han måske kender: at udnævne brødrene Laudrup til Danmarksmestre i dværgkastning.
Så meget desto mere pinligt for DF-formanden, at hans danskeste parti er en fjern, fjern tragisk konsekvens af romantikken. Eller måske ikke så fjern endda: af Guldhornenes forestilling om det jævne, oprindelige, djærve menneskes spontane forrang for den lærde, dannede, fornuftsdrevne og oplyste, der lader sig påvirke af viden, fornuft, kritik og eftertanke. Det sidste kan DF næppe beskyldes for.
At uvidenhedens sump under Thulesens Dahl er bundløs, fik man ydermere bekræftet ved DF’s landsmøde, hvor formanden tog en af sine pinlige ture om de syriske flygtninge, hvor han forsøgte at overgå fremmedministeren.
Joh, mente Thulesen Dahl: de unge syriske mænd skal ikke have ophold her, men sporenstregs vende tilbage til efterladte kærester og familier og slås for deres land. Danmark skal ikke bringe dem i det dilemma at give dem ophold i sikkerhed her, mens deres familier lider nød i hjemlandet.
Thulesen Dahl sammenlignede de unge syriske mænd med de danske under besættelsen, der blev og kæmpede for Danmarks sag.
Gode grunde til ikke at slås
Sådan cirka over 10.000 unge danske mænd sloges for Danmarks sag. I SS på Østfronten. Retfærdigvis skal det siges, at DF-formanden nok mente modstandsfolkene på den rigtige side. De blev i Danmark. Indtil de flygtede. Var de ikke kommet ud af røret i tide, havde Mindelunden i Ryvangen ikke været stor nok.
En halv snes tusinde flygtede hinsidan. Her holdt også den Danske Brigade til under hele besættelsen. Brigadens veludrustede, toptrænede 5.000 mand vendte jo først hjem, da tyskerne havde kapituleret. Andet havde været det glade vanvid. De kunne ikke med fuld musik være draget over Øresund til deres besatte land, uden at den tyske overmagt havde reageret. For eksempel ved at slå dem ihjel. Hvad angår de flygtede modstandsfolk, var der som regel en god grund til at flygte. Utvivlsomt benyttede nogle af dem sig af anledningen og stak af fra bagerregningen eller fra frugten af en stakåndet glæde.
Men de fleste frihedskæmpere der stak af, havde gode grunde til ikke at blive og slås.
Hvis Thulesen Dahl er interesseret, kan han søge oplysning om grundene til syrernes flugt i utallige pålidelige kilder. Enslydende den nærliggende for de flygtende unge mænd: de vil gerne overleve.
For resten var enkelte jøder på flugt måske heller ikke så udsatte, at det gjorde noget. De forkvaklede Nürnberg-love skelnede mellem ottendedels-, kvart-, halv- og heljøder. Det sidste var ikke godt. Men på de lavere brøkdele var det næppe så farligt. I klummistens slægt var der én, takket være personens noget nussede synderegister, som den mere humoristisk anlagte gren af familien mente var i større fare for at blive sat fast af svensk politi end indfanget af Gestapo.
Uanset hvad, burde disse flygtende ifølge Thulesen Dahl altså være blevet og kæmpet for fædrelandet. DF-formanden er lige så uvidende om dansk historie som om dansk litteratur.
Eller også er han bare demagog.
Hvem sagde danskhedsprøve!

