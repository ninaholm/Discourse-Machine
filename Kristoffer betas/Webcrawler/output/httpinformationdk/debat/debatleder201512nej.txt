Nej
LEDER


 Op til etableringen af det indre marked for snart et kvart århundrede siden blev den daværende kommissionsformand Jacques Delors refereret for, at nu havde vi forkælet markedet uafbrudt i 30 år – nu var det demokratiets tur. Advarslen i Delors’ ord blev hurtigt glemt, det var i årene efter Murens fald og historiens afslutning, så demokratisk set kunne Europa kun bevæge sig en vej: fremad. Men blot et lille tiår senere var ’demokratisk underskud’ et så etableret begreb, at det fik den politiske arkitekt bag det danske EF-medlemskab i 1973, tidligere minister Ivar Nørgaard, til at anbefalede et nej til dansk deltagelse i euroen.
Demokratiet er ikke EU’s mest akutte problem, men det mest grundlæggende. Med det indre marked og den politiske union er lovgivning ubønhørligt vandret fra folkevalgte parlamenter til regeringer og embedsmænd. Overflytningen af kompetencer fra medlemslandene til EU har ikke haft følgeskab af nye, fælles demokratiske strukturer.
Demokratiet er ikke en formuleret del af morgendagens afstemning, men det er i høj grad på stemmesedlen. Vi stemmer om, hvem der skal udforme retspolitiken. I dag er det Folketinget, og suverænitetsafgivelse er bundet til folkeafstemninger. Efter et ja vil en regering kunne afgive suverænitet og tiltræde nye retsakter, blot den ikke har et flertal i mod sig i Europaudvalget – aktuelt har EU 680 vedtagne retsakter, og 192 nye er på vej. Initiativ- og beslutningsret flyttes fra Folketinget til regeringen; fra regeringen til embedsværket i EU.
Systemet er ikke nyt. Det har ifølge den socialdemokratiske formand for Europaudvalget, Mette Gjerskov, »fungeret fint« i årtier. Og hun har ret: Sidste år blev ni ud af 10 af EU’s direktiver gennemført administrativt i ministerierne, og Europaudvalget udstedte 44 forhandlingsmandater til over 2.000 love og retsakter. Systemet fungerer om ikke ’fint’ så effektivt. Men den demokratiske gæld vokser og vokser.
Det progressive nej har det svært. I hele Europa er den folkelige kritik af EU belastet. Af græske fascister, ungarske antidemokrater, franske højreekstremister, britiske nationalkonservative og herhjemme af især Dansk Folkeparti. Men også af et skrigende behov for globale og fælleseuropæiske løsninger på flygtningekrise, klimakrise, vækstkrise, ressourcekrise, et Mellemøsten i opløsning etc. Fra et progressivt perspektiv kalder en genetablering af en social kontrakt, en offensiv klimadagsorden, en universel tilgang til asyl- og menneskerettigheder, en førerposition i den globale grønne omstilling, en aktiv rolle for sikkerhed og udvikling i verden – på mere samarbejde, og i en række sammenhænge også mere integration og overstatslighed.
Men lige så lidt, som nationalstaten er løsningen, lige så afgørende en forudsætning er et magtfuldt demokrati for at kunne skabe holdbare progressive løsninger. Derfor er det progressive svar i morgen et nej.
Desværre er det progressive ja kun et fromt ønske: De 22 retsakter, som er udvalgt til afgørelse i morgen, er i vid udstrækning renset for progressive dagsordner: Man kan ikke stemme for en bedre asylpolitik; man kan ikke stemme for lige rettigheder, for øget retssikkerhed, for mere åbenhed, for mere demokrati – tværtmod er lovgivning, der enten koster penge eller gavner andre end danske borgere og virksomheder, sirligt pillet ud. Og det positive ønske om, at vi alle EU’s mangler til trods skal ’være med’ og få den smule indflydelse, det kan give, rejser det grundlæggende spørgsmål: Hvem er ’vi’, som får indflydelse i et system, der gradvist tømmes for demokratisk indhold?
Demokratiproblemet er ikke specifikt for morgendagens afstemning. Forleden refererede historikeren Uffe Østergaard her i avisen til en 15 år gammel bemærkning fra tidligere tyske udenrigsminister Joschka Fisher om, at EU-samarbejdet »har fungeret enormt godt for dem, der har været involveret i det, men det har fremmedgjort befolkningerne«. Det er et politisk problem, at han stadig har ret – og det er en demokratisk skandale, at befolkningerne i stigende grad ikke anses som ’involverede’.
Demokratiet er ikke en luksus, vi tillader os i gode tider. Det er et moderne samfunds vigtigste værn mod barbariet. Hver gang vi afvikler en lille stump af det, må vi enten have gjort os en overvejelse om, hvem der skal genindføre det – eller i det mindste stå ved, at vi opgiver det.
Læs også: Ja

