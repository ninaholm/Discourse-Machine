Knyt, frk. Knausgård
Ville vi have udråbt hende til den moderne romans frelser eller bedt hende holde sine beskidte trusser i privaten, hvis nu Karl Ove Knausgård havde været en kvinde?


 Jeg kunne mærke en varme brede sig i mit bryst, da jeg lænede mig frem og fik fat i en ble og pakken med vådservietter, mens min søn hang på mig som en lille koalabjørn. Jeg lagde ham på gulvet og tog hans strømpebukser af, rev de to klisterstropper af den beskidte ble og smed den i skraldespanden under vasken, mens han kiggede på mig med et alvorligt udtryk. »Kun tis,« sagde han. Så vendte han hovedet og ... Nej, nej, nej, stop! Det er et seriøst dagblad, det her, og du er en kvinde, der i al almindelighed bruger en helvedes masse energi på at fremstå professionel og fattet, så ødelæg det nu ikke med hverdagsfnidderfnadder og sentimental meditation.
Heldigvis er ordene slet ikke mine, men Karl Ove Knausgårds – bevares, med mindre justeringer for at forstærke illusionen om, at det var mig, der havde sat mig for i minutiøse detaljer at beskrive et ganske begivenhedsløst bleskift på et offentligt toilet. Og det er da slet ikke mig, der for indsatsen har høstet anerkendelse for at være »løsningen på den moderne romans udfordringer«.
Mens den norske forfatter for længst har lagt først de nordiske lande og dernæst Europa ned med sit 6-bindsværk Min Kamp, har USA (eller i hvert fald et par postnumre i New York) nu for alvor fået øjnene op for »the handsome modern dad from the new school of nordic cool«. Heriblandt litteraturprofessor Katie Roiphe, der slugte bøgerne og anbefalede en veninde at gøre det samme. Efter et par dage fik hun en sms. Veninden nød skam bogen, men: »Hvad hvis den havde været skrevet af en kvinde?« spurgte hun. Og Katie Roiphe gik i tænkeboks. Hvad hvis der stod Carla Krauss på det bogomslag, hun havde liggende i skødet, spurgte hun i netmagasinet Salon: »Jeg tror ikke, vi ville være i stand til at tolerere, endsige fejre, denne form for dagbogsagtige udgydelser fra en kvinde (…) Hvis det var skrevet af en kvinde, ville det fremstå banalt og selvoptaget, og både læsere og anmeldere ville finde det narcissistisk og selvsmagende.«
Katie Roiphe har ret. Jeg er ikke i tvivl om, at havde en kvinde formastet sig til at forfatte 3.000 sider om sin hverdag, ville det vække god gammeldags vrede. Og ikke kun hos mænd. Måske ville vi kvinder faktisk blive endnu mere fortørnede, fordi Carol Krauss’ udgydelser potentielt ville spejle sig negativt tilbage på os. Vi ville lade hende vide, at hun skulle lade være med at vifte med sit beskidte undertøj i offentlighed, hvis hun forventede at gøre sig fortjent til andres respekt. At hun skulle tage at pibe til sine veninder i stedet – ja, vi vil ville nok indføre noget nedladende om »over en caffe latte« for at angive hendes yderligere degraderende klasseforhold.
For kvindeliv i middelklassen er så langt fra at være kunst, at det næsten har potentiale til at blive provokunst. Som Katie Roiphe skriver: »Den særlige afart af det raseri, der rettes mod kvinder, der dokumenterer deres hverdag, især hvis den ikke indebærer en barndom af fattigdom eller misbrug eller sygdom, er lige så dybt forankret, som den er irrationel.
Knausgård skal og bør hyldes – og ikke bare for sit eminente sprog og sin vedholdenhed. Han har også fortjent en plads i litteraturhistorien for at zoome helt ind på en af de absolutte største sociale forandringer i vor tid, nemlig den, der sker i faderrollen og den langt bredere vifte af maskuliniteter, der er til rådighed i dag. Det er helt i den feministiske litteraturs ånd, at de hyldemeter, der i 1970’erne blev optaget af kvindelige forfattere, der gav nyt sprog til en hel generation af kvinder, som skulle ud på arbejdsmarkedet og boksede med de forandringer i de intime sociale strukturer, som det affødte, nu fyldes af mænd, der gør det samme for en generation af medbrødre.
Men tankeeksperimentet åbenbarer en gammelkendt, men for tiden vældig moderne antifeministisk strategi, nemlig at udelukke den nære kvindelige erfaring som relevant. Hvor Knausgårds kamp bliver en almen kamp, der frigør os alle fra skylden ved at tænke livet i den øvre middelkasse som en kamp, ville en kvindes lignende bestræbelser bliver kritiseret for at være forkælet, og hun ville blive dynget til i opfordringer til at løfte blikket fra sin Macbook på Marimekko-dugen og se på vilkårene for de undertrykte kvinder i Mellemøsten. Det er så påfaldende sjældent, at mænd, der taler om vilkårene for dansk erhvervsliv, får at vide, at de bør fokusere på den ikkeeksisterende økonomi i Liberia. Det er kvinder, der skal spise op, fordi børn sulter i Afrika.
Anna von Sperling er kulturredaktør

