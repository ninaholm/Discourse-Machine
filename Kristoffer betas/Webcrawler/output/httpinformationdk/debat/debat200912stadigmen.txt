Er vi stadig mennesker om 50 år?
Vi er nået langt på det teknologiske område. Måske for langt. For må vi eksempelvis skabe robotter, som er delvist menneskelige? Må vi dræbe en robot, der indeholder organisk materiale? Og må en sådan robot beskytte sig ved at dræbe mennesker? Hvor går den etiske grænse egentlig?


 Verdens indtil nu højeste bygning 'Burj Dubai' på 818 meter indvies efter planen i dag i Dubai, De Forenede Arabiske Emirater. Bygningen er et symbol på, at vi som mennesker efterhånden ingen grænser har i forhold til teknologisk udvikling.
Som bekendt steg Herren ned for at se tårnet og blev klar over, at »når de begynder at handle sådan, vil intet af det, de planlægger, være umuligt for dem. Derfor forvirrede Han deres sprog, så de måtte holde op med at bygge byen og blev spredt over hele jorden«.
Det får tankerne til at vandre, om hvad menneskene kan opnå. Et område, som Herren sikkert så på med misbilligelse, er det meget aktuelle geoengineering, hvor der både gribes ind i naturen og skabes kunstig natur for at modvirke og bekæmpe klimaforandringerne; men udviklingen er voldsom og kontroversiel inden for netop det, som det nok var underforstået i Babelsmyten, var Guds område alene: Skabelsen af mennesket.
Vi bevæger os dybere ind i forståelsen af de mindste dele af os selv - og er begyndt at blande dem på måder, der forandrer vores liv totalt. Den viden, forskerne har indhentet og publiceret og den brug, der bliver gjort af den, ville en gang være blevet undertrykt, og både forskere, publikationer og de praktiske udøvere brændt på bålet.
De religiøse, etiske og lovgivningsmæssige rammer handler i dag mest om stamceller - en form af embryonale celler. Men stamceller kan skabes på en række måder, som ingen havde forestillet sig for få år siden, og lovgivningen i de fleste lande derfor heller ikke tager højde for: F.eks. har man i USA videreudviklet en japansk metode til at anvende et menneskes almindelige hudceller til at fremstille basale stamceller, så de kan bruges til fremstilling af organer og alle terapeutiske formål - uden etiske problemer.
Også dyreforsøg er med i udviklingen. I Japan er et får født med en bugspytkirtel fra en chimpanse. Det kan betyde, at det bliver muligt at dyrke menneskeorganer i dyrekroppe og overkomme manglen på organer, der dagligt koster 10 mennesker livet i Europa. Her sætter etikken dog grænser - endnu.
I Shanghai har forskere ændret celler fra et svineøre til pluripotente stamceller, som kan udvikle sig til en  vilkårlig form for celler i kroppen og manipuleres og klones til grise, hvis organer kan transplanteres ind i mennesker. Næste skridt er at avle genmodificerede grise, der kan bruges som organdonorer enten ved at tilføre stamcellerne menneskeligt dna eller ved at sætte nogle af grisens egne gener ud af funktion.
I Minneapolis, USA, kan forskere producere et bankende rottehjerte i en petriskål, ved at bruge et hjerte fra en rotte og beklæde det med stamceller fra en anden rotte. Metoden skal nu prøves på grisehjerter, der med menneskelige stamceller kan udvikle sig til organer, som mennesker kan modtage.
Det seneste er, at forskere har skabt de første levedygtige væsener af hudceller. Ved at omprogrammere hudceller er det lykkedes forskere fra Shanghai at give liv til nye mus, der selv kan formere sig - foreløbig i tre generationer.
Britiske forskere har fremdyrket strukturer af nerveceller og muskelvæv ved at dyppe computerchip i en blanding af proteiner. Teknikken virker også med stamceller. Det er målet, at metoden med tiden vil gøre det muligt at få enhver form for menneskevæv til at vokse skræddersyet frem og implanteret som protetisk væv i kroppen.
Nano vil forandre verden
Nanoteknologi designer, fremstiller og anvender  materialer, komponenter og systemer med nye funktionelle egenskaber - fysisk,  kemisk eller biologisk. Her skabes aldrig før sete muligheder - både til humanitære og andre formål. Det er lykkedes at få mikroskopiske, kunstige sædceller, glaskugler beklædt med siliciumdioxid og kobolt, til at svømme rundt i kroppen, styret med magneter. De kan levere medicin til organer og udføre nanokirurgi.
Den franske forsker og udviklingsfilosof, Paul Virilio forudser, i Cyberworld - det værstes politik en invalidering af mennesket, når nanoteknologi kan hjælpe individers hukommelse med minicomputere, genforbedringer og ydeevneproteser: »Teknikken vil reducere det levendes egenskaber under foregivelse af at komplettere dem og assistere dem«. Virilio kalder det »protesemennesket«.
Menneskelige robotter
Den tid er ikke fjern, hvor vi skal tage stilling til helt nye kombinationer af mennesker og maskiner, der vil få de jødiske myter om Golem-skabninger og den litteratur, de har inspireret til, til at ligne børnehavehistorier.
Udviklingen inden for kunstige organer og lemmer vil medføre en forbedring i forhold til de naturlige organer og lemmer. Der er eksempler på handicappede idrætsfolk, som ved hjælp af nye kunstige lemmer sætter rekorder. Vil vi se mennesker, der frivilligt lader lemmer og organer blive udskiftet med ny teknologi? Vil vi se teknologi kombineret med biologi til både mennesker og robotter? Noget af det mest kontroversielle vil være at menneskeliggøre robotter ved hjælp af organisk materiale. Analogien mellem levende og ikke-levende er ikke så fortænkt og overfladisk, som den var en gang.
For at nævne blot et enkelt eksempel har belgiske forskere udviklet en trykfølsom folie, der for første gang integrerer optisk forbindelser, lyskilder og trykfølsomme sensorer. Robotindustrien kan nu fremstille hudfølsomme robotter, der føler sig frem på en helt ny måde. Det er hele robotten, der kan føle forskellige tryk på overfladen, hvor det tidligere kun var på udvalgte steder.
Man kan forestille sig, at mennesker får indopereret nanoteknologi med forskellige formål. I dag er det helt naturligt, at svært hørehæmmede og døve får indopereret Cochlear Implantat, et avanceret høreapparat.
Må vi i jagten på terrorister forsyne mennesker med kunstige lemmer, kunstig intelligens og give dem stimulanser? Eller skabe robotter, som er delvist menneskelige?
Forfatteren Isaac Asimov opstillede sine tre love for  robotters forhold til mennesker, men hvad med det omvendte? Må vi dræbe en  robot, der indeholder organisk materiale? Og må en sådan robot beskytte sig ved at dræbe mennesker? Der forskes i robotteknologi til både industrielle, humanitære og militære formål.
Sat på spidsen hævder Ian Pearson, fremtidsforsker for British Telecom, at om 50 år er vi ikke mennesker mere. Det biologiske genmateriale vil for længst være forældet efter Darwins princip. De stærkeste vil være dem, der har udskiftet det traditionelt menneskelige 'udstyr' med bioteknologisk, medicinalt og digitalt udstyr. Den tekniske hjælp vil meget bedre end i dag fjerne uønskede konsekvenser af 'at have levet', såsom ældningssymptomer, uønskede fedtdepoter, sygdomme.
Medicin kan allerede trænge ind i dna og vekselvirke med kroppens kredsløb. Bioteknologi og medicin kan forstærke normale processer og bruges af mennesker, der i dag bliver opfattet som raske, men som af enten personlige eller andre årsager vil øge/ændre deres evner ud over de medfødte. Og det vil gælde både hjerne og krop.
Universel etik?
Forskerne er naturligt forsigtige med at udtale sig om noget, der kan virke science fictionagtigt. Men man kan forestille sig mange hidtil utænkelige kombinationer af menneskelig intelligens og robotter. Hvad er etisk rigtigt, og hvad er betænkeligt? Må der forekomme kombinationer, hvor f.eks. kirurger frivilligt lader sig udstyre med indopereret teknologi, som kan redde i tusindvis af menneskeliv? Må vi forske i dette?
Nogle vil sige, at mennesket bliver klogere. Andre vil moderere udtrykket til, at vi ved mere. Vi kan skabe helt nye verdener på en række område. Der bliver frejdigt sat både store og små blade på nælderne. Efterhånden som den sociale neurovidenskab udvikler sig, vil den med garanti udfordre vores indstilling til ansvar og skyld, ligesom den vil have indflydelse på sociale politikker.
Hvad er svaret på udviklingen? Fra religionen? Fra filosofferne? Fra videnskaben? Fra industrien - og fra os almindelige mennesker? Kan vi opnå at få en fælles holdning uanset religiøst og kulturelt tilhørsforhold?
Et nyt immaterielt Babelstårn er under opførelse. At det er nødvendigt at anvende vores stadig større viden om naturens byggesten til at bygge det på et nyt og mere sikkert og etisk forsvarlig fundament er vel klart nok. Og hvordan kan det kontrolleres?
Paul Hegedahl har arbejdet som leder og bestyrelsesformand og er forfatter til bøger om om ledelse, kommunikation,kreativitet og samfundsspørgsmål.  I dag anmelder han bøger  og debatterer samfundsspørgsmål

