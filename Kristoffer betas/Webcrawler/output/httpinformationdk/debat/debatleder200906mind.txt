Mindre end Absalon



 SKAL TELESELSKABER overvåge, hvad du laver på internettet? Spørgsmålet blev aktualiseret, da Computerworld for at par dage siden kunne berette om hemmelige forhandliger mellem to parter, der i de senere år mest har mødt hinanden i retten: Rettighedshaverne og teleselskaberne.
Hermed åbnes endnu et kapitel i den fortsatte fortælling om den store piratkrig på internettet. Teleselskaberne har været fanget i en kattepine. De er sat i verden for at tjene penge, ikke for at patruljere internettet. Men rettighedshaverne - det vil især sige musik- og filmbranchen - har igen og igen involveret teleskaberne i deres slagsmål med piraterne på internettet - senest i sagen om den svenske hjemme-side The Pirate Bay, som teleselskaberne nu spærrer danskernes adgang til. 
MÅLET MED FORHANDLINGERNE er oprettelsen af et piratnævn, som skal fortsætte det arbejde, som Antipiratgruppen gør i dag. Rådet skal være uafhængigt og fungere således, at rettighedshaverne kan skrive til telekunderne om, at der foregår ulovligheder på deres internetforbindelse, men uden at rettighedshaverne selv kender navnene på synderne. Efter tre advarsler kan sagen bliver overdraget til en domstol. Ideen er angiveligt at lancere tiltaget som en service til forbrugerne, så eksempelvis forældre kan reagere, hvis deres børn misbruger internetforbindelsen uden deres vidende. Det lyder uskyldigt, men perspektiverne er ikke desto mindre temmeligt bekymrende.
"DET ER EN ALVORLIG FORRINGELSE af retssikkerheden, når man går efter en løsning, hvor der skal flyde kundeoplysninger fra teleselskabet over i et uvildigt nævn, uden at en domstol er inde over," sagde Anette Høyrup, jurist i Forbrugerrådet, til Computerworld.
SELV OM DET VILLE VÆRE fint at kunne komme pirateriet til livs uden ligefrem at involvere krigsskibet Absalon, er det i sagens natur noget bekymrende, når folk med store økonomiske interesser i en konkret sag lover at klare problemet uden at forstyrre en dommer.
Det er ikke længere kun musik- og filmselskaberne, der har store økonomiske interesser i sagen. Efterhånden som internettet har nedbrudt en lang række forretningsmodeller, er der flere og flere brancher, der håber, at internetudbyderne kan tilbyde dem en ny. 
Den danske musikbranche får en stor sum penge fra TDC, der til gengæld kan tilbyde sine kunder at downloade al den musik, de vil - så længe de er kunder hos TDC. Teleselskabet er således selv blevet rettighedshaver og kunne tænkes at have mindre ædle motiver til at hindre brugernes adgang til dele af internettet. Man kan derfor spørge, om ikke man skulle lade folk, der ikke har så mange interesser i sagen, afgøre, hvad der er ulovligt. Det kunne for eksempel være en dommer.

