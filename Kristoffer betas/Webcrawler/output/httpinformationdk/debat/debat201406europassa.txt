Europas samvittighed drukner i Middelhavet
EU bliver nødt til at finde en bedre måde at håndtere problemet med det stigende antal bådflygtninge. Men et er sikkert: Man kan ikke forlade sig på, at det ustabile Libyen, hvorfra flygtningene stævner ud, kan bidrage til en løsning i nær fremtid
  
Bådflygtning fotograferet af den italienske flåde under en redningsaktion ud for Siciliens kyst. At Italien står for den dyre Mare Nostrum-operation, der næsten dagligt redder liv, er uholdbart, mener kronikøren. EU burde tage over – og forslaget om at oprette asylbehandlingscentre i det udfordrede Libyen droppes.


 Under mit besøg for nylig i et halvfærdigt hus i Abu Salim, en berygtet forstad til Tripoli, hvor mange asylansøgere fra Østafrika lever under fattige og risikable forhold, bliver Michael fra Eritrea kaldt frem fra sit værelse af sine kammerater. Han fremviser en stor læsion i panden. For et par dage siden blev han slået med en kølle af en bande kriminelle. De brød ind i huset om natten, og han forsøgte at flygte over muren, da de fik fat i hans ben, trak ham ned, tævede ham og stjal de 100 libyske dinarer, han havde i lommen. Michael siger ikke meget, men ser næsten skamfuldt ned i jorden, som er han flov over, at sådan noget skulle overgå ham.
»Alle her ved, hvem der gjorde det,« siger hans ven. »Han bor lige ovre på den anden side af gaden. Men ingen kan røre ham. Det er forfærdeligt. Vi er altid bange. Vi er endda bange for at sove om natten af frygt for, hvad der sker, hvis de kommer tilbage.«
Michael og hans landsmænd fra Eritrea er blandt de tusinder af asylansøgere, der er kommet i klemme i det lovløse Libyen, hvor bevæbnede militser og kriminelle bander udnytter tomrummet efter Muammar Gaddafis fald. De usikre forhold er en af årsagerne til, at man netop nu ser en stigning i antallet af bådflygtninge mod Europa. Som en fyr på 24 år fra Eritrea siger: »Det er et hundeliv. Der er ingen, der vil blive her, ikke engang i fem minutter – alle vil af sted.«
EU-værdier under pres
Italien har taget sig af de fleste asylansøgere – op mod 50.000 i skrivende stund – men den situation er næppe langtidsholdbar. Premierminister Matteo Renzi har meldt ud, at han på EU-topmødet i Det Europæiske Råd den 26. og 27. juni vil fremlægge en plan for, hvordan det europæiske grænseagentur FRONTEX kan overtage den dyre Mare Nostrum-operation på Middelhavet, som næsten dagligt reder liv.
Hvis italienerne stopper operationen, vil det uundgåeligt betyde flere døde på Middelhavet, hvilket vil sætte EU-systemet under øjeblikkeligt pres. EU er ikke kun en politisk overbygning, men også et erklæret værdifællesskab med nogle meget stærke, nedskrevne formuleringer om frihed, lighed, solidaritet og respekten for menneskelig værdighed. Det gør derfor ondt på vores selvforståelse, at mennesker, hvis eneste forbrydelse synes at være, at de er fattige eller flygter fra krig og ødelæggelse, ender på havets bund. Som den italienske premierminister, Matteo Renzi, polemisk har udtrykt det, er EU åbenbart bedre til at redde kriseramte banker, end kvinder og børn i havsnød.
På den anden side vil det være en helt ny situation, hvis bådflygtninge fremover reddes på internationalt farvand under EU’s myndighed. UNHCR har netop været ud at sige, at i den situation er der ikke noget i vejen for, at man tilsidesætter Dublinforordningen og fordeler asylansøgerne på de forskellige europæiske lande, i stedet for at de alle skal asylbehandles i Italien. Det ville være en attraktiv løsning for Italien, men lande som Tyskland, Frankrig og Sverige, der tager flere asylansøgere end Italien, vil formodentligt være svære at overbevise.
Ingen løsning via Libyen
En anden løsning på problematikken er det opsigtsvækkende forslag fra UNHCR om at oprette asylbehandlingscentre i Libyen og andre steder i Nordafrika. Der er principielt ikke noget galt med forslaget, men det har ingen praktisk eller humanitær gang på jord, som også Amnesty International og Human Rights Watch har påpeget. Bunker af rapporter har dokumenteret voldsomme overgreb mod migranter, asylansøgere og flygtninge i Libyen, og et eventuelt samarbejde om oprettelse af lejre for fattige og flygtninge vil kræve en omkalfatring af systemet, som ikke synes realistiske i overskuelig fremtid.
Generelt er planen om at inddrage Libyen i Europas grænseværn kuldsejlet. Libyen har en lang liste af udfordringer, som man skal have styr på, og på den liste står arbejdet med at beskytte de rige naboer i nord mod flygtninge ikke øverst.
Det er de bevæbnede militser, som styrer landet, og det interne opgør om magten eskalerer netop i disse dage, hvor eks-general Khalifa Hifter har lanceret sin blodige kampagne mod ’udenlandske terrorister’. Han har moralsk støtte fra EU og USA, der synes at længes efter en ny stærk mand i Nordafrika. Men de islamistiske militser med Ansar Al-Sharia i spidsen giver sig ikke uden kamp, og der er grund til at frygte, at landet kastes ud i nye blodige kampe, der kan tvinge tusindvis af mennesker på flugt, primært mod Tunesien og Egypten, og i mindre grad Sydeuropa.
Da jeg var i Tripoli i marts, boede jeg over for en vandaliseret politistation, der havde stået tom siden revolutionen. Pludselig en dag åbnede den dørene igen. Det var dog ikke politiet, men en af områdets dominerende militser, der tog stationen i besiddelse, og de ny beboere skabte ikke tryghed, tværtimod. De var en broget forsamling i alle aldre med slidte AK47-rifler på skuldrene. De virkede meget udisciplinerede, og folk på hotellet sagde, at de var på stoffer. For det meste sad de dog bare på gaden og drak kaffe og røg cigaretter og snakkede. Men nogle gange skød de vildt omkring sig, og andre gange forsvandt de i dagevis uden spor.
Atomiseret Libyen
Det er realiteterne på jorden i Libyen – magten er decentraliseret, for ikke at sige atomiseret. Derfor har EU’s forsøg på at styrke Libyens grænser også været skønne spildte kræfter hidtil. Man har fra EU-Kommissionens side finansieret en mission på 110 mand og et årligt budget på 30 millioner euro, der har til huse i et luksuriøst feriekompleks uden for Tripoli. Men de fleste er sendt tilbage til Bruxelles eller til Malta pga. den dårlige sikkerhed, og fordi de ikke havde noget fornuftigt at lave, som en embedsmand forklarede mig uden for citat. Der er ikke mange at forhandle med på regeringsniveau, og som samme embedsmand diplomatisk tilføjede: Landets evne til at absorbere hjælp er meget ringe.
Den libyske flåde, der ulig hæren er forholdsvis intakt, har ikke mandskab eller materiel til at tage sig af opgaven. Som oberst Ghasem, talsmand for flåden, forklarede mig, har Libyen 1.800 kilometer kyststrækning, men intet overvågningsudstyr. Det blev bombet under NATO-angrebene. Mange af skibene ligger også hen, hvilket EU-missionen ikke har mandat til at hjælpe med at ændre på. Men, tilføjede han, løsningen ligger slet ikke i Libyen. Den ligger i de lande, flygtningene kommer fra.
»Problemet er, at selv om afrikanerne ved, at de kaster sig ud i det ukendte, betaler de menneskesmuglerne alligevel, fordi de ikke kan blive i deres egne lande. Kun hvis vi kan finde en løsning på den udfordring, kan problemet gradvist blive mindre.«
Det har obersten nok ret i. Men det er langt fra sikkert, at et kriseramt og geopolitisk svækket Europa har mod på at engagere sig i Afrika med fornyet styrke. Når krisen kradser, vender man sig indad. Spørgsmålet er bare, om Europa har råd til at lade være.
Bagerst i et mørkt og fugtigt rum i den halvfærdige bygning i Tripolis Abu Salim sidder en ung kvinde på 21 år fra Eritrea på en skammel og koger et æg over et gasblus. Hun er gravid i sjette måned med sit første barn, men kan ikke blive tilset på det lokale hospital, fordi hendes mand er i Eritrea, og enlige kvinder ikke får hjælp. Hun siger, hun er bange for, hvad der skal ske, når babyen kommer. En anden kvinde er gravid i niende måned og går langsomt omkring med en arm om maven. På væggen bag dem har nogen skrevet: »Velkommen til Abu Salim Prison.«
Hans Lucht er antropolog og seniorforsker ved Dansk Institut for Internationale Studier

