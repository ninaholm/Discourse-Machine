Lad os så komme videre!



 Søren Søndergaard skriver i Information den 29.juli videre på Folkebevægelsens symbolpolitiske føljeton om valget af formand for Europa-Parlamentet (EP). Den nyvalgte formand, Buzek, er kort og godt en »polsk konservativ abortmodstander« og S og SF's medlemmer af EP har svigtet højre-venstre kampen. Eller med Søndergaards partikollega, Per Clausens (Enhl.), formulering, er der tale om »rendyrket vælgerbedrageri«.
Med al respekt for Søren Søndergaard og Per Clausen, må jeg undres over denne måde at lave politik på. Historien om Buzek er intet andet end en storm i et glas vand!
Buzek er som konservativ absolut ikke min politiske kop te. Men hans såkaldte hyldest til paven »som en stor menneskerettighedsforkæmper« er skudt langt over mål: Buzek er selv protestant, og han nævnte blot det faktum i sin tale, at den tidligere pave støttede demokrati- og menneskerettighedsbevægelsen 'Solidaritet' under 80'ernes Østkommunisme. Buzek var en central del af 'Solidaritet', og hvis nogen blev hyldet i talen, var det denne bevægelse.
Billige point
Clausens betegnelse af Buzek som en »homofobisk abortmodstander« vækker forståeligt nok forargelse. Jeg tror heller ikke, at Buzek er den fremmeste forkæmper for disse ting, men jeg forholder mig til, at SF's Grønne Gruppe inden støtten til Buzek, fik ham til at garantere støtte til homoseksuelles og kvinders rettigheder, herunder retten til abort.
Buzek havde, uden den Grønne Gruppe, sit flertal på plads og ville under alle omstændigheder være blevet valgt - men med garantien har vi noget konkret at hænge ham op på.
Og lad os slutteligt få proportionerne på plads. Det handler i høj grad om højre og venstre, når folk stemmer på valgdagen. Der vandt højrefløjen i Europa, og det giver dem formandsposten - præcis som i Folketinget. Det betyder absolut ikke, at jeg er politisk enig med den nye formand. Jeg og SF vil benytte enhver lejlighed til at trække Europa i en social og bæredygtig retning, og det vil vi gøre ved at tage de vigtige politiske kampe.
At lave symbolpolitik ud af denne sag er billige point og fremmer ikke et progressivt politisk projekt for Europa.
De politiske højre-venstre kampe ligger i stedet foran os, når vi skal diskutere arbejdstidsregler, regulering af den finansielle sektor og klimaudfordring. Spørgsmålet er, hvor det tværpolitiske parti, Folkebevægelsen, vil stille sig i disse spørgsmål, som om nogen berør Europas borgere? Og lad os så komme videre!

