Dø, juleskam, dø!
Juleskammen er over mig. For har den varmt sitrende, kulturinseminerede ’julestemning’ overhovedet en skamfri plet at hvile på på denne jord? Ja, den har. Dø, juleskam, dø! 


 Jeg har på det seneste taget mig selv i små, hjerteudmattende skamanfald. Det starter som en sitren i maven, en slags dum primalglæde, ofte kulde-varme detoneret – dét at komme ude fra vintermørket og ind et lunt og gerne lidt gammelt sted. Følelsen er ofte lysbetinget, stearin gør det for mig, noget, der funkler varmt i et eller andet vindue, gør det. En række amerikanske film, tilbudshylder med rødt og guld skrammel i den lokale Netto og dét at flere mennesker, jeg holder af, samles på ét lunt sted, gør det.
Følelsen overvælder mig, maven bliver varm, hjertet blævrende slapt og så, så, så – er hjernen advaret: skamalarmen vræler, det kritiske center sender stødsignaler af ‘fy, fy’ tilbage i kroppen, lammer hjertet, elektrochokerer de dele, der har givet slip i et ahhh … hyggekringlehjertesnapsehapseklippehyggenygge … Stød! Stød!
Julestemning er et særligt kulturinsemineret hyggefænomen, hvis enkeltbestanddele kan være svært at tage helhjertet, og dermed helhjernet, på sig. For alle de søm, som julen er klynget op med, taler til den modbydeligt privilegeredes samvittighed. På en måde opsummerer december alt det skidt, som et velfærdssamfund gnubber sig ind i og af sig: Den interne og globale skævfordeling af goder, symbolske religionsfejder, moderne familiekonstruktioner – og dennes utilpashed med at fordele sig i hyggehold én ’særlig aften’ om året.
Den klagesang, vi så hvert år synger, når vi holder eller ikke holder jul, er derfor det store, velberettigede forbeholdskvad. Efter efterårsoptakten (’skal vi allerede tale om jul?’) følger det dominerende omkvæd: forbrugslede.
For det typiske billede af jul er den overdrevne forbrugsfest: Vores kroppe sprækker, forstopper og vender sig af ædegilder. Vi drikker os vanvittige og utilregnelige. »Danskernes Dankort gløder,« siger damen hvert år i tv på reportage i Magasin lillejuledag, hvor en mand har købt alle gaver to timer før lukketid, 14.300 kr. er han kommet af med. Seere fnyser. »Der langes meget kvindelingerie over disken i dag,« fortæller salgschefen med et glimt i øjet, der vidner om den hyggelige kønsforskel: sådan er mænd.
At shoppe sig en tur op ad Strøget føles som at møve sig vej gennem kapitalismens trange tyktarm, en lind strøm menneskebårne poser af overflod, der kan byttes og bliver det. De folk, der smiler, er ignorante over for det skamløse forbrug, de deltager i. De, der ser irritable og pligtpiskede ud, er apatiske slaver for selvsamme skamløse forbrug. Alt mases frem i en tyk klump hykleri, der plumper tungt til jorden, når det omsider er Jesu fødselsdag.
Jesus, ja. Forbeholdet styrkes, jo mere jul generobrer status som kristen (altså: ’dansk’) tradition. For nylig var Ekstra Bladet på en absurd datajournalistisk mission for Dansk Folkepartis kernevælgere, efter at et lille muslimsk flertal i en afdelingsbestyrelse i et boligområde i Kokkedal droppede et dyrt juletræ: »Marker på det interaktive kort over artiklen, om julen er tilladt hos dig,« bad Ekstra Bladet sine læsere om. Så skulle julen være kampzone for kulturkampen. »Det handler ikke kun om et træ,« udtalte DF’s udlændingeordfører Martin Henriksen: »Der er jo også børnehaver og folkeskoler, som nedtoner f.eks. juletraditioner pga. hensyn til visse muslimske grupper, og det er bare ikke i orden.«
Hvem har lyst til at følge den form for ’orden’? Og er julestemning dermed ikke blot en kommercielt fabrikeret følelse, der sammenfletter hygge med ekskluderende værdier, man ikke vil sidde til bords med, og som ofte forstærker ensomhed og fortvivlelse? Har ’julestemning’ overhovedet en skamfri plet at hvile på på denne jord?
Det har jeg i år besluttet mig for, at den har. Fra nu af blokerer jeg stødene fra hjernen. For min juleskam er en automatreaktion, som overser, at man året rundt må zigzagge rundt i samfundet med sin egen pose af værdier, og at det er de værdier, man skal pumpe ind i ens definition af jul, og som bestemmer, hvordan man behandler og bemærker hinanden med det blæver-lune hjerte. Det har intet med religion eller 14.300 kr. at gøre, men om en o.k. vinteroverlevelsesfølelse. På lørdag er der julefrokost på Information. Temaet i år er ’jul’. Det tema tror jeg godt, vi kan generobre.
 
 
Katrine Hornstrup Yde er filmanmelder og kulturskribent

