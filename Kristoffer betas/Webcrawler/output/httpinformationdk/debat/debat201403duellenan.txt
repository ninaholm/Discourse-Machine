Duellen: ’Anmelderen skal åbne værket’
Det gavner ikke kunsten, når anmeldere fokuserer ensidigt på, om et værk er godt eller dårligt, mener skuespilleren Kirsti Kærn. Hun savner flere anmeldere, som i stedet hjælper publikum med at afkode et værk


 
	Skuespiller Kirsti Kærn, der er aktuel i Kvinder på Teatret Svalegangen, efterspørger anmeldere, som gør mindre ud af at beskrive et stykke som godt eller dårligt og mere ud af at hjælpe publikum med at navigere i udvalget af kulturtilbud.

	»Man kan jo godt gå ind og se på noget og så sige, ’jeg var ikke særligt glad for stilen, men jeg syntes faktisk, at de lykkedes med det, de ville.’ Man kan have en højere saglig tilgang til det, sådan at to stjerner ikke altid betyder, at det er skidt, og seks stjerner ikke altid betyder, at det er pissegodt,« siger hun.

	For eksempel fik teaterstykket Hjertet skælver, som Kirsti Kærn spillede med i, tre stjerner – altså en relativ lunken karakter. Men anmelderen argumenterede så godt for sin vurdering, at Kirsti Kærn endte med at være glad for anmeldelsen.

	Netop fordi den beskæftigede sig med værkets projekt og gik ind på dets præmisser i stedet for kun at beskrive, hvorvidt anmelderen følte sig underholdt eller ej.

	»Jeg bliver glad, når jeg ser sådan en anmeldelse, men der er langt imellem dem. Ofte bliver de alt for subjektive og fokuserer for meget på, om en enkelt skuespiller var god eller dårlig. Men det er jo kun én del af oplevelsen af selve det værk, der nu bliver lavet,« forklarer Kirsti Kærn.

	Når mange anmeldere koncentrerer sig om, hvorvidt tommelfingeren skal vendes op eller ned, bliver teateroplevelsen omdannet til en vare, som har til hensigt at tilfredsstille forbrugeren, frem for et selvstændigt kunstværk med plads til at eksperimentere og udfordre, mener hun.

	»Jeg synes da, det ville være fedt, hvis anmelderen prøvede at interessere sig for det mysterium, der ligger i at prøve at åbne et værk for sit publikum. Det handler lidt for meget om: ’Var skuespillerne gode eller dårlige? Kunne jeg lide det, eller kunne jeg ikke lide det,’ frem for ’hvad er det, de vil?’«

	Der er stor forskel på at være publikum til et lille, eksperimenterende teaterstykke og en stort anlagt musicalproduktion, siger Kirsti Kærn.

	Derfor må der også være forskel på anmelderens tilgang til opgaven. Især i en tid, hvor flere amatøranmeldere vælger at give deres mening til kende gennem blogs og sociale medier.

	»Hvis der skal være forskel på den professionelle og den ikke-professionelle anmelder, må anmelderens rolle også være, at man har en høj faglighed og kendskab til, hvad det vil sige at skabe teater.«

