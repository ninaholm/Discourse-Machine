Det umusikalske køn
Hvis man nu i stedet for at betragte kønskvotering som en begrænsning og nedprioritering af indholdet betragtede det som en udfordring, der kan ruske lidt op i vanetænkningen, så kunne det jo være, at vi fik nogle helt fantastiske musikalske oplevelser, som vi ellers ikke havde fået øje på


 Kvinder er mindre musikalske end mænd. Kønsfordelingen i musikbranchen er i hvert fald så ulige, at man godt kunne få den tanke. Der er flest mandlige musikere, og derfor er der flest mænd på plakaten, lyder reaktionen fra de danske festivaler, når de konfronteres med den svenske Arvika Festivals planer om at indføre kønskvotering. Men som med alle strukturelle kendsgerninger må man spørge sig selv, hvorfor det er sådan. Hvorfor er der næsten tre gange så mange optrædende mænd på Roskilde Festival end kvinder? Er kvinder virkelig mindre musikalske end mænd? De fleste synes at være enige om, at musikalitet ikke er kønsbestemt, og indtil der er videnskabeligt bevis for det modsatte, så skylder vi os selv at finde ud af, hvorfor der er så få kvinder, der er noget ved musikken. Ikke kun på scenen, men på pladeselskaberne, på spille- stederne, i bookingbureauerne, blandt anmelderne og journalisterne, ja selv  i pladebutikkerne.
Kulturjournalist Anya Mathilde Poulsen lavede for et par år siden en interviewrække til DR om kvinder og musik. I den forbindelse er det værd at bemærke, at samtlige kvindelige musikere, der blev interviewet, var vokset op i en kreativ familie, hvor det at udfolde sig kunstnerisk eller udfordre gamle mønstre var normalt. Blandt mandlige musikere er det nu så normalt at være fra en kulturel udørk  i provinsen, at pladeselskaberne er holdt op med at skrive det i pressemeddelelsen.
UMIDDELBART TEGNER der sig et billede af, at kvinder, der selv bliver musikere, er vokset op blandt musikere eller i hvert fald kreative mennesker, der tror på, at de har noget at bidrage med. Derfor er det heller ikke usandsynligt, at flere kvindelige forbilleder i musikken ville få flere piger til at føle sig inspireret til at søge i den retning. Set i det perspektiv har festivalerne helt sikkert en stor rolle at spille, hvis de ville. At optræde på Roskilde Festival er noget af det ypperste, en dansk musiker kan opnå. Hvis man lod flere kvinder optræde dér, kunne det være, at det billede blev reproduceret i stedet for det, der har været dominerende i al den tid, musik er blevet udøvet.
MEN SOM ALTID, når talen falder på kønskvotering i Danmark, bliver hælene sat i. I Sverige har nyheden om Arvika Festivalens tiltag skabt forsvindende lidt opmærksomhed og debat, for i Sverige er det helt almindeligt at gøre noget markant ved rammerne for at skabe den forandring, som vi i Danmark forestiller os kommer helt af sig selv. Men der er jo heller ingen, der siger, at vi i Danmark skulle kopiere den svenske model. Man kunne forestille sig en enkelt scene, hvor man et år præsenterede en ligelig fordeling af mænd og kvinder. Så risikerede man da ikke, at kønskvoteringen gik ud over det generelle høje kunstneriske niveau, man åbenbart mener dominerer på festivalerne. Med dette års Roskilde Festival i frisk erindring kan det i øvrigt være svært at sluge det argument.
Når de danske festivaler erklærer, at det kun er deres opgave at afspejle musikverdenen, er det en grov selv- undervurdering og står også i modsætning til det værdigrundlag, som festivaltanken udsprang af. De har magten til at være med til at ændre på et forhold, der kun kan forklares med vanetænkning, strukturelle rammer og gentagelse af gamle mønstre. Set i det lys, virker det ret halvhjertet, når det eneste konkrete, Roskilde Festival gør for ligestillingen, er at sætte flere toiletter op næste år.
MEN SOM FLERE eksperter påpegede i weekendens udgave af Information, betragtes kunsten normalt som fritaget for socialt ansvar, for det kan kunsten ikke tage hensyn til. Her er det det åndelige og æstetiske, der må være i fokus. Og derfor er de danske festivalers og også kunstnernes holdning til kønskvotering ikke overraskende. Kunsten kan ikke lade sig begrænse af strukturelle rammer, mener man. Men at en kombination af kunst og strukturelle dogmer ikke kan give en frugtbar arbejdsproces og resultere i nyskabende og overraskende kulturelle oplevelser, har vi næsten ikke andet end modbevis på i dansk kulturhistorie. Hvis man nu i stedet for at betragte kønskvotering som en begrænsning og nedprioritering af indholdet betragtede det som en udfordring, der kan ruske lidt op i vanetænkningen, så kunne det jo være, at vi fik nogle helt fantastiske musikalske oplevelser, som vi ellers ikke havde fået øje på. Og så ville ligestilling bare være en bonus. Det ville også passe bedst ind i vores selvbillede. For vi har jo ligestilling. 

