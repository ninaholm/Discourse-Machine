Lille Danmark - store Mærsk

Selvfølgelig skal også skibsfartens CO2-udslip og anden luftforurening formindskes så meget som muligt, men hvad angår gods- og varetransport er skibe CO2-mæssigt langt at foretrække for lastbiler. Skibe og godstog er ikke problemet. De er en del af løsningen af både klima- og olieforsyningsproblemet, skriver dagens læser.

I Informations leder fredag 8. februar siges det, at de 34 millioner ton CO2, der i 2006 blev udledt fra de 1.000 skibe, Mærsk ejede eller lejede, er et 'opsigtsvækkende tal'. Er det nu det?Det er rigtigt nok noget i retning af to tredjedele af det samlede CO2-udslip fra de skorstene og udstødningsrør, der befinder sig på dette kongeriges territorium, men dét siger måske nærmere noget om rigets lidenhed i den store verden. Da Mærsk-skibene transporterer gods og varer mellem lande og kontinenter, er det måske mere relevant at sammenligne Mærsk-skibenes CO2-udslip med det samlede globale CO2-udslip fra gods- og varetransport. Dette andrager ca. 2,5 milliarder ton CO2 om året, hvoraf Mærsk-skibene tegner sig for ca. 15 promille.Når jeg køber en bærbar, en boremaskine eller en skjorte, der er fremstillet i Kina, skal det CO2-udslip, produktionen og transporten hertil har forårsaget, retteligt tilskrives mig - inklusive udslippet fra udvinding af de mineraler m.m. og fra produktion af de halvfabrikata Kina importerer fra Afrika, Sydamerika, osv., samt transporten heraf.Når disse CO2-udslip indregnes i den klimabelastning, som skal tilskrives os danskere, så er vores belastning ikke faldet, men steget siden 1990. Men søtransporten tegner sig kun for en lille del af det samlede CO2-udslip op igennem de udenlandske produktionskæder til den endelige transport med lastbil til Bilka. Og at tilskrive lille Danmark en stor del af CO2-udslippet fra den internationale og interkontinentale skibstransport er ikke rimeligt.Selvfølgelig skal også skibsfartens CO2-udslip og anden luftforurening formindskes så meget som muligt, men hvad angår gods- og varetransport er skibe CO2-mæssigt langt at foretrække for lastbiler. Langsomtgående containerskibe i fast, velorganiseret rutefart mellem terminaler i sjællandske og jyske havne, kombineret med hurtige og hyppige godstogsforbindelser til skibsterminalerne kan give et betydeligt bidrag til nedtrapningen af CO2-udslippet fra Danmark. Og et velorganiseret hurtigt elektrisk godstogsnet i Europa med forbindelser til Rusland og Kina kunne give et stort bidrag til nedtrapningen af CO2-udslippet og olieafhængigheden.Skibe og godstog er ikke problemet. De er en del af løsningen af både klima- og olieforsyningsproblemet. Men lastbilerne får nok lov at brede sig, indtil olieprisen inden så længe slår bremserne i. Så bliver der ikke så meget hverken at sejle eller at køre med, og det kan jo så blive løsningen, når nu A.P. Møllers princip: 'Rettidig omhu' ikke er på mode.
