Vi kræver dokumentation for indsatsen mod kriminelle børn
Ligesom ingen vil acceptere, at en læge helbreder sin patient ud fra mavefornemmelser og kiggen i kaffegrums, ja så skal vi heller ikke acceptere, at nogen forsøger at stoppe bandekrigen på samme måde


 Regeringen har lanceret deres pakke mod ungdomskriminalitet. Den rummer forslag om at nedsætte den kriminelle lavalder, lænke 12-årige elektronisk og straffe forældre, der ikke holder deres børn i skole. Vi vil alle ungdomskriminaliteten til livs, men regeringen har fundet den forkerte patient til deres kur. For hvilket problem taler vi om? Ingen under 15 år er blevet anholdt i København i forbindelse med bandekrigen. For det andet - vil tiltagene virke? Stort set alle, der arbejder i felten eller forsker i ungdomskriminalitet, siger enslydende: Mere straf gør intet godt. Hvis man følger logikken i et af forslagene, vil man som lægmand komme frem til samme konklusion. Lavalderen sættes jo ned for at kunne fængsle børn. Ellers falder forslaget som unødvendigt. Men børn udvikler sig nok ikke voldsomt positivt, blot fordi de sidder indespærret med hærdede kriminelle. Det bringer os ingen vegne.
Desværre har jeg ikke ligeså farverige forslag som højrefløjen til at bekæmpe ungdomskriminalitet. I al sin kedsomlighed vil jeg foreslå, at vi bruger mere af det, der virker.
Kigge i kaffegrums
Nogle eksempler: Til de helt unge har vi i København projektet 'Familien i Centrum'. Her sætter man sig sammen med ikke kun den unge, men hele familien, og giver dem redskaberne til at opnå et liv, hvor man bakker hinanden op på en positiv måde. Det lyder blødt, men det virker. Dokumenteret. Vi har målt effekten af familiebehandlingen, og jeg eftersender den gerne til Tom Behnke (K). For de lidt ældre har vi eksempelvis et projekt som 'Den Korte Snor', hvor alle i en ungs omgangskreds rykker sammen og sørger for, at de følger deres skole og holder sig væk fra gadens værste fristelser. Også det virker. Dokumenteret.
Vi skal bekæmpe bande- og ungdomskriminalitet. Men ligesom ingen vil acceptere, at en læge helbreder sin patient ud fra mavefornemmelser og kiggen i kaffegrums, ja så skal vi heller ikke acceptere, at nogen forsøger at stoppe bandekrigen på samme måde. Vi må forlange gode indicier for at deres forslag virker, og det skylder de stadig at give offentligheden. Selv mener jeg, at vi skal gå på tre ben. Lad os først fjerne det økonomiske grundlag for banderne ved at legalisere hash. Lad os gøre endnu mere af det, som vi har dokumentation for virker, og lad os udbrede det til også de unge i alderen 18-23 år. Og endelig; lad politiet og fængslerne tage sig af dem, de kender bedst: de voksne kriminelle. 
At ville forandringen
Regeringens udspil bærer præg af mistillid. Børnene skal have fodlænke, forældrene skal have fjernet  børnechecken og kommunerne skal overvåges.
Indtil regeringen finder deres dokumentation frem, kan de få en fodlænke, et bord og en af de mange rapporter, der fortæller, hvad der virker. Hvis man vil have forandring i den enkelte familie og det enkelte barn, så skal de ville forandringen. Det arbejder mange tusinde pædagoger, socialarbejdere og lærere over hele landet med hver dag. Og det lykkes i rigtig mange tilfælde. Det er dokumenteret. Det er effekten af regeringens mistillid, straf og hævn til gengæld ikke. 
Mikkel Warming er socialborgmester i København for Enhedslisten

