Lærerne kan ikke undervise mere
Vi hører igen og igen, at lærerne skal undervise mere. Som lærer gennem 37 år er jeg nødt til at spørge: Har politikerne og debattørerne da slet intet begreb om virkeligheden?


 Googler man den nøjagtige sætning: ’lærerne skal undervise mere’, kommer der ikke mindre end 17.500 hits (24.10.). Mantraet er blevet hamret ind i den offentlige debat i en grad, så det formentlig er halsløs gerning at anfægte det. Men lad mig alligevel bede læseren om at slå automatpiloten fra for en kort stund.
Lærerne skal undervise mere af den indlysende grund, at det er, når eleverne er sammen med lærerne, at de lærer, og vi vil gerne have, at eleverne skal lære mere, ikke sandt? Jo vist. Det forudsætter imidlertid, at eleverne får mere undervisning. Det får de ikke, hvis kommunerne bare sætter færre lærere til at løfte den samme mængde undervisning. Og det er præcis, hvad der sket i den danske folkeskole over de seneste år, hvor man har fyret over 4.000 lærere og presset resten op i undervisningstid. Eleverne har ikke fået et minut mere sammen med lærerne af den grund. De har fået lærere, der er mere fortravlede og dermed ringere undervisere, og det lærer eleverne med garanti ikke mere af.
Hjælper mere undervisning?
Dertil kommer, at den grundlæggende antagelse – at mere undervisning er ensbetydende med dygtigere elever – ikke holder. Og det ved vi ved nærmere eftertanke alle sammen udmærket.
Oplagte lærere er gode, nedkørte lærere er dårlige. Mere tid sammen med nedkørte lærere er værre end ingenting. Gode lærere er lærere, der har tid til at forberede sig grundigt og menneskeligt overskud til at styre deres klasser på den rigtige måde.
Finske elever er verdens dygtigste, men de er blandt de elever i verden, der får mindst undervisning. Meget mindre end danske. Men de har oplagte lærere.
Skal mantraet om lærerne, der skal undervise mere, give mening, må det derfor forudsætte, at lærerne aflastes tilsvarende for andre opgaver. Der er imidlertid stort set ingen opgaver at fjerne fra lærerne. De synes ikke altid, at det er afsindigt spændende at holde møder; bl.a. derfor holder de kun de nødvendige møder, og alle øvrige funktioner og opgaver er for længst skåret ind til benet. Forældremøder og forældresamtaler er der generelt for få af, efteruddannelse er på europæisk bundniveau, og alle øvrige funktioner er reduceret til det mest nødtørftige.
Og sådan går det til, at blikket rettes imod lærernes forberedelsestid, når der skal findes tid. Det legitimeres ved slet skjulte appeller til folkelige fordomme om, at lærerne snyder på vægten. Alle ved jo, at lærerne går hjem kl. 13, ikke sandt?
Eksplosion i jobkrav
Nuvel. Da jeg blev lærer for 37 år siden, fik jeg 27 undervisningslektioner om ugen svarende til 1.080 om året. Jeg havde et månedligt lærerrådsmøde, dertil et årligt forældremøde og to runder med forældresamtaler. Det var et fuldt lærerjob, og der var nok at rive i.
Hvert fag havde sine lærebogssystemer, som jeg kunne følge skoleåret igennem, og der stod respekt om mit embede. Der var ingen elever fra etniske minoriteter, en arbejdsuge var på 40 timer imod i dag 37, og antallet af ferieuger på det almindelige arbejdsmarked var fire imod i dag seks om året.
I dag er et fuldt lærerjob på 25-26 lektioner om ugen svarende til godt 1.000 om året, altså et fald på kun 60 over hele perioden. Men jobkravene er nærmest eksploderet. Jeg er blevet pålagt at tilrettelægge min undervisning på den enkelte elevs forudsætninger. Lærebogssystemerne er nærmest væk, jeg skal finde ud af det hele selv. Undervisningen skal være varieret, og it skal – lige som det musiske og det grønne aspekt – integreres i alle fag.
Jeg skal foretage løbende evaluering, målfastsætte og give respons og skrive elevplaner om alle betydende aspekter af undervisningen i alle fag til hver eneste elev. Jeg har fået flere elever i klassen, og nu skal jeg inkludere et par specialundervisningselever – der hidtil har været mandsopdækkede – i min undervisning i klassen. Samtidig er der kommet en hær af interne og eksterne samarbejdspartnere til: Klassens øvrige lærere, sfo-pædagogerne, de faglige vejledere, mellemledelsen, forældrene, skolepsykologen, socialrådgiveren, hospitalets børnepsykiater plus det løse, og det hele skal dokumenteres skriftligt.
Vi kan ikke løbe stærkere
Til folk, der nu fortæller mig, at jeg må klare mig med noget mindre tid til forberedelse, er jeg nødt til at sige: Har du drukket af natpotten eller hvad? Masser af navnlig unge lærere falder nærmest bevidstløse om, når de kommer hjem fra arbejde.
Hvis lærerarbejdet virkelig var verdens mest lukrative halvdagsjob, hvorfor står danskerne så ikke i kø langt ned ad gaden uden for læreruddannelsen? Jeg har i dag ca. to minutter pr. elev pr. lektion, og det forslår som en skrædder i helvede. Faktum er, at lærerne ikke kan løbe stærkere. Mere undervisning er måske en udmærket idé, men det kræver ganske enkelt flere lærere. Der går i øvrigt et par tusind rundt med hænderne i lommen på det offentliges regning.
Alternativet er at skrue ambitionsniveauet ned til det niveau, vi havde før i tiden. Drop undervisningsdifferentiering, teamsamarbejde, tværfagligt projektarbejde, evaluering og målfastsættelse samt inklusion. Gå tilbage til en skole på almindeligt globalt niveau: Overhøring, gennemgang af nye lektier og træning. Er danskerne klar til det?
 
Niels Christian Sauer er lærer og medlem af Dansk Lærerforenings hovedstyrelse

