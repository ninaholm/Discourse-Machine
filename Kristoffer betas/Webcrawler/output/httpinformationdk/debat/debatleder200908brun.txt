Det brune barns byrde



 Det siges, at der er børnehavebørn på nordkysten, der taler med filippinsk accent. Det er jo umiddelbart ganske kært, men stadig flere historier om forholdene for de filippinske såkaldte ’au pair-piger’ gør det hele en hel del mindre sødt. I fredagens Information kunne man læse, at den danske au pair-ordning fører til omfattende korruption i Filippinerne. Gentagne eksempler på, at kvinderne bliver behandlet dårligt, har nemlig fået den filippinske regering til at forbyde udrejse til au pair-ordningerne i hele Europa. 
Det ignorerer de danske myndigheder, som udviser usædvanlig åbenhed, når gælder de asiatiske husarbejdere: kan man komme ud af Fiilippinerne, kan man også komme ind i Danmark, synes her at være praksis. Bestikkelse på op til 9.000 kroner til filippiske embedsmænd er derfor ikke usædvanlig, når kvinderne søger om udrejsetilladelse. Da det er ti gange mere end en månedsløn, gældsætter mange kvinder sig og kommer derved i et endnu mindre frit forhold til deres danske værtsfamilier. Eksperter på området vurderer, at der stort set ikke kommer en filippinsk kvinde ind i Danmark, uden at der er blevet betalt bestikkelse.   
Og problemet bliver ikke mindre. Antallet af filippinske au pair-piger i Danmark er tidoblet siden 1999. Alene i 2008 blev der udstedt 2.163 opholdstilladelser til denne gruppe. En midlertidig opgørelse fra Udlændingeservice viser, at den massive tilstrømning af filippinske au pair-piger til Danmark fortsætter i 2009. Og her er altså ikke tale om ’kulturel udveksling’, som ordningen ellers oprindeligt var tænkt som. 
Det er ikke unge amerikanske og britiske piger, der på en billig og tryg måde kan få sig en dannelsesrejse og en flirt med en, der hedder Jens, i Nyhavn. Det er voksne kvinder fra den anden side af jorden, der er her for at tjene penge til deres familier. Som den 22-årige Christy fortæller om årsagene til, at hun forlader sin toårige søn og sin mand i Filippinerne: »Det er muligheden for at tjene penge og give min søn en uddannelse og en god fremtid, der får mig til at forlade dem.« Det er en ærlig sag og velkommen til. Migration er pendling på det globale arbejdsmarked, men når handel med omsorg fører til gældsslaveri, er der endnu en grund til at se med nye øjne på en ordning, der er et grimt eksempel på, hvordan den europæiske økonomi lukrerer på migrantarbejdere uden rettigheder.
Vi skal på arbejde, så vi ansætter nogen til at være hjemme ved vores børn. Men der skal jo også være til rødvinen, og så er det jo heldigt, at der er fattige kvinder, der er parate til forlade deres egne børn for at flyve over på den anden side af jorden for at passe vores, så vi kan gå på arbejde og stadig få børn og fortsat drikke rødvin. Sådan er det, lad os da være ærlige, nedlæg den au pair-ordning og kald det, hvad det er: Global handel med omsorg. Som mange tjener på, men i hvert fald en part taber på: de børn, der bliver ladt tilbage. Det brune barns byrde, om man vil.

