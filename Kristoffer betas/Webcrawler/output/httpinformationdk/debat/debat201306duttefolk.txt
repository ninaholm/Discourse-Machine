Om at dutte folk en mening på, hvis vanvid alle kan forstå
Thorning og Stauning ligner hinanden på en række politiske parametre. Begge søgte midten og pragmatismen. Derfor er det på ingen måde ’absurd’ at sammenligne dem, som Søren Kolstrup hævder i en kritik af min sammenstilling af de to socialdemokratiske statsministre


 
	Historikeren Søren Kolstrup kritiserer i Information den 30. maj et interview med undertegnede i Information den 18. maj angående Thorning og Staunings politik. Interviewet byggede på mit essay i Ræson nr. 13, der udkom i maj måned.

	Kolstrup mener, at det er »absurd« og »skingrende vanvittigt«, at jeg hævder, at Thornings politik ligner Staunings.

	Selvfølgelig skal man altid være varsom med den slags sammenligninger på tværs af tid, og de skal tages med alle mulige reservationer, hvad jeg også gør i Ræson-essayet, hvilket der ikke har været plads til at komme ind på i det forholdsvis korte Information-interview. Når det er sagt, synes jeg, at Kolstrup er overfladisk i sin argumentation. I forlængelse heraf synes intentionen i indlægget mest at være (med Piet Heins ord) »at dutte folk en mening på / hvis vanvid alle kan forstå«. Det er ikke nogen usædvanlig argumentationsteknik, men det gør den ikke mere forsvarlig. Kolstrup konstaterer indledningsvist, at Staunings tid er en anden end Thornings, og at Stauning fik flere stemmer end Thorning, hvilket det naturligvis ville være vanvid at benægte. Men det er også en banal konstatering.

	Hvad gør Stauning mere rød?

	Som præcist belæg for sin påstand påpeger Kolstrup et par forhold: 1) finansieringen af arbejdsløshedsunderstøttelsen blev mere fælles under Stauning, og 2) Stauning førte en protektionistisk politik til fordel for erhvervslivet, mens Thorning fører en liberalistisk politik til fordel for samme.

	Jeg vil ikke benægte dette, selv om man kan diskutere liberalismen i Thornings erhvervspolitik, men jeg har vanskeligt ved at se, hvad disse to elementer har med mit ærinde at gøre, som er at diskutere Thornings placering af Socialdemokratiet på højre-venstreskalaen i forhold til den placering, som Staunings linje var udtryk for, idet der naturligvis skal tages højde for tidsforskellen.

	I mit essay i Ræson satte jeg fem målestokke op (som til dels også fremgår af interviewet i Information) for at måle placeringen af Socialdemokratiet på højre-venstreskalaen på Staunings tid: 1) skattepolitikken, 2) menneskesynet, 3) spørgsmålet om fri næring, 4) holdningen til produktion og 5) spørgsmålet om danskhed. Man kan altid diskutere, om dette er de rigtige og mest præcise målestokke, men det var mit bud.

	På baggrund heraf når jeg frem til, at Thorning-regeringens politik på disse strækninger ligner Stauning-regeringens placering på højre-venstreskalaen. Begge var ifølge mit essay midterorienterede. Det går naturligvis imod den sædvanlige sang fra den yderste venstrefløj om, at Thorning-regeringen fører en meget ’borgerlig’ politik, hvilket synes at være Kolstrups synspunkt. Jeg ser imidlertid ingen tvingende argumenter i Kolstrups indlæg for, at jeg tager fejl, og at han har ret i, at Stauning var så meget anderledes og mere ’rød’ end Thorning.

	To pragmatister

	Den nu desværre afdøde århusianske statskundskabsprofessor, Lise Togeby, udgav i 1968 en samling dokumenter til belysning af Socialdemokratiets gennembrudsår frem til ca. 1920, som hun samtidig analyserede og kommenterede.

	Titlen på hendes bog var Var de så røde?, og hendes svar var et klart »nej«. Socialdemokraterne var ikke særligt røde i denne periode. Socialdemokratiet var ifølge Togeby i perioden – trods en oprindelig »socialistisk farve« – hurtigt blevet »et pragmatisk arbejderparti«.

	Jeg argumenterer for, at Thorning-regeringen nogenlunde følger den samme pragmatiske midterlinje som dengang. Togeby blev i øvrigt også dengang kritiseret af den yderste venstrefløj, som aldrig har brudt sig om midten, fordi den også kan gå til højre, hvad Kolstrup i indlægget må indrømme, at også Stauning gjorde.

	Kolstrup gør imidlertid i den forbindelse et nummer ud af, at da Socialdemokratiet og de radikale også fik flertallet i Landstinget i 1936, gennemførte man i fællesskab en række reformer på velfærdsområdet vedrørende lærlingenes situation, arbejdsløshedsunderstøttelsen, ferieloven, angående overarbejde og vedrørende aldersrenteloven.

	Det var der blot ikke noget særskilt venstreorienteret eller socialistisk over. Der var tale om pragmatiske ændringer af velfærdsområdet fra den politiske midte. Det er i det hele taget veldokumenteret i statskundskabsforskningen, at venstrefløjen langt fra har patent på varetagelsen af velfærdssamfundets vé og vel, således som man ellers ofte forsøger at få det til at lyde. Det gælder dengang som i dag.

Peter Nedergaard er professor i statskundskab ved KU

