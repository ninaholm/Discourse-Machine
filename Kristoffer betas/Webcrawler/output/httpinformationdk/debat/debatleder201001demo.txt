Demokrati i Ukraine



 For Ukraines præsident Viktor Jusjtjenko var dagen i går kulminationen på en gigantisk nedtur, der har ført ham fra i 2004 at være Den Orange Revolutions store helt i både Ukraine og i udlandet til et forsmædeligt nederlag til både hans daværende hovedmodstander i præsidentvalget, Viktor Janukovitj, og til hans daværende kampfælle Julija Timosjenko. Jusjtjenko får efter de foreløbige prognoser kun ca. tre procent af stemmerne blandt de godt 30 millioner stemmeberettigede ukrainere.
Næsten alt er gået galt i Viktor Jusjtjenkos præsidentperiode. Han og den Orange Bevægelse har ikke formået at holde løfterne om integration i Europa, EU-medlemskab, NATO-medlemskab, bekæmpelse af korruption og økonomiske fremskridt for den hårdt plagede ukrainske befolkning. Tværtimod. Ukraine er i dyb økonomisk krise, forholdet til Rusland er på randen af krig, forholdet internt i Ukraine er på randen af borgerkrig mellem provestlige Vestukraine og prorussiske Østukraine, korruptionen er altødelæggende, og Vesten, der skamroste Den Orange Revolution som en spydspids for vestliggørelse, europæisering, demokratisering og reformering i flokken af postsovjetiske stater, er også godt og grundig træt af den nationalistiske ukrainske præsident med det vansirede ansigt efter en mystisk dioksinforgiftning.
Hvorfor er det gået så galt med noget, der lovede så godt? Først og fremmest fordi Vesten ikke har kendt sin besøgelsestid og derfor ikke har rakt Ukraine, et af Europas største lande med knap 50 millioner indbyggere, en seriøs udstrakt hånd. Og fordi Rusland under Putin har spillet sur over Ukraines selvstændighed og ønske om tilnærmelse til Vesten.
Moskva har på alle måder forsøgt at spænde ben for Jusjtjenko. Men han har heller ikke selv spillet sine kort godt med sin evige konfrontation over for Rusland i fælt fordrejet forvisning om, at Vesten nok ville komme ham til undsætning. Det skete ikke, konfrontationerne fortsatte på alle fronter, også den interne. Den største fejl i den Orange ledelse har imidlertid været evig kævl og bævl mellem Jusjtjenkos fløj og Timosjenkos. De har simpelthen blokeret for hinandens tiltag i årevis, og det har ført til et personligt hadforhold imellem præsidenten og premierministeren, som har blokeret for enhver form for reformpolitik.
Ja, faktisk har det i den senere tid set ud, som om Jusjtjenkos vigtigste mission i hans i øvrigt håbløse valgkamp har været at sikre, at Julija Timosjenko ikke vinder. Samtidig har befolkningen endnu engang mistet troen, håbet og illusionerne om en bedre fremtid.
Præsidentkandidat Viktor Janukovitj, valgsvindler fra 2004 og to gange fængslet for kriminalitet, nu med en chance for at generobre magten i Ukraine, kan derfor med en vis ret sige til sine vælgere: »Hvis I føler, at jeres liv er blevet bedre under Jusjtjenko, så stem på de orange, hvis ikke, så ved I, at jeg er her.«
Drømmene fra Selvstændighedspladsen i  Kiev under Den Orange Revolution er for længst væk. Folk er trætte og lede ved politik og især politikere, hvilket da også viste sig ved det lave vælgerfremmøde i går. Og præsident Viktor Jusjtjenko bærer klart en del af skylden ved ikke at leve op til de forhåbninger, han selv var med til at fremmane i den ukrainske befolkning.
Men så dårlig har han nu heller ikke været. Ja faktisk, så har han et altafgørende resultat af Den Orange Revolution og hans egen politik at pege på: demokratiet har bidt sig fast i Ukraine. Det er nemlig paradoksalt nok sådan, at havde det ikke været for de orange og Jusjtjenko, så havde Janukovitj ikke haft en chance, så ville de udemokratiske og ulovlige metoder, som han selv brugte i 2004, nemlig være taget i anvendelse igen.
Derfor kunne Jusjtjenko med rette i går sige: »Ukraine vil nu igen vise, at det er er europæisk land, et frit land med et frit folk og frie valg.«
Det er det vigtigste resultat af Den Orange Revolution, som har bragt demokrati, frie medier, forsamlingsfrihed, kandidaters ens adgang til medierne og et voksende civilt samfund til Ukraine. I skærende kontrast til de andre tidligere sovjetrepublikker med undtagelse af de tre baltiske lande. Ukraine kan i dag med rette hævde, at det er et demokratisk land. Bevares, der var mange småforseelser under valget i går, men grundlæggende var det demokratisk. Ukraines naboer, Rusland og Hviderusland og de kaukasiske stater, kunne lære meget her. Fantastisk på disse kanter så har de 18 ukrainske præsidentkandidater haft lige adgang til medierne. Valgkampen har nok været beskidt hidtil, og den bliver formentlig endnu mere beskidt i de kommende uger op til anden runde den 7. februar. Men ukrainerne har i modsætning til deres naboer i Hviderusland og Rusland et reelt valg. Valget står på godt og ondt mellem fortidens ViktorJanukovitj og fremtidens JulijaTimosjenko.

