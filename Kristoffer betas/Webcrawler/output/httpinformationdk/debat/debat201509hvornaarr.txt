Hvornår bliver jeg en rigtig kvinde?
Jeg vil ikke finde mig i, at andre folk dikterer, hvornår jeg har vasket nok tøj eller brugt tilstrækkeligt med tamponer til at blive optaget i den eksklusive kvindeklub


 Jeg har en veninde, som synes, det lyder skræmmende at skulle være en kvinde. Hun føler, at der følger et alt for stort ansvar med. Til at starte med, forstod jeg ikke, hvad hun mente. Jeg synes ikke, at man nødvendigvis skal eje et strygebræt, kunne lide oliven eller sige ting som »jeg ved ikke, hvad jeg skulle gøre, uden min Bernina 56« for at være en kvinde.
Men efter at have tænkt lidt over det gik det op for mig, at min veninde havde ret. Der findes utroligt mange holdninger til, hvad det vil sige at være kvinde. Listen over krav, der skal opfyldes, før man er en rigtig en af slagsen, er lang, ofte selvmodsigende og til tider sexistisk.
Jeg bliver faktisk en smule svimmel ved at tænke på alle de bokse, jeg ikke kan tikke af. I skrivende stund sidder jeg i min sofa med mine bare tæer på gulvet, og en majs har netop lige sat sig fast mellem to af mine tæer. Det er der ikke noget usædvanligt i, for jeg udsætter altid støvsugningen så længe som overhovedet muligt. Den sidste uge af august levede jeg udelukkende af rugbrød, fordi jeg havde brugt alle mine penge på øl og smøger. Jeg viser mine bryster til alle, der vil se dem, fordi det får mig – og ofte dem – til at smile. Jeg har dage, hvor jeg tvivler så meget på mig selv, at jeg kan bryde grædende sammen, hvis manden i min faste slikbutik siger med et lille smil: »Du får rigtig købt ind til flere dage.« Især fordi jeg altid kun køber slik til én dag.
Styr på det hele
Men altså, jeg er 28 år gammel og bliver konsekvent omtalt som en pige. Jeg føler mig undermineret og talt ned til. Der er intet i vejen med at være en pige, men nu ligger landet tilfældigvis sådan, at jeg ikke er en. Og jeg har altid set det som noget befriende at omtale mig selv som kvinde, fordi det betyder, at jeg selv bestemmer.
Men andre – hovedsageligt mænd – insisterer på, at jeg hører til i boksen med gymnasie­fester, oprør mod forældre og sodavandsdiskoteker.
Og jeg har svært ved at leve op til de gængse forestillinger om, hvad der gør en til en kvinde. Der er ikke plads til usikkerheder, dem efterlod man i pigeårene. Som kvinde er man åbenbart altid selvsikker og strutter af selvværd. En kvinde bliver ikke misundelig, jaloux eller fornærmet, Hun er altid rationel og en fremragende kommunikator. Hun går ikke i lårkorte nederdele og nedringede toppe, for hun er jo godt klar over, at det sender et uacceptabelt signal til omverdenen. Hun ved, hvornår hun skal tie stille og være ydmyg, for det klæder en kvinde. Piger er altid højtråbende. De kræver opmærksomhed, hvorimod en kvinde ønsker respekt. En kvinde har i øvrigt også styr på sin økonomi og sit hjem; der er rent og pænt, og budgetkontoen går aldrig i minus.
Madlavende sminkedukker
Hvor kommer forestillingerne fra? Når Thomas Blachman eksempelvis udtaler sig til MetroXpress, at den nye X-Factor dommer, Mette Lindberg, er den første rigtige kvindelige dommer i talentkonkurrencens danske historie, så siger han samtidig, at der er én korrekt måde at være kvinde på. Ida Corr, Lina Rafn, Anne Linnet eller Pernille Rosendahl var åbenbart ikke rigtige Kvinder.
Men det er ikke kun mænd, der er med til at male et ensformigt billede af kvinder. Vi er selv medskyldige. Når jeg læser klummer med overskrifter som, »Hvad gør dig til en rigtig kvinde?« (Jyllands-Posten. 6. Juni 2015), og de lader som om, de vil portrættere kvinder på en alsidig måde, men egentlig bare fremstiller os som madlavende sminkedukker, hvis liv centreres om vores mænd, så føler jeg mig fastholdt i nogle forældede idéer om, hvordan jeg børe være som rigtig kvinde.
Men jeg vil ikke være med til, at andre folk skal diktere, hvornår jeg har vasket nok tøj eller brugt nok tamponer til, at jeg kan blive optaget i den eksklusive kvindeklub. Jeg spiser nogle gange chokolade til morgenmad, jeg glemmer at købe toiletpapir, så jeg må gå ind til naboen med sammenklemte baller og spørge om en rulle, og jeg kan ikke sy en knap i et stykke stof uden at ødelægge begge dele.
Britney Spears sang for snart mange år siden: »I'm not a girl, not yet a woman.«
Hvor længe skal jeg befinde sig i dette identitetslimbo, før jeg kommer ud på den anden side?
Katrine Blauenfeldt er studerende

