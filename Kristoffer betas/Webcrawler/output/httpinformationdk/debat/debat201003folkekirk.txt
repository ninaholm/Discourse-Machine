Folkekirken – en gøgeunge i statens rede?
Eller kirken som en god samtalepartner i forsøget på at finde sammenhængskraften i samfundet i stedet for materiel vækst, udvidelse af behov, tilfredsstillelse af begær, uhæmmet naturudnyttelse, grådighed, overforbrug, egoisme og profit. Måske kirken kunne gøre opmærksom på et par guder?
'Hvis religion er en slags metafysik, hvilket netop er religionskritikkens hovedanke, så er selv den sekulære stat religiøst funderet - bare i noget andet end kristendom,' mener dagens kronikør.


 Med grundloven af 1849 blev der i princippet indført religionsfrihed i Danmark, samtidig med at folkekirken fik den særstilling, at den understøttes af staten, og lige siden er debatten om forholdet mellem stat og kirke med jævne mellemrum blusset op, uden der er kommet noget ud af det. Nogle ønsker den nuværende ordning bevaret, fordi de mener, at en adskillelse vil resultere i et religiøst kaos, ufrihed i den kirkelige forkyndelse og mangel på sammenhængskraft i samfundet, mens andre betragter kirken som en førmoderne gøgeunge i statens rede, eftersom religiøsitet i en moderne, sekulær stat må anses for at være den enkeltes private sag. Som også den seneste debat om kirken her i avisen med al ønskelig tydelighed viser, er det et tema, som nemt bringer sindene i kog, og gør tonen skinger eller undertiden ligefrem hadsk, mens en mere nuanceret tilgang til 'problemet' nærmest er fraværende. Eller man burde sige 'spørgsmålene', for der ligger mange spørgsmål gemt i sagen.
For det første kan man spørge, om der er lighedspunkter mellem dengang, folkekirken blev opfundet og nu. For det andet rejser 'problemet' spørgsmålet, hvad religion i det hele taget er for en størrelse. Og ikke mindst: For det tredje kan man spørge, hvilke 'guder' staten så tror på, hvis det ikke er folkekirkens treenige Gud.
Den nuværende ordning udspringer af noget ganske bestemt, nemlig af at moderniteten i midten af 1800-tallet for alvor var ved at sætte sig igennem. Moderniteten er en særlig måde at læse og iscenesætte virkeligheden på, som naturligvis ikke opstår over night, men som bygges op over århundreder, og som med tiden træder klarere og klarere frem for den kollektive bevidsthed. Modernitet betyder historisk bevidsthed, videnskabelig fornuft, individualisme og religionsfrihed i modsætning til tidligere tiders samfundsbestemte metafysiske - religiøse (overtroiske) og traditionsbestemte (kollektive) - måde at læse verden på.
Folkelig udbredelse
Da kirken repræsenterede fortiden, var den set med moderne øjne en anakronisme, men da grundloven i 1849 skulle skrues sammen i modernitetens ånd, var der bare den hage ved det, at kirken alligevel stadig havde folkelig udbredelse, og derfor blev det til den pragmatiske løsning, der stadig gælder: Nemlig en konstatering af, at den evanglisk-lutherske kirke er den, flertallet (folket) tilhører, og at staten derfor støtter organisationen; samtidig med at der er religionsfrihed i landet.
Med den såkaldte løfteparagraf i grundloven stilles så en mere varig løsning i udsigt om at få kirkens forhold ordnet ved lov, men siden er der intet sket. Hvorfor? Fordi situationen stadig stort set er den samme: Skønt religion er en privatsag, har den lutherske kirke stadig en bred folkelig opbakning.
Hvem er det så, der er så forhippet på en adskillelse? Det er tre grupper, nemlig visse præster (og et par universitetsteologer), det er sekularister og ateister.
Nogle få præster mener bestemt, at en privatisering af kirken vil bringe den ud af et dødvande, hvis den kommer ud i fri konkurrence med andre religiøse organisationer. Så kunne kirken (præsterne) ikke med staten som sovepude blive boende i en førmoderne virkelighed, men ville være tvunget til at komme både sprogligt, filosofisk og organisatorisk på højde med samtiden. Enkelte højrefløjspræster ønsker også en adskillelse, så kirken kan få lov at blive boende i førmoderniteten, skønt de selv glorificerer en førmoderne kristendomsforståelse med udtrykket 'klassisk kristendom'.
Sekularister vil have alle religioner stillet lige med den begrundelse, at en moderne, sekulær stat af princip ikke kan støtte en bestemt religion - oven i købet i en bestemt udgave. Religion er en privatsag, som staten ikke skal blande sig i. Og ateisterne mener skråsikkert, at tro og religion ikke er andet end noget gammelt sludder, som intet fornuftigt menneske kan tage alvorligt. De sidestiller helt naivt religiøsitet med at tro på nisser og trolde, og det kan en moderne stat da ikke lægge navn til.
Senmoderne bevidsthed
Så vidt jeg kan se, er debatten uden sans for to forhold: Nemlig for en opdateret kristendom og for den moderne stats metafysik. Kristendom kan ikke uden videre identificeres som førmoderne overtro, for selv om kristendommen er opstået i oldtiden, er ikke alle læsninger af den førmoderne. Op igennem historien har teologien altid forsøgt at fremstille kristendommen i lyset af samtiden, og sådan er det stadigvæk, og lige siden den historisk-kritiske fornuft så dagens lys i slutningen af 1700-tallet har den officielle teologi tænkt kristendommen historisk - kritisk, skønt ikke alle præster er fulgt med.
Moderniteten har tværtimod fået en del til at vende om på hælene og gå den modsatte vej for at gentage og fastholde førmoderne læsninger, ofte med en arrogance, som gør, at man ikke kan komme i dialog med disse såkaldte fundamentalister og biblicister. De mangler simpelthen den intellektuelle åbenhed, der er forudsætningen både for en samtidsrelevant læsning af kristendommen, og forlanger, at man bare skal tro blindt på, hvad dogmerne og hvad der står i Bibelen, på Gud, på Jesu opstandelse, på et liv efter døden, på dommedag osv., som om den slags dogmer var udtryk for den rene (historiske) objektivitet.
Det er en meget aparte måde at gå til sagen på, og skønt både fundamentalister og biblicister uden tvivl er alvorligt troende, er der kun én reel intellektuel teologisk tilgang til både Bibel og dogmer: At være på højde med samtiden - eller være klogere. Det er til stadighed opgaven at tænke fra den platform, og det er det, teologer som Luther, Kierkegaard, Grundtvig, Barth, Bultmann, Løgstrup og mange flere har forsøgt, og det mange folkekirkepræster tumler med. Tager man teologien alvorlig, går man til sagen med en moderne bevidsthed - eller for den sags skyld en senmoderne.
Problemet er bare, at teologiske erkendelser ikke altid lader sig udtrykke så enkelt, som der f.eks. lægges op til i 'brugerundersøgelser', og derfor vælger mange kritikere en mere bekvem tilgang, nemlig at identificere kirkens lære som noget førmoderne metafysisk nonsens, som man nemt kan gøre sig færdig med.
Og hvad med den sekulære stat? Bygger den ikke på en form for religion eller i det mindste en form for metafysik? Det afhænger i høj grad af, hvad man forstår ved religion. Hvis religion er en slags metafysik, hvilket netop er religionskritikkens hovedanke, så er selv den sekulære stat religiøst funderet: Bare i noget andet end kristendom! For metafysik handler om, hvad der er eksistensens, verdens, livets yderste mål og mening, så uanset om man er for eller imod proformaægteskabet mellem stat og kirke, eller sidestiller religiøsitet med tro på nisser og trolde, og selvom man tænker alting historisk, slipper man ikke for spørgsmålet om, hvilke forestillinger om 'det yderste og sidste' en stat 'tror' på, og det er altså for den moderne stats vedkommende 'anti-metafysik', dvs. at der ikke er noget yderste og sidste - ud over hvad flertallet beslutter.
Metafysik vs. metafysik
Det er metafysik for fuld udblæsning og i stedet for at fortsætte en debat om forholdet mellem stat og kirke ud fra den forestilling, at kirken i sit væsen er metafysisk og dermed forældet, må man se i øjnene, at metafysik står over for metafysik, og det ville være uendelig mere frugtbart at få afdækket, hvilket metafysisk fundament den moderne liberalistiske stat bygger på og så sammenligne med kristendommen, vel at mærke 'kristendom' læst med en bevidsthed, der ikke er parkeret i førmoderniteten. Hvis materiel vækst, udvidelse af behov, tilfredsstillelse af begær, uhæmmet naturudnyttelse, grådighed, (over)forbrug, egoisme og profit er en konsekvens af den sekulære stats metafysik, kunne det jo være, at der manglede et par 'guder' i statens 'religion', som kirken kunne gøre opmærksom på.
Ja, måske kunne man ligefrem se kirken som en god  samtalepartner i det fortsatte forsøg på at finde sammen og bygge samfundet på en metafysik, der ikke indskrænker politiske mål til, hvad mere eller mindre fiffige politikere identificerer som ultimativ folkelig logos. Måske kunne kirken vise sig at være alt andet end den gøgeunge, nogle forsøger at gøre den til.
Peter Holm er provst for Frederiksberg

