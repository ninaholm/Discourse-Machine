Danmark savner en strategi mod it-kriminalitet
Er Danmark overhovedet klar til at bekæmpe og beskytte sig imod it-kriminalitet? Og hvor er statens strategi for området?


 Efter flere ugers hed debat i medierne om sikring af unges identitet i diverse chatforum, samt mængder af SQL injektionsangreb på ellers troværdige websites, står det ganske klart, at Danmark har et akut behov for en samlet strategi mod it-kriminalitet. Derimod er det ganske uklart, hvem det er, som skal tage føringen og ansvaret i Danmarks kamp imod it-kriminaliteten og i formuleringen af en samlet national strategi.
It-sikkerhed og it-kriminalitet har længe været et emne, man i branchen har været opmærksom på, og af og til dukker emnet da også op i det brede mediebillede som enkeltsager - oftest hvor borgere har været ofre for 'trojanske heste', eller økonomisk it-kriminalitet hvor bankkontoen pludselig er tømt. Internettet og teknologien undergår kontinuerligt store forandringer, der ikke mindst påvirker digitaliseringen af virksomhedernes forretningsprocesser, men også almindelige borgeres sociale interaktion og måde at omgås på gennem web 2.0 teknologier og forskellige sociale netværk som f.eks. MySpace, Facebook og ikke mindst danske Arto.dk. Senest var det Ekstra Bladets chokerende afsløringer af helt 'normale' voksne mænd, der alle viste en usund og ulovlig interesse for at realisere deres seksuelle fantasier med fiktive 13-årige 'BabyMay', der fik sikring af unges digitale identitet øverst på den brede mediedagsorden. 
Trusler mod sikkerheden
Sikring af chatfora og børn og unges it-sikkerhed er langt fra den eneste trussel mod det digitale Danmark. My-Space er for nyligt blevet brugt til internet-svindel, og Facebook anklages for falsk sikkerhed. Men hvad gør vi, når f.eks. it-systemer bryder sammen i store virksomheder eller hos offentlige myndigheder som Skat? Når Fondsbørsen lammes, eller personfølsomme oplysninger lækkes pga. systemfejl eller opfanges af hackere? I takt med, at flere og flere dele af vores hverdag kobles på nettet gennem forskellige elektroniske indretninger og digitale services, øges risikoen for it-kriminalitet og større systemnedbrud. 
Derudover bliver både danske som udenlandske hjemmesider hyppigt hacket. I løbet af den sidste måned er mindst 100 danske hjemmesider blevet ramt af hackerangreb i form af ondsindede SQL og HTML injektioner, der potentielt kan omdirigere besøgende til hjemmesider, som indeholder skadelige koder. I England har man oplevet, at 'Home Office Crime Reduction Unit' blev hacket, således at deres hjemmeside fremstod som et phishing-site forklædt som Post Italia i 12 timer. 
Hackere angriber også gennem målrettet malware, som vi nu også ser bliver benyttet i forbindelse med politiske og militære motiver. Under sammenstødene mellem tibetanerne og det kinesiske militær tilbage i marts, blev kampene på gaden understøttet af spionage på internettet. Menneskerettighedsgrupper, pro-Tibet organisationer og privatpersoner, der støttede Tibets kamp for frihed, blev alle nøje udvalgt og udsat for angreb, således at man kunne spionere på alt, hvad de foretog sig.
Hvem gør noget?
Det findes en række forskellige råd og styrelser, som overlapper hinanden på områder inden for it-sikkerhed, men det er vanskeligt at se interaktionen mellem dem, og hvordan ressourcerne fordeles. Rådet for Større It-Sikkerhed er et af dem, mens It-sikkerhedskomitéen er et andet. Et tredje initiativ er Videnskabsministeriets oplysningskampagne 'Netsikker nu!'. Det er et skridt i den rigtige retning, men det ændrer ikke ved, at de kriminelle, der bruger internettet som jagtmark har alt for let spil! Der er brug for en samlet ledelse og et samlet ansvar i disse dage, for at kommunikere fælles retningslinjer og rådgivning både på et overordnet plan, såvel som på et tungt teknisk niveau. 
Sagerne, som vi har hørt om den seneste tid, berører en stor del af befolkningen og erhvervslivet, og det er på høje tid, at vi får analyseret disse problemstillinger og fremsat retningslinjer på baggrund heraf. Vi kommer ikke til at opleve færre af disse tilfælde fremover - tværtimod vil mængden af 'malware' stige, samtidigt med at vi vil opleve en større målrettethed og raffinement i angrebene. 
Spørgsmålet er altså, hvad det officielle Danmark har tænkt sig at gøre ved det? Er vi på forkant med situationen? Og har vi et beredskab, der er klar til at håndtere it-kriminaliteten? Det er nu, vi skal handle - og ikke kigge i bakspejlet, når skaden er sket. 
Så kære Helge Sander - du må endelig ringe, hvis du har lyst til drøfte vores fælles problem og finde nogle løsninger herpå!
Michael Dahl, Channel Manager F-Secure Danmark

