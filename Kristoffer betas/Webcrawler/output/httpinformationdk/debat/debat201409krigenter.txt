Krigen mod terror er en 13 år lang fiasko
Højstemt retorik om trusselsbilleder er tomme ord, så længe vi i Vesten selv er med til at nære den islamistiske terrorisme gennem vores nære forbindelse til dens sponsorer i Saudi-Arabien, Qatar og Kuwait


 Den såkaldte krig mod terror er næsten 13 år gammel, men hvilket menneske ved sin fornufts fulde brug vil fejre dens sejre? Vi har haft overgreb på borgerrettighederne verden over, tabloid-oppustede dæmoniseringer af muslimer og militærinterventioner, hvis konsekvenser har varieret fra det mislykkede til det katastrofale. Hvad er der kommet ud af alt dette? Krigene har ikke mindsket vores frygt for terror, tværtimod. Jihadister, der selv efter al-Qaedas smag er for ekstreme, går amok i dele af Irak og Syrien. Nationer som Libyen er bukket under for islamistiske militser. Det er værre end en fiasko, det er en katastrofe.
Mens vestlige regeringer opgraderer trusselsbilledet og påtænker endnu mere drastiske antiterrorlove, må 13 spildte år kalde på selvransagelse. Der er nemlig et væsentligt element, vi helst overser: Når den islamiske fundamentalistiske terrorisme har så megen fremdrift, hænger det også sammen med det nære forhold, vi i Vesten bejler til en række mellemøstlige diktaturer. Faktum er, at Vesten militært, økonomisk og diplomatisk er allieret med flere af disse brutale regimer.
Qatar, en upålidelig partner
Tag Qatar. Der findes, som det amerikanske magasin The Atlantic udtrykker det, dokumentation for, at »Qatars militære og økonomiske rundhåndethed har fundet vej til Jabhat al-Nusra«, en al-Qaeda gruppe, der opererer i Syrien. For to uger siden blev Tysklands udviklingsminister, Gerd Müller, kaldt til orden, fordi han havde vovet at antyde, at Qatar også er med til finansiere Islamisk Stat (IS).
Foreligger der ikke bevis for, at Qatars regime direkte skulle finansiere IS, ved vi dog så meget, at magtfulde privatpersoner inden for denne stat leverer en sådan støtte, ganske som vi har grund til at tro, at qatarsk finansierede våben, der var bestemt for andre jihad-grupper, er faldet i IS’s hænder. Ifølge et hemmelig notat underskrevet af Hillary Clinton og lækket af Wikileaks, anses Qatar i Washington for at være USA’s mest upålidelige partner inden for terrorbekæmpelse.
Alligevel hører vi aldrig vestlige ledere kræve, at Qatar skal standse finansieringen af international terrorisme, endsige udpege staten som medskyldig i fremvæksten af jihad-grupper. Storbritannien tier, fordi man gerne vil opretholde britisk våbenindustris lukrative handler med Qatars diktatur, der bl.a. har købt crowd-control- ammunition og missildele til millioner af pund. Eller kan det have noget at gøre med, at Qatars styre har væsentlige kapitalinteresser i Storbritannien og bl.a. er medejer af Shard, Londons mest mondæne skyskraberkompleks, en stor del af supermarkedskæden Sainsbury og et udsnit af London Stock Exchange?
Åben terrorstøtte
Så er der jo Kuwait, som har fået en strøm af reprimander fra Amnesty International for sin mangel på ytringsfrihed, mishandling af demonstranter og diskrimination af kvinder. Hundredvis af millioner pund er af velhavende kuwaitere blevet kanaliseret til syriske grupper som Jabhat al-Nusra.
Kuwait har også nægtet at forbyde Revival of Islamic Heritage Society, en organisation, der under dække af velgørenhed er med til finansiere al-Qaeda, ifølge oplysninger fra det amerikanske finansministerium. David Cohen, ministeriets chef for økonomiske efterretninger om terrorbevægelser, betegner ligefrem Kuwait som »epicentret for fundraising til terrorgrupper i Syrien«. Som Kristian Coates Ulrichsen, en forsker ved tænketanken Chatham House, fortæller mig: »Fremtrædende kuwaitiske gejstlige har helt åbent støttet grupper som al-Nusra og indsamler penge til dem via tv-programmer«.
Men forvent ikke skridt imod dette fra den britiske regering. Kuwait er »en vigtig britisk allieret i regionen«, som den britiske regering officielt udtrykker det. Storbritannien har godkendt hundredvis af våbenhandler til Kuwait siden 2003, for nylig bl.a. militær software og skjolde til uropoliti.
Halshugningens mester
Og så er der diktaturet Saudi-Arabien. En stor del af verden blev dybt chokeret, da IS halshuggede James Foley. Men bemærk lige, at Saudi-Arabien har halshugget 22 mennesker siden 4. august. Blandt de ’forbrydelser’, der straffes således, er trolddom og narkohandel.
Omkring 2.000 mennesker har kongeriget henrettet siden 1985, og deres halshuggede lig er ofte ladt tilbage på offentlige pladser som advarsel. Ifølge Amnesty International er tortur for at fremtvinge tilståelser hverdagskost, mens shiamuslimer diskrimineres og kvinder savner selv basale rettigheder, f.eks. skal de først have tilladelse fra en mand, før de kan rejse eller påtage sig lønarbejde. Al tale om ateisme er kategoriseret som terrorhandlinger, og i 2012 blev 25-årige Hamza Kashgari fængslet i 20 måneder for at have tweettet om profeten Muhammed.
Chatham Houses professor Paul Stevens fortæller: »I ​​lang tid fandtes der en uskreven aftale, hvor al-Qaedas tilstedeværelse blev tolereret i Saudi-Arabien, så længe de pissede ud af teltet og ikke ind i det.«
Selv om Saudi-Arabien har givet 100 millioner dollar til FN’s anti-terror-program og landets stormufti har fordømt IS som »fjende nr. ét«, modtager radikale salafister i Mellemøsten ideologisk og materiel opbakning fra kongeriget. Ifølge et lækket notat fra Hillary Clinton udgør saudiske donorer »den mest betydelig finansieringskilde til sunnimuslimske terrorgrupper verden over«.
Saudi-Arabien er imidlertid også britisk våbenindustris største aftager – sidste år indkøbte saudierne britiske våben for 1,6 milliarder pund. Der findes nu over 200 joint ventures mellem Storbritannien og saudiske virksomheder til værdi af 17,5 milliarder dollar.
Vores allieredes er viklet ind i terrorisme i en grad, så det struben snørrer sig sammen, men så længe der er penge at tjene og våben at sælge, kommer der ikke et ord over vores statslederes læber.
© The Guardian og Information.
Oversat af Niels Ivar Larsen

