Ukritisk begejstring og brutal mistænkeliggørelse
Om Jeppe Nybroes bog ’Kidnappet’ er en god bog, aner jeg ikke. De fleste anmeldelser forfalder til enten ukritisk begejstring for eller brutal mistænkeliggørelse af Nybroe. For læseren gør det hverken fra eller til


 Informations sprudlende teater- og balletanmelder Anne Middelboe Christensen skrev engang en bog om anmelderi med titlen Begejstring og brutalitet. Begejstringen stod tydeligvis over brutaliteten, men når det modsatte er tilfældet, og anmelderens ego med dertil hørende arrogance spærrer for sagligheden, er der problemer.
For tiden er der gang i en næsten forbitret debat om DR-værten Adam Holms anmeldelse i Weekendavisen af journalist Jeppe Nybroes bog, Kidnappet, om hans tid som gidsel i Mellemøsten. På forsiden ses et foto af forfatteren som gidsel, og historikeren Adam Holm begiver sig ud i en argumentation, der i nogen grad bygger på hans fortolkning af billedet. Han nærmer sig den konklusion, at Nybroe er fuld af løgn, og at han nærmest selv er skyld i sin kranke skæbne i Libanon.
Nybroes forlægger, People’s Press-direktør Jakob Kvist, er ikke i tvivl. Ifølge Politiken mener han, at anmeldelsen er gemen og nærmer sig karaktermord. Jeppe Nybroes nære ven, chefredaktør Troels Mylenberg fra Fyens Amts Avis har i protest opsagt sit abonnement på Weekendavisen. Hans fynske journalistkollega Tommy Byrne har anmeldt bogen på mitfyn.dk og givet den seks stjerner med afslutningsreplikken: »Du er for sej, Jeppe«. Frank Esmann har i Berlingske givet bogen topkarakter, mens Mikael Jalving i Jyllands-Posten mandag sabler bogen ned som et uendelig patetisk og mislykket forsøg på at skrive som Hemingway. To stjerner lyder dommen – ifølge Jalving er Nybroe bare er en »henrivende hipster«.
Jeg har ikke læst bogen og skal som de fleste andre interesserede bruge anmeldelser til at beslutte mig for, om jeg vil gøre det. Jeg opfatter anmeldelser som personlige forbrugervejledninger.
De skal netop være begejstrede – altså gå ind i oplevelsen af værket uden andet end forventningens glæde. Hvorefter de skal analysere sig vej gennem værket for at finde ud af – helst med gode argumenter og viden – om den samlede oplevelse var god, dårlig, lala, en skuffelse eller en lidelse. Undervejs kan det være lidt brutalt, som et velanbragt venstrehåndshook eller en hård, men lovlig tackling.
På forhånd er Nybroe bagud på point. Hans efterhånden gamle (men alvorlige) journalistiske synd på DR-Nyheder bragte ham til fald. Men skal den drages frem, hver gang han kommer i rampelyset?
At han har været gidsel er en kendsgerning, at han måske har været naiv og uforsigtig i sin kamp for at rehabilitere sig som journalist og derfor løb for stor en risiko i Libanon, er hverken et bevis eller et troværdigt indicie for at stemple ham som løgner – eller, som Adam Holm en anelse ondskabsfuldt skriver i sin anmeldelse; en, som »har taget sig visse narrative friheder«. I et interview med Politiken indrømmer Holm, at det er svært at se bort fra, at »der i tilfældet Jeppe Nybroe også er en forhistorie med urent trav«. Men hvad er der i øvrigt galt med narrative friheder i en bog?
Altså, for at fortsætte sportsmetaforen: Når en anmelder går efter manden og ikke efter bolden, er grænsen overskredet, og Holm er selv ude om de meget voldsomme reaktioner på hans eget lettere urene trav. Han er bukket under for fristelsen til at være unødig brutal, og dermed promenerer han en uklædelig arrogance.
Jeppe Nybroe er i mere end en forstand blevet et offer. Han har ikke formået at ryste den gamle skandale af sig, og hans seneste forsøg på igen at blive journalist endte tragisk i kidnappernes hænder. Heldigvis slap han med livet i behold. Og han har skrevet en bog om det. Det er både en psykologisk og journalistisk måde at komme videre i livet.
Om det er god bog, aner jeg ikke. De færreste anmeldelser giver mig de værktøjer, der skal til for at konstatere det. Ukritisk begejstring eller brutal mistænkeliggørelse gør hverken fra eller til.
Mikael Jalving har dog gjort sig den ulejlighed at nærlæse bogen og finder konkret, sprogligt belæg for sin påstand om, at Nybroe er en »hipster«. Jeg fandt i Spademanns undergrundswebleksikon denne definition: »Hipster er et udtryk for utroligt seje mennesker (ifølge dem selv og ingen andre.).« Flere af anmelderne er mere hipstere end forbrugervejledere. Både de blindt begejstrede og Adam Holm.
Lasse Jensen er mediejournalist
Klummen er udtryk for skribentens egne holdninger

