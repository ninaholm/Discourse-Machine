EL-toppolitiker: Revolutionsdebat har skadet
Sommerens revolutionsdebat ikke gavnlig for nogen, siger gruppeformand Per Clausen før nyt program forberedes.


 Det skader Enhedslisten, at medierne har portrætteret partiet som revolutionært. Derfor har hovedbestyrelsen præciseret, at partiet hverken støtter en voldelig revolution eller vil begrænse demokratiet.
Det siger gruppeformand Per Clausen før Enhedslistens sommergruppemøde i 3F's kursuscenter i Karrebæksminde fredag.
- Det er ikke gavnligt for nogen, når der opstår en debat i medierne, hvor der fremkommer en lang række misforståelser og diskussion mellem hovedbestyrelsens medlemmer. Det er mere positivt at fortælle, hvad man mener, siger Per Clausen.
Enhedslisten vedtager tidligst ved årsmødet i 2014 et nyt principprogram. Indtil da gælder principprogrammet fra 2003, hvor Enhedslisten kæmper for et "klasseløst kommunistisk samfund".
- Der er ingen tvivl om, at vi går ind for det i vort næste program, hvis man med et klasseløst samfund mener et samfund med lighed mellem mennesker, fastslår Per Clausen.
Enhedslisten vil ifølge programmet opløse politi og militær. Partiet vil af med et militær, som fører angrebskrige, påpeger gruppeformanden.
- Vi støtter FN's fredsbevarende aktioner, og jeg er sikker på, at der vil være politimyndigheder i al overskuelig tid, siger Per Clausen.
Han frygter ikke, at revolutionsdebatten koster medlemmer, som på det seneste er strømmet til Liste Ø i skuffelse over Socialdemokratiet og SF's politik.
- I juli har vi haft den største tilstrømning af medlemmer nogensinde. Men det er klart, at det påvirker vælgernes bedømmelse, at der har været en mediedebat med mange misforståelser, siger Per Clausen.
 Han finder det ikke uvenligt, at statsminister Helle Thorning-Schmidt (S) har støttet sin gruppeformand, Henrik Sass Larsen, i, at Enhedslisten er et ekstremistisk parti.
- Helle Thorning-Schmidt skal ikke være venlig overfor os. Hun skal bare give os politisk indflydelse, siger han.
