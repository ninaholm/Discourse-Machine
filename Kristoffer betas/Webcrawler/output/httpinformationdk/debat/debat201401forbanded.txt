Den forbandede vækst?
Vil man flytte verden, må verden kunne se sig selv i den bevægelse. Og det kan de færreste, hvis bevægelsen mod et bæredygtigt samfund kræver et fundamentalt opgør med den velfærd, de fleste af os ønsker og påskønner


 
	Netop hjemvendt fra en uges rejse i Kina med Folketingets Klima-, Energi- og Bygningsudvalg, var det en særlig glæde at finde en hel uges krøllede eksemplarer af den mindst ringe i postkassen. Især fordi sidste uges artikler kredsede om det tema, der helt naturligt fyldte mit hoved efter en uges rejse i Kinas vilde virkelighed: Hvordan skal det gå vores klode, når hele verden begynder at leve, som vi gør? Kan vi nogensinde få bugt med verdens påtrængende klimaproblemer og tiltagende mangel på vand, land, arter og mineraler, hvis vi fortsætter vores nuværende økonomiske spor?

	Over de seneste 35 år er vi blevet en milliard flere medlemmer af den globale middelklasse, der har bolig, bil og bøf på tallerkenen. Det har ført til alle vores nuværende udfordringer inden for klima, miljø og ressourcer. Hvordan kan man gå en fremtid i møde, hvor vi over de næste 20 år bliver tre milliarder flere af samme middelklasse, end vi er i dag? De fleste vil være enige i, at det er en kæmpe bedrift at få vristet så mange mennesker ud af absolut fattigdom, men kan vi rige lande samtidig lade vores økonomi vokse?

	De andre grødhoveder og jeg

	I sidste uge søgte Information af flere omgange at finde svaret på den udfordring, som jeg personligt betragter som den største, min generation af politikere står overfor. Blandt andet bragte avisen den 3. januar et interview med undertegnede. Jeg fortalte, at jeg mener, den nye globale konkurrence har flyttet grænsen for, hvor høje grønne afgifter vi kan lægge på Danmarks erhvervslivet uden at risikere bare at flytte produktionen et andet sted hen.

	Det interview blev fulgt op af flere spændende artikler om grøn vækst, der kulminerede den 7. januar, hvor Ejvind Larsen gav mig tørre tæsk for at falde til patten som alle de andre grødhoveder, der ikke vil tage det nødvendige opgør med vækstpolitikken.

	»Hvornår begynder han (altså mig) og de så udarbejdelsen af den virkelighedstro økonomi? Der har andet at tilbyde dem, der ellers i første omgang trues af overflødiggørelse, den dag naturens materielle grænser melder sig. Ved beslutning eller katastrofe?«

	Noget af en mundfuld at svare på. Især hvis man grundlæggende er enig i problemet: Vi kan ikke bare kopiere de seneste 50 års økonomiske vækst de næste 50 år.

	Nødvendig opbakning

	Det helt store spørgsmål er imidlertid, hvordan en ny økonomi i praksis lader sig definere og gennemføre? Hvordan kan vi skabe den nødvendige forandring på den korte tid, vi har til rådighed? Her er jeg ikke enig med hverken Information eller Ejvind Larsen, der tilsyneladende mener, at første stop er et fundamentalt opgør med hele vores økonomi og vækstbegrebet som sådan.

	Det, der tæller, må da være de forandringer i produktion og forbrug, som rent faktisk bliver gennemført. Og som kræver, at både befolkning og erhvervsliv bakker op. For alvor.

	Uden deres opbakning kan vi politikere ikke ændre de politiske rammevilkår. Og uden deres egen aktive handling sker der ingen forandringer.

	Derfor kan vi i min optik bedst hente den nødvendige handlekraft i en håbefuld vision om en fælles bevægelse mod et endnu bedre liv. Og det vil nogen kalde, nå ja, grøn vækst. Lad mig give et eksempel: Over de næste seks år vil Danmark fordoble andelen af vedvarende energi i stikkontakterne – og det med opbakning fra alt fra Dansk Industri til Det Økologiske Råd.

	Det er forandring i den virkelige verden. Og det er en forandring, der kun kan lade sig gøre, fordi den er drevet af borgernes og virksomhedernes visioner – og ikke bare er ideer udtænkt i et dunkelt hjørnekontor på Slotsholmen. Det er vores største pligt som politikere at stimulere, gøde og lette forandringerne gennem vores politiske regulering og kommunikation, også i forhold til fødevarer, transport, bygninger osv.

	Det sker ikke ved, som oppositionen desværre ofte gør, at stille spørgsmålstegn ved selve ambitionen og retningen. Men det sker heller ikke ved at lukke øjnene for den virkelighed, som borgere og virksomheder også kæmper med, og som man nødvendigvis må tage alvorligt, hvis de fortsat skal kunne se sig selv som en del af bevægelsen.

	Virkelighedstro økonomi

	Ejvind Larsen spørger, hvornår vi begynder udarbejdelsen af den virkelighedstro økonomi? Svaret er, at det gør vi lige nu. Ikke i form af én færdig økonomisk eller politisk teori, som hele verden ideelt set bør rette sig efter i et fundamentalt opgør med det rige liv, som de fleste danskere ønsker og påskønner. Men i alle de ryk, som borgere, virksomheder og kommuner tager hver dag. Det er dem, der definerer den nye virkelighedstro økonomi gennem deres egen praksis – forhåbentlig hjulpet og guidet af det politiske lederskab og den regulering, der også er en nødvendig præmis.

	Tilsammen vil disse bevægelser gøre det muligt for Danmark at tage det første store skridt, som er 40 procents CO2-reduktion i 2020 og et langt mere ressourceeffektivt samfund.

	Allerede i 2013 indbragte danske borgere og virksomheders indsats Danmark fem internationale priser for at have både verdens mest sikre, klimavenlige og vækstfremmende energipolitik. Den politiske filosofi bag disse priser er enkel: Vil man flytte verden, må verden kunne se sig selv i den bevægelse. For det er altså den, der skal flytte sig.

Martin Lidegaard er klima-, energi- og bygningsminister (R)

