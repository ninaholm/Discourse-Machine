Espersens roser



 "Det er helt rimeligt, at de har fået sat et meget stort fingeraftryk på den aftale, som DF fortjener stor anerkendelse for."
- Lene Espersen (K) i Jyllands-Posten
I GÅR UDKOM de to gode borgerlige aviser, Jyllands-Posten og Berlingske Tidende, med hver sin forsidehistorie om forholdet mellem Dansk Folkeparti og de konservative. I Berlingske Tidende beskylder DF den tidligere justitsminister Lene espersen for at have skønmalet de negative konsekvenser af den meget udskældte politireform. "DF i hårdt angreb på K-leder," hedder det i avisen. Jyllands-Posten skrev til gengæld: "Lene E. lovpriser Dansk Folkeparti" som overskrift på et interview med den nye konservative leder, der roser DF for et godt forlig om udlændinge tidligere på ugen. Det tager Espersen "hatten af for."
Umiddelbart har de to historier intet med hinanden at gøre, men peger alligevel på hver deres måde på de nye vinde mellem de to 'konservative' partier. Det handler nemlig om meget andet end politireform og udlændingeforlig. De to partier slås om at tegne det konservative Danmark - hvem er bedst til det med Gud, konge og fædreland, så at sige. Og i slagsmålet om en ganske stor vælgergruppe lagde Bendt Bendtsen en linje, der mest gik ud på at bekæmpe DF og minimere dets indflydelse. De to partier har forsøgt at placere sig tættest på Venstre og statsministeren. Og den slags rivalisering resulterer oftest i jalousi og mistillid. Lene Espersen derimod ser ud til at have valgt en helt anden strategi - hun vil så at sige knuselske de rivaliserende konservative ihjel. Den dag man ikke længere kan se forskel, vil vælgerne forhåbentlig foretrække den ægte konservative vare, håber den nye K-ledelse. 
BÅDE PÅ SIT pressemøde, da Bendtsen gik af og i gårsdagens interview, fremhæver Lene Espersen DF som en god og konstruktiv partner. Og mon ikke også det bliver et af de væsentligste temaer, når den nye K-leder går på talerstolen efter kåringen på den kommende weekends landsråd i Bella Center? Men tag ikke fejl, de er fortsat rivaler - K og DF - nu blot på en mere sofistikeret facon. De to partier repræsenterer nemlig i bund og grund den samme ideologiske strømning med vægt på nationalstaten og al den kultur og de symboler, der knytter sig til den. Hvis Lene Espersen formår at udtrykke disse værdier med samme overbevisning som Pia Kjærsgaard, vil hun være en betydelig konkurrent. Og den fare har de dygtige strateger i toppen af DF tydeligvis luret. Derfor bliver de ved med at angribe det lille regeringsparti i håb om at kunne opretholde fronterne fra Bendtsens dage. Men hvad siger de konservative til deres leders pludselige omklamring af de vulgær-konservative pia'nister? I den højborgerlige del af det konservative bagland nærer man en gedigen modvilje mod opkomlingene fra DF, så de vil utvivlsomt fortsætte beskydningen, men det er heller ikke dem Lene Espersen skal satse på, hvis hun skal føre partiet tilbage som et ægte folkeparti.

