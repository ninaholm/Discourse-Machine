En generation uden forældrekompetencer
Min generation er vokset op i institutioner. Vi har set mere på pædagoger end på vores forældre. Så hvordan skulle vi have lært de kompetencer, der skal til, for at vi kan tage forældreansvaret på os?


 En fredag formiddag først i maj var jeg på legeplads med min halvandetårige datter. På legepladsen var også to dagplejemødre med hver deres tre dagplejebørn.
Mens min datter sad og byttede skovle og talte om sandets beskaffenhed med to af børnene, stod dagplejemødrene og talte om, hvordan de håndterede, at forældrene gerne ville have en rapport over deres børns dag, når de hentede dem.
Den ene sagde, at hun havde gjort det klart for sine dagplejebørns forældre, at de ikke kunne forvente mere end en stemningsrapport. De nysgerrige forældre måtte nøjes med at komme ind i dagplejemoderens hjem om eftermiddagen, suge stemningen til sig og ud fra den fornemme, om deres barn havde haft en god dag.
I Erik Sigsgaards nyeste bog Om børn og unges nej fremlægger han, at nutidens danske børn i gennemsnit tilbringer 25.000-30.000 timer i institutioner i løbet af deres første 18 leveår. Det svarer til, at danske forældre i dag overlader deres børn i andres varetægt i det, der svarer til 1.250 døgn af børnenes barndom. 1.250 fulde døgn, de som forældre går glip af. Glæden ved at følge et lille barns rasende udvikling på tæt hold er forbeholdt dagplejemoderen eller vuggestuepædagogen; som selvfølgelig ikke har ressourcer til at fortælle det enkelte barns forældre om hvert et nyt ord, motorisk færdighed, hvert et klukgrin eller raserianfald.
Det er en trist udvikling – i hvert fald for de forældre, der ønsker at opleve deres børns barndom, men føler, at samfundets strukturer gør det umuligt for dem.
Ingen forældreundervisning
Midt i dagplejemødrenes samtale ankom en far til legepladsen med sin datter, der var for syg til at komme i vuggestue.
Han havde taget øjendråber med til bekæmpelse af datterens øjenbetændelse. Han gik målrettet hen til dagplejemødrene, og afbrød undskyldende deres samtale, fordi han ikke selv kunne give sin datter dråberne; man skulle være to til det.
Jeg forstod på dagplejemødrenes forbløffelse og udbrud, at man sagtens ville kunne holde barnet i den ene arm, mens man dryppede med den anden arms hånd. Det mente faren ikke, at han kunne, og den ene dagplejemor gik modvilligt med til at dryppe barnets øjne.
Det fik mig til at tænke på, om vi, der har små børn i dag, overhovedet har lært at være forældre. At tage ansvaret på os. Vi er den første generation, der voksede op i institutioner. Vi er den første generation, der har kigget mere på pædagoger i løbet af en dag end på vores forældre, så hvem skulle have vist os de forældreevner i praksis, som vi som voksne kunne efterligne?
Pædagogernes ansvar?
Lige over middag selv samme fredag var jeg, i egenskab af at være medforfatter til den første danske bog om hjemmepasning, inviteret i Ibens på Radio24syv for at diskutere den omfattende institutionalisering af barndommen. En lytter, der ringede ind i den sidste time af programmet, hvor jeg desværre ikke længere var gæst i studiet, fik tankerne om forældreansvar og -evner til at poppe op igen.
Lytteren var selv pædagog og meget begejstret for, at hendes barn var i andre pædagogers varetægt otte timer om dagen – for ellers havde barnet aldrig fået briller! Det var nemlig en af barnets pædagoger, der havde påpeget, at det virkede, som om barnet havde dårligt syn.
Lytteren funderede videre: Tænk, hvis hun selv havde passet barnet derhjemme, så havde barnet jo aldrig fået briller. Min påstand er, at hvis hun havde passet barnet derhjemme uden daglig pædagogisk indblanding, havde hun selvfølgelig opdaget det dårlige syn selv. For så havde hun jo kigget på sit barn 40 timer mere om ugen, og kvantiteten af samværet kan faktisk meget vel være afgørende for sådanne opdagelser.
Selvfølgelig er det rart at have nogen at sparre med om sine børn, og det kan man heldigvis have, selv om ens børn ikke går i institution.
Man omgås jo stadig andre mennesker, og der er andre voksne end forældrene, der tilbringer tid med børnene. Selvfølgelig er der sjældent nogen, der har det samme kvantitative kendskab til børnene, som pædagogen har til det barn, hun passer otte timer dagligt – derfor er det heldigt, at man selv får opbygget et ret indgående kendskab til dem.
Da jeg fredag aften debatterede dagens radioprogram i en tråd på Facebook, fik jeg en anden historie. Historien om en 4-årig med et tydeligt dårligt sprog. Da en bekendt havde bemærket det over for barnets forældre, slog de det hen – for pædagogerne i børnehaven havde ikke bemærket noget, så selv om de også selv havde tænkt på det, var der jo nok ikke noget. For pædagogerne ved altid bedst, ligesom de har det afgørende ansvar for vores børn – eller hvad? Behøver jeg at skrive, at forældrene selvfølgelig gik med til det, da pædagogerne et par måneder efter pointerede behovet for en talepædagog?
Kig til udlandet
Det kræver mod selv at tage det fulde ansvar for sine børns opvækst på sig i dagens Danmark. Og det giver sved på den oprejste pande at gøre det, for vi bliver ikke ligefrem gennet i den retning. Tværtimod bliver vi reguleret væk fra vores børn og ansvaret for dem på alle tænkelige måder med f.eks. udepasningstilskud og heldagsskole.
Og når de danske småbørnsforældre prøver at råbe politikerne op i håb om strukturel støtte til en bedre balance mellem familie- og arbejdsliv og mere tid med de små, er svaret, at vi har verdens bedste daginstitutioner, og at vi da måske godt kan tale om at udvide åbningstiderne!
De tyske forældre har mulighed for forældreorlov de første tre år af deres barns liv, de hollandske forældre har ret til deltid, de svenske forældre har 1,5 års barsel, og de finske og norske forældre kan få henholdsvis ’hemvårdsstöd’ og ’kontantstøtte’ til at passe deres små børn hjemme de første år. Imens må vi danske forældre finde os i, at ansvaret for vores børn langsomt siver ud mellem fingrene på os og ned i andres hænder.
Mere tid med far og mor er utroligt nok ikke noget, de danske politikere ser som hverken værdifuldt eller bæredygtigt for børnene og samfundet. Det selv om 41 procent af de danske forældre, ifølge analysebureauet Wilke, drømmer om at lade den ene forældre gå hjemme, mens hele 55 procent af de voksne danskere, ifølge Megafon, synes, at danske børn er for meget i institution. Tal, der måske endda var endnu større, hvis også børnene havde kunnet give deres besyv med.
Det er prisværdigt, at vi lever i et velfærdssamfund, hvor folk kan tage på arbejde med god samvittighed, fordi vi har et veludbygget, statsfinansieret daginstitutionssystem med velmenende pædagogisk personale til at tage sig af børnene i de 30.000 timer af barndommen, deres forældre er fraværende.
Men det kunne være endnu bedre, hvis vi lod os inspirere lidt af verden omkring os og i højere grad gav forældrene mulighed for at sige nej tak til at blive frataget ansvaret for deres børn.
Der findes nemlig en voksende minoritet af forældre, der gerne selv vil holde både deres børn og det fulde ansvar for dem i deres hænder.
Nogle af os gør det allerede – med rank ryg og oprejst pande. Og vi behøver ikke en pædagog til at fortælle os, om vores børn har behov for at besøge en tandlæge, en læge, en optiker eller en talepædagog, ligesom vi lever lykkeligt med, at vi ikke kan understøtte vores svar på venner og bekendtes spørgsmål til børnenes trivsel med, at »pædagogerne i vuggestuen siger også, at ...«
Janni Iben Stevn Hansen er hjemmegående mor til tre, forfatter, foredragsholder, medstifter af Livmoderfeministisk Basisgruppe og bestyrelsesmedlem i Småbørnsfamilieforeningen SAMFO

