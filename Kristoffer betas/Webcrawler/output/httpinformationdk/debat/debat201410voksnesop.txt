Voksnes opdragelsessvigt er et svigt af verden
Efterkrigstidens voksne har ikke taget ansvar for deres opdragelsesopgave. Derfor må kommende generationer af børn og unge opdrage sig selv – og de voksne


 Verden er ikke værd at overtage. Årsagen er klodens truende miljø- og klimaproblemer. De udgør en arv, som hverken nuværende eller kommende generationer kan forholde sig frit til.
Dette nye trusselsbillede bliver beskrevet i bogen Angsten for Opdragelse, der udkommer på dansk den 23. oktober. Bogen er skrevet af de to norske forfattere Per Bjørn Foros og Arne Vetlesen, der godt nok påpeger, at skiftende bekymringer er en relativt konstant faktor på tværs af historien og generationernes fornyelse. Ikke desto mindre har noget ændret sig; nemlig at kommende generationer får vanskeligt ved at udskifte deres bekymringer lige så frit som tidligere generationer.
For miljø- og klimaproblemer udgør ganske enkelt en historisk bekymring af langt alvorligere omfang end hidtil set. Alvorligere end hvad? Jo, for eksempel alvorligere end Den Kolde Krig mellem USA og Sovjet. Denne krig blev efter forhandling afbrudt. Relativt hurtigt og med umiddelbare resultater.
Men sagen er, at miljø- og klimaproblemer ikke hører hurtigt op. Vi kan ikke bare slukke for kontakten og afbryde de verdensomspændende problemer. Eller som vi hørte det udtrykt fra FN’s generalsekretær, Ban-Ki-moon, under FN’s Klimatopmøde:
»Der er ingen tid at spilde. Hvis vi ikke skrider til handling nu, kommer vi til at betale dyrt i fremtiden. Der er ikke nogen plan B, for vi har ikke nogen planet B.«
Det betyder, at selv et godt forhandlingsresultat ved det globale klimatopmøde i Paris i 2015 langt fra vil være nok til at drage et lettelsens suk og sige: gudskelov, nu er faren fordrevet, krisen afværget.
I stedet er vi i en situation, hvor en ny ufrihed overmander den ellers normale fremskridtstro. Håb og tro bliver afløst af ængstelse og bekymring for dårligere liv med færre muligheder. Men hvad er det for et problem, der skal løses? Og hvem kan gøre det – eller rettere: Hvem vil faktisk gøre det?
Autoritetsforskrækkelse
Ifølge de to norske forfattere er hovedproblemet, at vi skal komme os over en historisk autoritets- og opdragelsesforskrækkelse. Efterkrigstidens fjende har nemlig været voksnes autoritetsudfoldelse. Asymmetriske forhold mellem forældre-barn, lærer-elev og pædagog-barn skulle fjernes.
Symmetriske forhold præget af ligeværd og medbestemmelse fremmes. Det er lykkedes. Konsekvensen blev, at vi fik skabt hjælpeløse voksne uden vilje til at tage ansvar for voksenroller.
For det første har voksne en rolle som forbillede: Voksne har ved deres forspring i alder og erfaring en naturlig forbilledefunktion. Tager de den rolle på sig, respekterer de en grundlæggende asymmetri mellem voksen og barn. Opdragerens fornemste opgave er godt nok at afvikle behovet for opdragelse, men alders- og ansvarsforskel er udgangspunktet. Af samme grund er det for eksempel en påfaldende mangel på politiker- og voksenansvar, når den borgerlige opposition foreslår en nedsættelse af den kriminelle lavalder til 12 år.
For det andet har voksne en rolle som virkelighedsbekræftere. Det er groft sagt en voksenpligt at udstråle, at livet og verden er værd at leve (videre) i; også når det er deres børns tur til at tage ansvaret for den.
Er verden ikke det, er det en del af et voksenansvar at engagere sig i verdens problemer. For at ændre tingenes tilstand, for at ændre sig selv og andre til det bedre.
Men en sørgelig kendsgerning er formentlig, at vi såkaldt voksne ikke har været meget værd som forkæmpere for et bedre miljø. En anden og endnu mere bedrøvelig kendsgerning er, at vi nok heller ikke ser positivt på, hvad det er for en verden, vi lader de kommende generationer arve.
Det udtrykker den ene af bogens forfattere, Arne Vetlesen, ved at citere sin 86-årige mor for at sige: »Jeg er glad for, jeg var ung den gang, jeg var ung. Jeg er glad for, at jeg har levet i den tid, jeg har, og jeg kan ikke misunde dagens unge med tanke på den verden, de skal overtage.«
Staten skal opdrage
Men har lige præcis denne angst for opdragelse noget med Danmark og klimaproblemer at gøre. Ja, som allerede antydet flygter danske voksne fra ansvaret med politikere forrest i feltet. Ikke blot borgerlige politikere. Faktisk stammer et af de bedste eksempler på flugten fra voksenansvar fra den danske venstrefløj. Konkret drejer det sig om SF’s diskussion af udkast til deres principprogram tilbage i 2012. I udkastet stod, at »enhver myndig borger har pligt til så vidt muligt at forsørge sig selv, at overholde landets love, betale sin fastlagte skat, udvise respekt over for andre mennesker og for fællesskaberne, samt opdrage sine børn til at opfylde disse pligter.«
Formuleringen skabte ikke blot debat, men ballade i SF’s landsledelse. En af modstanderne – daværende medlem af landsledelsen Peter Westermann – kritiserede udtalelsen for at være alt for autoritær, og at en sådan formulering slet ikke burde være SF’s politik.
Det endte med, at SF på sit landsmøde samme år vedtog en formulering, hvor ordet opdragelse ikke indgik. Til gengæld indeholdt principprogrammet en erklæret ambition om at forfølge en bæredygtig udvikling forstået som en udvikling, der opfylder nuværende behov uden at bringe fremtidige generationers mulighed for at opfylde deres behov i fare.
Spørgsmålet til SF’ere, andre politikere og til os voksne generelt er imidlertid, hvordan man skaber bæredygtig udvikling uden at benytte sig af opdragelse fra voksne, der vil påtage sig rollerne som forbilleder og virkelighedsbekræfter. Og svaret er umiddelbart oplagt; det lader sig ikke gøre. Markedet klarer det ikke for os. Det civile samfund næppe heller. Så mon ikke det alligevel bliver staten, eller rettere næste generation af politikere, der giver staten comeback som en samfundsopdragende instans. Det tror jeg.
Børn som opdragere
Den danske forfatter, debattør og folketingskandidat Henrik Dahl har på et tidspunkt sagt, at han repræsenterer en generation, der er født voksen; født til frihed – eller i hvert fald til de illusioner, der knytter sig til den.
Men rammer Per Bjørn Foros og Arne Vetlesen med bogen Angsten for opdragelse bare lidt plet, så bliver disse illusioner nu godt og grundigt punkteret af en ny realisme. For har de ret, er samfundsudviklingen ved at ophøre med at rime på fremgang. Den hælder mere imod at betyde forværring. Ja, faktisk fortæller den ene af forfatterne, Per Bjørn Foros, – som i øvrigt er medlem af det norske Råd for Besteforeldrenes Klimaaksjon – at han ikke tror, at teknologien kan løse miljø- og klimaproblemer.
Derimod står vi over for nødvendigheden af at omlægge levemåder og ændre levestandarder. Før eller siden vil vi af samme grund møde politiske virkemidler, vi i dag er meget lidt fortrolige med, som restriktioner, forbud og rationeringer.
På den baggrund kan man sige, at debatten om opdragelse omfatter en stadig tydeligere konflikt mellem individuel frihed og samfundsmæssig nødvendighed. Og i den sammenhæng er der grund til at påpege, at det sandsynligvis ikke bliver de voksne, men de nuværende børn og unge, der tager nødvendighederne mest alvorligt. Børn og unge træder ganske enkelt i stadigt flere sammenhænge ind i rollen som opdragere af sig selv, af hinanden og af deres forældre. Dermed udfylder de efterkrigstidens opdragelsesvakuum. Det er ikke uproblematisk. Børn og unge bliver nemlig hurtigt gammelkloge, gravalvorlige og ensomme af at udføre voksenpræstationer. Omvendt må man spørge: Hvad er alternativet? Hvis voksne gennem flere generationer forsømmer at tage ansvar for, at verden bliver værd at overtage, er der så noget alternativ til, at de kommende generationer selv sørger for det? Næppe.
Claus Holm er viceinstitutleder og lektor ved Institut for Uddannelse og Pædagogik (DPU), Aarhus Universitet

