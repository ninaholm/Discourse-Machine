EU-valg om grøn omstilling



Debatten op til europaparlamentsvalget har desværre handlet mere om børnecheck til borgere fra andre EU-lande end om EU’s mange gode initiativer på miljø- og klimaområdet. Det er ærgerligt, for det meste af den miljøpolitik, der vedtages i Danmark, har sin oprindelse i EU.I mange år var Danmark næsten alene om at prioritere grøn energi og forureningsbekæmpelse, men siden har mange andre EU-lande heldigvis fulgt trop, og det er kun godt, da vi er fælles om at dele følgerne af forurening og klimaændringer.I dag kommer EU-Kommissionen ofte med gode forslag, som bliver forbedret af Europa-Parlamentet og senere gjort til ny lovgivning for alle lande i EU. Der er god dokumentation for, at der er masser af penge og nye job i grøn teknologi.Takket være EU’s fælles klima- og energipolitik er der således skabt et stort europæisk marked for energiteknologi og tusindvis af nye arbejdspladser.Danmark eksporterede i 2013 grøn teknologi for mere end 67 milliarder kroner svarende til mere end 10 procent af den danske vareeksport. Tallene er et godt eksempel på, at høje miljøkrav på samme tid gavner klimaet og skaber vækst og nye arbejdspladser – og i tilgift reducerer vi Europas afhængighed af russisk olie og gas.En anden fordel af EU’s grønne politik finder vi på affaldsområdet. Her gravede mange EU-lande tidligere deres affald ned, fordi det var billigst, men det forurener og er dårligt for klimaet, fordi der dannes metangasser. Takket være Europa-Parlamentet lykkedes det at påvirke EU’s politik på affaldsområdet, så der nu i alle EU-lande stilles krav om genanvendelse af papir, glas og metal.Førertrøje i miljø og klimaSamarbejdet i EU kan være svært, men sådan er det, når mange lande skal blive enige om fælles regler. Til gengæld er det en kæmpe fordel for danske virksomheders eksportmuligheder, at de kan konkurrere på samme vilkår som virksomheder i de store lande i EU, når først EU-lovgivningen er på plads.Mange danskere mener, at EU-harmoniseringer altid er lig med den laveste fællesnævner – men sådan er det langtfra altid. Der er masser af eksempler på, at Europa-Parlamentet har haft førertrøjen i miljø- og klimaspørgsmål. Hurra for det! Stem rødt på søndag, hvis du ønsker at styrke indsatsen mod klimaforandringer og samtidig skabe flere grønne job i Europa.Kirsten Brosbøl (S), miljøminister, og Britta Thomsen (S), kandidat til europaparlamentsvalget
