Ord der dræber
I USA er to piger på 14 og 12 år blevet tiltalt for gennem mobning at have fremkaldt en tredje piges selvmord. I Danmark kalder digteren Yahya Hassan Marie Krarup (DF) for nazist. Hvornår er ord for meget – eller ligefrem kriminelle?


Jeg har aldrig hørt min nu 73-årige mor bande. Og det kommer jeg heller aldrig til. Min far har jeg til gengæld hørt sige fandme én gang, da vi midt i 1970’erne ankom 15 minutter for sent til en reserveret afgang til Storebæltsfærgen. Det var den 23. december og hele familien skulle holde jul hos mine bedsteforældre i Maribo. Alt var udsolgt.Når jeg spørger min mor, hvorfor hun ikke bander eller råber ad folk, har hun to begrundelser: For det første mener hun, at når noget er sagt, er det sagt. Hårde ord slår noget i stykker, også selv om man bliver gode venner igen. Hun understreger, at der er forskel på være uenige om noget og beskylde modparten for at være noget grimt. Samme logik er på spil, når børneeksperter råder forældre til at kritisere deres børn ved at sige: »Der gjorde du noget dumt«, frem for: »Der var du dum.« Gå efter handlingen, ikke personen.For det andet har hun en semantisk pointe: Jo oftere man tyr til ukvemsord, des svagere bliver sproget.Til sidst taler man bare grimt, og verbale forstærkninger som f.eks. »slut, for helvede« taber deres effekt. Det samme sker i øvrigt med omvendt fortegn for den, der kalder alle sine veninder for »søde«, »lækre« eller – oh gru – »smuksak«.Jeg abonnerer også selv på en sprogforståelse, hvor ord betyder noget. De kan såre, støde, gøre andre kede af det, skuffede, glade eller stolte.Men kan ord også dræbe eller være kriminelle? Den diskussion blev taget verden over under Muhammedkrisen, der som bekendt også handlede om ytringer, bare i billeder. Og om kunst, historie, religiøse, politiske, sociale og kulturelle grænser.I alle kulturer foregår der er en kamp om sproget. Det er ikke tilfældigt, når grupper af sorte amerikanere har erobret termenniggerom sig selv, mens hvide fortfarende ikke kan bruge den. Eller når visse unge kvinder anvender de nedsættende termerbitchellerhosom positive betegnelser for ’stærke, unge kvinder’.Den unge digterkomet Yahya Hassan omtaler sig selv og sine etniske generationsfæller som »perkere«. I sidste uge kaldte han i TV 2 News politiker Marie Krarup for »nazist«, efter at han nogle dage tidligere i DR2’sDeadlinehavde kaldt en sociolog for en »idiot«. Mens sidstnævnte betegnelse fremkaldte smil – vi havde at gøre med en vred ung mands spontane kraftudtryk, forstod man – fik Hassans brug af ’nazikortet’ de rynkede bryn frem hos den kulturelite, som ellers med rette var dybt imponeret af den vrede unge indvandrerdigter.Diskussionerne kørte på livet løs i de sociale medier om, hvorvidt Hassan var en historieløs ignorant, der lod hånt om kz-lejre, millioner af myrdede jøder samt nazismen i det hele taget, som den ultimativt ondeste ideologi, eller om han blot brugte ordet nazi som slang. Ligesom perker. Selv er jeg splittet.Ligesom jeg var i sidste uge, da to piger på henholdsvis 12 og 14 år blev arresteret i Florida, efter at deres mobbeoffer gennem mere end et år, Rebecca Ann Sedwick (også 12 år), begik selvmord.Rebecca var et offer for grum mobning på diverse sociale medier, hvor hendes to plageånder skrev »Can u die, please?« (Vil du være så venlig at dø?). Den lokale politimester udtalte, at han fik nok, da den 14-årige, nu fængslede pige på Facebook skrev: »Ja, jeg mobbede Rebecca, og hun begik selvmord, men IDGAF« (netslang for »I don’t give a fuck.« På dansk: Det rager mig ikke en skid).»Hun fremprovokerede selv arrestationen,« sagde politimesteren og tilføjede, at man heller ikke kunne vide, hvem det næste offer for den 14-årige ville være.Amerikanerne er delt i to lejre med hensyn til sagen. Nogle mener, det er helt rimeligt, andre, at det er mobbernes forældre, der burde være på anklagebænken, og at unge i øvrigt tit siger ’go, die’, uden at det betyder det store.Der går en rød tråd gennem debatten om sprog, ytringsfrihed, slang og omgangstonen på især sociale medier. Er den blot et skalkeskjul for eliten, der dømmer den smagløse underklasse ude? Eller er det omvendt: Er sobert sprog en forudsætning for civilisation? Er høflighed social olie i dagligdagens maskineri – et simpelt spørgsmål om ’ordentlighed’? Eller skal vi, der mener det, bare slappe af og indse, at sproget blot er et redskab, der kan (mis)bruges på tusinde måder? Jeg synes ikke, det er let.Annegrethe Rasmussen er udenrigskorrespondent i Washington, D.C.
