Mak ret - I grønlændere!



 TRUSLER PYNTER ikke på folkestyret. Indrømmet: Også i demokratisk politik er det en del af magtens udøvelse at stille folk ubehageligheder i udsigt, hvis ikke de gør som ønskeligt. Statsministre truer f.eks. jævnligt vrantne folketing med at udskrive valg.
Men - som et led i den parlamentariske høflighed - truslen skal fremføres behersket, og det, man truer med, skal have en saglig forbindelse med det, man vil opnå.
Dermed er vi lukt i Dansk Folkepartis seneste udskejelser: Truslerne om at ramme Grønland på hjemmestyret og/eller bloktilskud, hvis de to grønlandske folketingsmedlemmer drister sig til at stemme imod den aftale, VKO har lavet om en - uhyre beskeden - lempelse af forholdene for de lejrindespærrede afviste asylansøgere.
TUMPET ER sagsforløbet og viser en regering, der famler. Under valgkampen søgte Anders Fogh Rasmussen at dødlægge debatten om de uhyrlige forhold for de afviste og internerede asylansøgere ved at love et 'bredt' forlig om en anstændig løsning. Hoho, narret af fiffige Anders - igen. Da han efter valget lempede sin regering tilbage på taburetterne, fik hans nyudnævnte integrationsminister, Birthe Rønn Hornbech, kun lov til at forhandle med Dansk Folkeparti om sagen.
Nu pludselig - altså efter valget - var det afgørende, at det var DF, som VK havde asylforlig med. Og som derfor havde eneret på at indgå i nye forlig. Selvfølgelig vil Pia Kjærsgaard ikke dele sine fortrinsrettigheder med andre. Det kunne enhver idiot have forudset. Også inden valget. Hvis altså enhver idiot havde fået klar besked om regeringens selvpålagte bindinger.
HAGEN VED det hele har imidlertid været den, at VKO faktisk tabte sit automatiske flertal ved valget. Det har VKO - med en dødeligt syg patients virkelighedsafvisning - hektisk benægtet, også efter at Pia Christmas-Møllers løsgang fra De Konservative burde have drevet pointen hjem.
Altså var der ikke noget flertal for den minimal-forbedring, som Rønn Hornbech lod sig diktere af Dansk Folkeparti.
Alligevel søgte Rønn Hornbech ikke at få andre med. Ny Alliance og Pia Christmas-Møller siger samstemmende, at de fik en kop ministerkaffe inden jul og dernæst den store tavshed.
IKKE SMART af regeringen, og slet ikke rettidig omhu. Ny Alliance har vedholdende profileret sig så kraftigt på indignation over de afviste asylansøgeres forhold, at denne sag må partiet klamre sig til - som den skibbrudne til den løstdrivende planke. Tilsvarende måtte sagen forudses at have Christmas-Møllers bevågenhed - som et gebet, hvor hun kan vise 'borgerlig anstændighed' med sympati dybt ind i rækkerne hos de konservative, som hun indtil i går opretholdt medlemskort til.
Når så tilmed de grønlandske folketingsmedlemmer allerede under Tingets forhandlinger i maj 2006 tilkendegav, at asylforholdene - som fælles for hele Riget - er noget, de engagerer sig i... ja, så burde regeringen have vidst, at den som en tegnefilmfigur løb ud over afgrunden og i den tomme luft, hvor et enkelt blik nedad fremkalder styrt.
MEN NEJ. VKO-partierne synes at betragte som en ren uartighed, at Ny Alliance, Christmas og de grønlandske medlemmer fastholder retten til en overbevisning i asylspørgsmålet.
Overbevisningen er i det parlamentariske spil blevet til et forlangende om, at de afviste asylansøgere skal have mulighed for at komme ud af centrene efter to års internering - mod VKO-aftalens krav om tre år bag lås og slå. Beskeden mer-forbedring, unægteligt. Der er væsentligt mere at tage fat på, f.eks. VKO-aftalens maniske insisteren på "intensivering" af forhandlingerne med nordirakiske myndigheder om hjemsendelse. Disse forhandlinger er - som bl.a. dokumenteret i denne avis - aldeles udsigtsløse og en ussel undskyldning for fortsat at indespærre irakiske flygtninge.
Nuvel, frihed efter to år er dog bedre end frihed efter tre. Og åbenbart nok til at ophidse Dansk Folkeparti og beklageligvis også ordførere for V og K til trusler mod dem, der vil stemme derfor.
TRUSLER MOD Ny Alliance indbyder partiet selv til ved sin fjumren. Senest ved at erklære sig som ubetinget borgerligt og dermed blotlægge sig for anklager for 'borgerligt svigt', hvis ikke det hopper med på alle VKO-numrene. Og som den frafaldne er Christmas udsat. Men at true de grønlandske medlemmer mod at bruge deres grundlovsret...
Forhandlingerne om en ny hjemmestyreordning for Grønland er inde i en følsom fase, hvor Dansk Folkeparti har søgt at puste til splid.
Nedladenhed over for de grønlandske folketingsmedlemmer vækker mindelser om koloniherre-hovenhed. I sin højlydt erklærede nationalitets-iver sætter Dansk Folkeparti det danske rigsfællesskab på spil. Og igen lykkes det at hive VK-politikere med. dr

