Landmanden er blevet en effektiv naturødelægger
Den moderne landmands mægtige maskiner og kemikaliernes effektivitet gør det muligt i en håndevending at lave ubodelig skade på dansk natur. Når der på landbrugsuddannelsen kun bliver undervist i biologi på niveauet under folkeskolens 10. klasseprøve, skal det gå galt
Der sprøjtes, så både atmosfæren, vejkanten og den nærliggende natur får deres del af giften.

Da jeg som dreng travede frem og tilbage til bussen for at komme til og fra skole, endte jeg nogen gange bag flokken af Nørregårds køer. De var på march mellem engen, hvor de græssede, og stalden, hvor de skulle malkes. Nørregård, iført sorte gummistøvler og en fedtet kasket, gik adstadigt med en pind i hånden og gennede flokken af lystigt skidende dyr de 500 meter hen ad asfaltvejen &ndash; ofte med en lille hale af utålmodige billister efter sig. Det syn ser man ikke mere, for de konventionelle malkekøer har ikke længere tid til at komme ud af stalden. Man ser heller ikke orkidéengen, hvor køerne græssede. Eller for den sags skyld de mange levende hegn, der skilte de små marker, og hvor man kunne plukke nødder om efteråret. For landbruget har fået vokseværk, og både marker, gårde og maskiner et blevet store.Ørkenen vokserDanske marker et i gennemsnit på omkring fire hektar (40.000 m&sup2;) &ndash; og da der endnu findes en del små, må de største være enorme. Maskinerne er ligeledes mægtige: Dagens mejetærskere når op i nærheden af de 11 meters bredde, en moderne vendeplov kan have seks-syv skær, og kan forlænges med fire ekstra &ndash; sat efter en traktor med 560 hestekræfter, fire kæmpehjul, knækstyring, fire meters bredde og tæt på 30 ton dødvægt kan man virkelig få noget arbejde fra hånden. Marker er derfor ikke kun blevet store, de store maskiner kan også effektivt udjævne en hver ujævnhed, der fra gammel tid har været strøet omkring i landskabet. Så stensætninger, levende hegn, vandhuller og engdrag, der kunne havde været oaser for naturen, forsvinder hastigt. Selv de beskyttede gravhøje bliver rask væk pløjet firekantede.Flora og fauna i tilbagegangLandskabets eneste fritgående dyr er hobbylandmænds heste og en smule økokvæg hist og her. Markerne er derfor overvejende helt rene tæpper af hvede, byg, rug, majs og raps. Her sprøjtes der massivt, og her er intet at leve af for vilde organismer.Fra biologens synspunkt er det moderne, konventionelle landbrugsland en ørken.Stort set alle de dyr og planter, der traditionelt har været knyttet til det dyrkede land, er i tilbagegang: sanglærker, stære, agerhøns, viber, harer og urter som almindelig fuglegræs, agerstedmoderblomst, hvid kløver og grine-til-middag.Naturen gødes ihjelLad os &ndash; for at forstå monotonien &ndash; se på et nærbillede af en hvedemark i marts. Der er absolut intet ukrudt mellem de små spredte hvedeplanter. Den lerede jord er dækket af en film af grønalger &ndash; et sikkert tegn på overskud af næring. Mellem planterne ligger små, hvidlige kugler af kunstgødning, og hvor de opløses, er selv algerne væk, svedet af et næringsindhold, som overstiger deres tolerance. Marken er med andre ord gødet i en grad, så selv gødningselskende organismer står af.Landmanden følger nok bare anbefalinger og regler for gødskning af intensivt dyrkede hvedemarker. Der er sikkert ikke en finger at sætte. Men der er tydeligvis et stort overskud af næring, og meget af det vil med regnvandet havne i den nærliggende å og derfra føres videre ud i fjorde og have.En tv-journalist udtalte forleden, at &raquo;iltsvindet i Limfjorden skyldes det varme, stille vejr.&laquo; Sådan kan man jo bekvemt vælge at skyde skylden på naturen, men jeg vil nu mene, at årsagen snarere er den alt for store mængde af gødning, vi har ladet ophobe i fjorden.Ser vi ud over det danske landskab, er næringsstofudslip fra landbruget et af de helt store problemer. Det gælder ikke blot åer, søer og fjorde, nej, hele landskabet plages af landbrugets voldsomme brug af gødning. Hver gang du lugter gylle, er der kvælstof i luften, og det lander både på landbrugsjorden og i sårbar natur. Især den næringsfattige natur har vanskeligt ved at klare det &ndash; og så skifter den oprindeligt høje biodiversitet til et helvede af græsser, brændenælder og lodden dueurt.Landmand uden naturforstandEr det den moderne landmand da blevet ond og grådig? Næppe. Den moderne landmand ved snarere for lidt om natur, for hvad lærer man om natur på landbrugsskolerne? Biologi på niveau F, beskrevet som &raquo;et niveau mellem folkeskolens afgangsprøve og 10. klasseprøve&laquo;. Landmændene uddannes som dyrkningsteknikere med forstand på gødningsregnskaber, markplaner og maskiner, men uden synderligt input om biologi og natur.Da jeg sidste år standsede en nabo under en meget optimistisk marksprøjtning og henviste til, at der stod skyer af sprøjtemiddel mange meter op i luften, var svaret, at ja, det blæste nok lige vel kraftigt, men at han nok skulle lade være med at sprøjte den yderste bane over mod vores økologiske jord. Udsigten til tab i forbindelse med sprøjteskader på nabojorden var helt klart forståelig, men hvad der skete med sprøjtemidlet i den omliggende natur, var tilsyneladende uden for fantasiens rækkevidde.Nu kunne man jo håbe, at rådgivningen fra de højere lag af konsulenter og politikere i dansk landbrug kunne sætte naturen på dagsordenen, men også her hersker landbrugsteknikken, og ordet &rsquo;dækningsbidrag&rsquo; (overskuddet på dyrkningen) er tilsyneladende gud. Selv den mest vidende og sympatiske landbrugskonsulent råder for en sikkerheds skyld til en ekstra sprøjtning, ekstra gødskning og dybere grøftning, hvis der blot er en teoretisk risiko for et udbyttetab ved at tage naturens parti. Måske er det i den branche er direkte ansvarspådragende at vægte rimelighed over indtjening? Og da rådet fra landbrugstoppen i årtier har lydt &rsquo;større er bedre&rsquo;, kan man vel ikke fortænke den enkelte landmand i at tænke mere på penge end på natur. Et stort dækningsbidrag er synonymt med godt landmandskab.Stor magt, stort ansvarKører man en tur på landet i august, finder man sig let mellem to meter høje mure af majsplanter. Det er meget imponerende, næsten amerikansk, men man kan intet se. Og slipper man ud, er der i reglen korn så langt øjet rækker. Imens står heden som et græstæppe på grund af næringsnedfaldet, og gamle, kuperede bakkelandskaber springer i krat, fordi det ikke mere kan betale sig at have græssende dyr gående.Vi, der har levet i det i mange år, kan huske, hvordan det også kunne være.Men beslutningerne bliver ikke taget i Udkantsdanmark. De tages af landbrugsorganisationerne og i Folketinget, og gad vide hvor mange cand.politter, der husker, hvordan man engang kunne finde grine-til-middag i enhver ordentlig kornmark?Min egen onkel Christian var landmand, og han havde &rsquo;Herligheden&rsquo;, en nordøstvendt græsmark med læ og udsigt over Kolding Fjord. Christian havde nok heller ikke nogen særlig viden om natur, men han havde heller ikke særlig stor mulighed for at lade eventuel uvidenhed gå ud over naturen. Hans bedrift var divers, med både hegn, skov, eng, køer, roer og korn. Hans maskiner var små: en grå Ferguson med måske 30 hestekræfter, en plov med to skær, en selvbinder og et tærskeværk. Og han havde en &rsquo;Herlighed&rsquo;.I dag gør de mægtige maskiner og kemikaliernes effektivitet det muligt i en håndevending at lave ubodelig skade på resterne af dansk natur, ligesom vi kollektivt kan vælte klodens økosystemer &ndash; med mindre vi genfinder empatien for naturen.Jens H. Petersen er biolog, forfatter og fotograf og bor på en lille økologisk æbleplantage på Djursland. Han har for nylig udgivet bøgerne &rsquo;Blomsterliv&rsquo; og &rsquo;Landbrugslandet&rsquo; (med Søren Ryge), hvorfra artiklens illustration stammer.
