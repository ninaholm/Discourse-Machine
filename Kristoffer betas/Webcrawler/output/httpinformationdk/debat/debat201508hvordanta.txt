Hvordan tager vi magten fra den enøjede markedsøkonom?
Det er let at skyde virksomheder kyniske profitmotiver i skoene, når de gør reklame for sig selv ved at påtage sig et socialt og miljømæssigt ansvar. Men vi er nødt til at bekymre os lidt mindre om hjertets renhed – ellers kommer vi aldrig det ensidige fokus på bundlinje og rentabilitet til livs


 Der kørte en reklame for BG Bank i tv for et par år siden, hvor seeren præsenteres for en samtale mellem en ung mand og en midaldrende præst. Den unge ser tvivlende og en anelse rådvild ud, og man får umiddelbart indtryk af, at her sidder én, der bekender sine synder. Men så kommer overraskelsen. Den unge mand siger: »Ja, jeg kan ikke se nogen grund til, at du ikke skulle købe den motorcykel. Din økonomi er jo fin.«
Reklamen er genial, fordi den på morsom vis illustrerer en væsentlig forskydning i magtrelationer, der har fundet sted. Det er forskydningen af magten til at dømme over rigtigt og forkert fra præsten til den økonomiske rådgiver. Hvor præsten tidligere var moralens vogter, som kunne sikre sjælens frelse, er det nu bankrådgiveren, der agerer overdommer. Fokus er flyttet fra fromhed til bundlinje – nu er det den økonomiske duelighed, der tæller!
Nye værdier
Det ensidige fokus på bundlinje og rentabilitet kaldes også for økonomisme. Bemærk, økonomisme og økonomi ikke er identiske størrelser, da man sagtens kan være økonom uden at tilslutte sig økonomismens ensidige fokus på effektivitet og markedslogik. I økonomismen er det etisk rigtige at gøre identisk med det, der kan betale sig.
Økonomismen har fået meget skældud i den senere tid. Eksempelvis optegnede professor Tim Knudsen i en kronik i Information den 10. december sidste år økonomismens store indflydelse og mange dårligdomme. I den forbindelse fremhævede Knudsen nyligt afdøde statskundskabsprofessor Lennart Lundquists pointe om, at »Den største trussel mod den vestlige verdens demokratier er ikke højreradikalisme, terrorister eller islam. Truslen kommer indefra. Det er økonomismen, som vurderer alt i penge.«
I bogen Social Kapitalisme fra 2014 retter tidligere finansmand Klaus Riskær Pedersen ligeledes en sønderlemmende kritik af det ensidige fokus på effektivitet og økonomiske bundlinjer. Riskær har dog et optimistisk syn på fremtiden.
Han siger: »Ved at værdigrundlaget i samfundet gradvist bevæger sig væk fra materiel værdiskabelse som den eneste drivende kraft, etableres nye politiske grænseværdier, i takt med at befolkningen kræver begrænsninger af de utilsigtede følgetab (miljø, klima, socialt, mellemfolkeligt med videre), der på forudsigelig vis følger af økonomisk vækst.«
Vi er enige med Riskær i den betragtning. Magten til at fastlægge og dømme samfundets retning og værdier vil endnu en gang skifte hænder – fra den enøjede markedsøkonom til den samfundsbevidste borger. Og ændringen synes allerede at være godt i gang. Og her tænker vi ikke blot på Uffe Elbæk og Alternativets succes ved det seneste folketingsvalg. Nej, faktisk er det i forretningsverdenen, at udviklingen er allermest tydelig.
En god forretning
I de senere år er der i forretningsverdenen sket en sammenblanding af sociale, miljømæssige og finansielle hensyn. Det kan sommetider umiddelbart være vanskeligt at gennemskue, hvad virksomhederne egentlig har gang i, når de ikke længere taler om en, men hele tre bundlinjer.
Men ved nærmere eftersyn er det dog knap så svært at forstå. Sammenblandingen bunder nemlig i, at social og miljømæssig ansvarlighed hævdes at være en god forretning. For eksempel præsenterede Ugebrevet Mandag Morgen sidste år studiet Doing great by doing good, hvori det konkluderes, at de mest samfundsansvarlige virksomheder også er dem, der giver det bedste investeringsafkast. Samme konklusion findes også i et nyligt offentliggjort studie udført af Oxford University i samarbejde med det rådgivende investeringsselskab Arabesque.
Men stop – så handler det jo alligevel bare om penge!
Det er vores erfaring som undervisere og foredragsholdere på området, at mange stejler, når talen falder på virksomheders sociale og miljømæssige engagement. Og her er det især motivet, der tænder folk. En del etisk engagerede borgere, for hvem hjertets renhed spiller en væsentlig rolle, ønsker ikke at belønne såkaldt ansvarlige virksomheder, der har tvivlsomme økonomiske motiver.
Denne reaktion forekommer umiddelbart meget naturlig. De fleste af os har ikke meget tilovers for godgørende mennesker, der udelukkende hjælper til i sportsklubben eller flygtningecentret i håb om at score applaus og social kapital. Hvis motivet for at gøre godt er egennytte, rynker vi på næsen. At gøre det gode i etisk forstand synes at være uløseligt forbundet med et renhjertet motiv.
Paradoksalt nok er det imidlertid netop gruppen af samfundssindede og etisk engagerede borgere, der leverer ilt til den ellers døende økonomisme. Her er det nemlig værd at bemærke, at der er forskel på, om folk – og virksomheder for den sags skyld – fortjener ros og belønning, og på om vi bør rose og belønne dem.
Hvis udviklingen fra økonomisme hen mod en mere værdipluralistisk tilgang – hvor sociale og miljømæssige faktorer også tildeles vægt – skal lykkes, så kræver det, at vi fokuserer på konsekvenserne frem for motivet.
Hjælp til børn
Selv om motivet er knap så ædelt, gør handlingerne nemlig stadig gavn. Den kinesiske medarbejder, der undgår at komme alvorligt til skade, fordi hans danske arbejdsgiver har udleveret kvalitetssikrede værnemidler som for eksempel handsker og sikkerhedshjelm, har uanset motivet fået forbedret sin sikkerhed. På samme måde gavner det også de afrikanske børn, der undgår at blive dødeligt syge, at multinationale virksomheder støtter en række vaccinationsprogrammer. Børnene hjælpes uanset motivet.
Det er desuden værd at pointere, at selv om det er let at skyde virksomheder, der påtager sig et socialt og miljømæssigt ansvar, kyniske profitmotiver i skoene, betyder det ikke, at motivet altid blot er profit. Anklager om at være drevet af egennytte er blot notorisk svære at skyde ned. Det gælder for os alle. Hjertets renhed er jo blot en metafor og ikke noget, vi har reel adgang til, hvorved næsten alle gode gerninger kan betvivles med henvisning til vedkommendes egennytte.
Det sagt, gør vi os ingen illusioner. Novo Nordisk vil gerne tjene penge. Det samme gælder Danfoss, Novozymes og alle de andre CSR-frontløbere. Men igen, profitmotivet ændrer ikke ved konsekvenserne – for eksempel behandles medarbejderne i disse virksomheder betydeligt bedre end medarbejderne i Ryanair.
Drop spekulationer
Betyder det, at det er helt i orden, at virksomheder vurderer sociale og miljømæssige tiltag med blikket rettet stift mod mulig profit? Hvis det kan betale sig, gør vi det, hvis ikke, lader vi være! Det korte svar er, at renhjertede motiver og gode konsekvenser naturligvis er at foretrække. Men at det – også på grund af vanskelighederne ved at fastslå motivet – er konsekvenserne, der bør have vores fulde opmærksomhed.
Hvis vi ikke roser og belønner virksomheder, der påtager sig et socialt og miljømæssigt ansvar, uanset motivet, vil langt færre virksomheder påtage sig et socialt og miljømæssigt ansvar. Ved at droppe motivspekulationerne og udelukkende fokusere på handlinger tilegner vi os som borgere, forbrugere, medarbejdere og investorer magten til at diktere virksomheders sociale og miljømæssige indsats. Og det er et godt sted at starte, hvis vi ønsker at slå økonomismen ihjel.
Claus Strue Frederiksen forsker i virksomheders sociale ansvar ved Københavns Universitet, afdelingen for filosofi. Mads Vestergaard er filosof og underviser ved Krogerup Højskole

