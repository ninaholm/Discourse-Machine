Socialdemokratisk selvransagelse

Politikerne har ikke lyttet grundigt nok til de studerende i forbindelse med universitetsloven.

Johanne Schmidt-Nielsen, forskningsordfører for ELDet er altid befriende, når politikere tør stille spørgsmål ved beslutninger, de selv har været med til at træffe. Og det er, hvad Socialdemokraternes Kirsten Brosbøl gør i sin kronik i Information den 5. november. Alligevel var læsningen en blandet fornøjelse.Jeg er vældig glad for, at Socialdemokraterne tilslutter sig et grundigt eftersyn af universitetsloven - og ikke mindst, at de faktisk erklærer sig villige til at revidere loven. Det er tiltrængt. Det er også positivt, at KB ønsker en uafhængig evaluering af lov og praksis, og især at de er opsat på at skabe større forskningsfrihed og frihed fra central styring. Det er for eksempel direkte ødelæggende, at Haarder og Sander har stukket deres lange minister-næser ned i, hvordan studerende og undervisere bedst indretter eksamenssituationen ved at afskaffe gruppeeksamen. De socialdemokratiske toner giver håb om en samlet opposition til universitetsloven, der har været ude i et voldsomt stormvejr de seneste år. I modsætning til regeringen har Socialdemokraterne rent faktisk lyttet til protesterne fra studerende og ansatte.SlingrekursAlligevel kommer jeg i tvivl om rækkevidden af Socialdemokraternes selvransagelse. KB understreger nemlig, at partiet fortsat bakker op om de grundlæggende principper i universitetsloven, som de som bekendt var med til at skabe flertal for. Der er ingen nye overvejelser omkring Socialdemokraternes opbakning til bestyrelser med eksternt flertal og ansatte ledere. De er altså imod centrale elementer i universitetsloven, men bakker alligevel op om lovens grundprincipper.Slingrekursen kommer klart til udtryk, når KB skriver, at der efter hendes mening "ikke er noget modsætningsforhold mellem forskningsfrihed og en stærk ledelse, som udstikker nogen retninger. Det kræver bare, at der er ressourcer til rådighed til den frie forskning".Kritikkens kernePå den måde reduceres forskningsfrihed altså til et spørgsmål om flere basismidler.Jeg er fuldstændig enig i, at flere basismidler vil være et tigerspring i den rigtige retning, men idylliserende managementsnak kan ikke skjule, at basismidlerne jo ikke går direkte til forskerne, men centralt til universiteterne - der på grund af universitetsloven er topstyret udefra. Derfor betyder flere basismidler ikke nødvendigvis større forskningsfrihed for den enkelte forsker.Med andre ord: Noget tyder på, at Socialdemokraterne ikke har lyttet opmærksomt nok til protesterne på universiteterne. Kernen i kritikken har netop været de udemokratiske strukturer i loven. Hvis man reelt ønsker større frihed, er der brug for et endnu grundigere eftersyn end det Socialdemokraterne lægger op til.
