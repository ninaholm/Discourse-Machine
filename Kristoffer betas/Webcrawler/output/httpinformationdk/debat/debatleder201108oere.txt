En ørefigen til Onkel Sam
Når USA nyser, bliver resten af verden med andre ord fortsat forkølet. Det nye i den dystre situation synes snarere at være Vestens politiske rådvildhed. Effekten af de velkendte finansielle instrumenter i form af store offentlige stimuluspakker er udeblevet


 Af alle kommentarer til Standard & Poor's' historiske beslutning om at nedgradere USA's kreditværdighed fra AAA til AA+ må den kinesiske opsang fra det nationale nyhedsbureau Xinhua tage prisen som den mest sviende:
»Amerikanerne bliver nødt til at se den ubehagelige kendsgerning i øjnene, at det er slut med de gode gamle dage, hvor man kan låne sig ud af problemer, der er skabt af egne fejltagelser ... hvis ikke Washington foretager væsentlige nedskæringer af USA's gigantiske militærudgifter og overdrevne velfærdsudgifter, vil nedvurderingen blot blive et forspil til langt værre beskæringer i landets kreditværdighed,« lød salven.
Eftersom Kina er det land i verden, der ejer flest amerikanske værdipapirer (10 procent af samtlige amerikanske statsobligationer er ejet af Kina 1.1 billion dollar af USA's gæld) så er Peking forståeligt nok ivrig efter at sikre sine aktiver.
Men den historiske nedgradering kan også ses som et konkret forvarsel om, at USA's stilling som verdens førende økonomiske, politiske og militære supermagt er for nedadgående. At den stærkt forgældede supermagt har mistet evnen til at styre sine egne økonomiske anliggender. At denne politiske afmagt sætter ind med fuld styrke lige nu samtidig med at vi i Europa også bakser med en økonomisk forblødning i Sydeuropa er blot det seneste tegn på, at den globale magt- balance har ændret sig væk fra Vesten til fordel ikke blot for Kina, men også for andre nyere økonomier på vej op som Indien og Brasilien.
Økonomi er imidlertid ikke en eksakt videnskab der er også en god portion psykologi på spil. Weekenden over varierede bedømmelserne af den kommende uges reaktioner stærkt. Der var økonomer, der spåede, at de nervøse valutamarkeder og børser ved åbningen mandag morgen ville vise tegn på ny panik og nye kursfald, som vi har set det i sidste uge. Men der var flere, der pegede på, at beslutningen om nedgraderingen var ventet; det er ikke ligefrem en nyhed, at USA har et enormt gældsproblem, og at den amerikanske Kongres fortsat er splittet i sine forsøg på at finde løsninger på malaisen. Både investorer og aktiehandlere har taget højde for situationen i et stykke tid.
Som den anerkendte økonom Garett Jones fra George Mason University sagde til The New York Times i går, så er nedjusteringen »ikke en katastrofe i sig selv, men et tegn på, at vi er lidt mere i risikozonen og lidt mere utilregnelige, end folk troede for en måned siden«. Situationen kan med andre ord ikke direkte sammenlignes med finanskrisens udbrud i 2008, hvor den pludselige og uventede lammelse af det globale banksystem skabte global panik og kaotiske svingninger på de finansielle markeder.
De alvorlige konsekvenser stammer snarere fra den langsigtede svækkelse af USA's og Europas styrke på verdensscenen. Tilliden til The Washington Consensus er forduftet, og derudover har Standard & Poor's' tiltro til det amerikanske politiske system fået sig et gok i nødden. Som instituttet tørt og bemærkelsesværdigt direkte skriver, afspejler nedgraderingen, at instituttet ser »de seneste måneders politiske hasardspil som et tegn på, at Amerikas evne til at regere og tage politiske beslutninger er mindre stabil, mindre effektiv og mindre forudsigelig, end vi tidligere har troet«.
Så vidt den politiske diagnose.
Men hvad med de økonomiske konsekvenser? Sandsynligvis vil vi se en fortsat svækkelse af dollaren og en nedgang i den amerikanske købelyst. Denne vedvarende afmatning af verdens største økonomi vil få mest akutte konsekvenser for amerikanerne og kan i værste fald medføre begyndelsen på en egentlig recession. Boliglån og forbrugslån vil blive dyrere, og den fortsat høje arbejdsløshed på 9,2 procent vil bide sig fast.
Men svækkelsen af dollaren har også en kraftig global negativ effekt. Når renten på amerikanske stats- obligationer stiger, falder aktiekurserne, og renten stiger; de amerikanske varer bliver med andre ord mere konkurrencedygtige, mens eksempelvis danske varer bliver relativt dyrere, det bliver sværere for os at eksportere, og isoleret set vil der komme et nedad- gående pres på de danske renter.
Når USA nyser, bliver resten af verden med andre ord fortsat forkølet. Det nye i den dystre situation synes snarere at være Vestens politiske rådvildhed. Effekten af de velkendte finansielle instrumenter i form af store offentlige stimuluspakker er udeblevet, og mens økonomerne skændes om, hvorvidt grunden er, at der ikke er blevet pumpet nok statslige penge ud, eller om hele øvelsen i virkeligheden var kostbart keynesiansk spild, så er én ting klar: Pengene er brugt, og regningen skal betales. Og samtidig er vi vidne til både en klima- og fødevarekrise. Det virkelig triste er, at kun meget få forventer en hurtig bedring af tilstanden. Udsigten er snarere en langvarig, svag og pinefuld stagnation i Europa og USA.

