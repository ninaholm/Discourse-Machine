Sex er ikke altid godt

Et fokus på den mørke side af sex er ikke et udtryk for en såkaldt dæmonisering af mænds seksualitet, også selv om de fleste, der begår seksuelle overgreb, er mænd og deres ofre oftest er kvinder. Model


 Bo Jensen og Nina Søndergaard skriver i en kommentar i Information den 12. juni under overskriften »Kan Big Mother lide sex « om det, som synes at være  Seksualpolitisk Forums credo, nemlig om hvordan vi skulle leve i en tid, hvor det seksuelle frisind er truet. 
Den ultimative trussel mod det seksuelle frisind, mod den seksuelle frihed, ja mod selve glæden ved sex er i deres øjne tydeligvis den, i danske sammenhænge ret så hypotetiske, risiko for at køb af seksuelle ydelser kunne blive kriminaliseret.
Nuvel, jeg hører ikke til dem, der mener, at et forbud mod køb af seksuelle ydelser vil løse de problemer, som tilhængerne af et sådant forbud tror det vil. 
Men når det så er sagt, så er jeg bekymret over den tiltagende seksuelle kynisme, som jeg ser afspejlet i det korstog mod den såkaldte nypuritanisme, som er  hovedelementet i den kamp, som Seksualpolitisk Forum fører mod enhver henvisning til, at sex faktisk også kan gøre ondt. 
En af kvindebevægelsen væsentligste bidrag til kampen for kvindefrigørelsen var, at man brød det tabu, der indtil da havde hersket med hensyn til seksuel udnyttelse og overgreb rettet mod kvinder og børn. 
Kvinder blev opmuntret til at tale med andre kvinder om de overgreb, de havde oplevet og de traumer, som de havde fået som følge heraf og de fik redskaber til at se deres personlige skæbne i sammenhæng med den generelle undertrykkelse af kvinder. Kvindebevægelsen gjorde, at forhold som voldtægt af børn og voksne såvel som sexchikane og seksueludnyttelse og udbytning kom på den politiske dagsorden.
 Et fokus på den mørke side af sex er ikke et udtryk for en såkaldt dæmonisering af mænds seksualitet, også selvom de fleste, der begår seksuelle overgreb, er mænd og deres ofre oftest kvinder. 
Kampen mod den dårlige sex, der har en ødelæggende effekt på dem, der må lægge krop til den, handler nemlig ikke om at kæmpe mod sociale forhold, der skaber overgreb og udnyttelse. Og en appel til seksuel hensynstagem handler ikke om at indskrænke den seksuelle frihed men om at muliggøre den for alle, også for dem, der ikke hører til samfundets magteliter.
 Men nu syntes Seksual-politisk Forum så også at mene, at man gør kvindre til ofre, hvis man siger, at de fortsat er forfordelt i vores samfund, og at denne ulighed giver grobund for seksuelle overgreb og udnyttelse af kvinder. 
Hermed allierer den efter sigende så frisindede forening sig med de borgerlige kræfter, der ønsker at forhindre en reel kønsmæssig ligestilling i vores samfund.

