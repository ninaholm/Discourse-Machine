20 års forbandede forbehold



 
	I dag for 20 år siden gik noget galt mellem Danmark og Europa. Danmark erklærede sig forbeholdent over for Europa. Det har Danmark været lige siden. Ikke til nogen glæde for Danmark. Næppe heller for Europa.

	Det var ved en folkeafstemning den 18. maj 1993, at Danmark tog fire forbehold over for det europæiske samarbejde: over for et europæisk statsborgerskab, over for EU’s valutasamarbejde, over for EU’s forsvarssamarbejde og over for EU’s retlige samarbejde.

	Siden er det ved EU’s Amsterdam-traktatændring i 1997 præciseret, at unionsborgerskabet ikke træder i stedet for det nationale statsborgerskab, men supplerer det. Dermed er det danske forbehold om statsborgerskab betydningsløst.

	Men de andre tre forbehold begrænser væsentligt Danmarks mulighed for at præge EU. De er en selvpålagt begrænsning af dansk indflydelse.

	Barok er forhistorien: Forud for folkeafstemningen i maj 1993 var det en indenrigspolitisk nødvendighed at begrænse Danmarks udenrigspolitiske indflydelse. Hvordan dog det? Sådan kan nye generationer med undren spørge.

	Jo, situationen var den, at de danske vælgere ved en folkeafstemning et år tidligere, den 2. juni 1992, knebent havde forkastet EU’s nye traktat, den såkaldte Maastricht-traktat. Det skete med stemmerne 1,653.289 imod og 1.606.442 for. Forkastelsen kom som en overraskelse. Maastricht-traktaten var nemlig en imødekommelse af danske ønsker. Den åbnede for en udvidelse af EU efter Murens fald i 1989, og den styrkede miljøhensyn og Europa-Parlamentets stilling.

	Ved folkeafstemninger er det ikke nødvendigvis afstemningstemaet, der motiverer stemmeafgivningen. I 1992 var Poul Schlüters siddende VK-regering tynget af tamilsagen, og udenrigsminister Uffe Ellemann-Jensen (V) optrådte udæskende på en måde, der kunne give mange lyst til at sende et nej-signal om, at han ikke skulle være den næste statsminister. Samtidig var Socialdemokratiet for underdrejet af sit Auken-Nyrup-opgør til at føre en effektiv ja-kampagne. Oveni var der mange, der var så sikre på et ja, at de tillod sig at lufte almindelig utilfredshed med at stemme nej.

	Efter nej’et i juni 1992 var især SF påhitsomt med at lede efter udveje til, at Danmark alligevel kunne forblive medlem af EU. SF analyserede sin egen og de øvrige modstanderes nej-kampagner: Hvor var der noget, der kunne imødekommes i traktattekst, så et ja kunne trækkes i hus?

	Resultatet af denne husflid blev de fire forbehold. De blev nedfældet af SRSF og accepteret af VK. De andre EU-lande imødekom forbeholdene ved den såkaldte Edinburgh-aftale.

	Og så skulle man jo tro, at alle var glade. Men nej. Hos de øvrige nej-sigere på venstrefløjen høstede SF en inderlig utak. Op til afstemningen i 1993 blev forbeholdene hånet for at være betydningsløse. Men hjem kom forbeholdene da, den majdag for 20 år siden. 1.930.391 stemte for; 1.471.914 imod.

	Derpå blev situationen for alvor skør. De, der havde forhånet forbeholdene, gav sig til at klamre sig til dem. Og de, der havde lodset dem igennem, ønskede inderligt at gøre sig fri af dem.

	Den sørgelige følge har været, at ingen dansk regering siden har kunnet tage ansvaret for sin egen EU-politik. Det er Folketingets yderpartier, Dansk Folkeparti og Enhedslisten, der insisterer på forbeholdene. Det er ikke længere et folketingsflertal, der fører Danmarks EU-politik.

	Og et nyt forbehold synes at være på vej: Et dansk EU-patentforbehold. Justitsministeriet er nået frem til, at traktaten om en fælles EU-patentdomstol indebærer dansk afgivelse af suverænitet. Den fælles domstol er i soleklar interesse for danske virksomheder, der i stedet for at forsvare deres patenter ved 27 domstole kan gøre det ved én. Men nej, Dansk Folkeparti, Enhedslisten og Liberal Alliance vil ikke være med til at afgive suveræniteten ved at gå med i et femsjettedeles flertal i Folketinget. Den teknikalitet, som patentdomstolen er, skal nu forelægges folkeviljen.

	Fra Dansk Folkeparti og Enhedslisten er det lystent lydt, at de i kampagnen ser frem til at diskutere »bredere aspekter ved EU«.

	Forbehold har gode udsigter til at blive et dansk patent.

