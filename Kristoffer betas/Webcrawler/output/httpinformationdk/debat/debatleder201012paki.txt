Det pakistanske sår
»Ingen synes at have en plan.«
Zafar Hilaly, tidligere pakistansk ambassadør i USA
Det er blevet sædvanligt, at indsigt i Vestens strategi for at bekæmpe terror i Pakistan opnås gennem læk... 


 »Ingen synes at have en plan.«
Zafar Hilaly, tidligere pakistansk ambassadør i USA
Det er blevet sædvanligt, at indsigt i Vestens strategi for at bekæmpe terror i Pakistan opnås gennem læk. Det gælder hemmelige møder mellem højtstående politikere og militsledere, amerikanske udbetalinger til militante grupper, infiltrationen fra terror- og oprørsgrupper i sikkerhedstjenesten ISI, og omfanget af vestlige udbetalinger til pakistansk militær, regering og mange andre aktører i det brogede pakistanske samfund.
Så gårsdagens nye afsløringer fra Pakistan lægger sig ind i et bekymrende mønster, hvor vestlige politikere stort set forholder sig tavse, mens det er op til soldater, journalister, lokale aktivister og bekymrede insidere såsom diplomater at gøre opmærksom på udviklingen og manglen på svar.
På basis af de lækkede diplomatiske indberetninger fra Wikileaks kunne flere medier i går rapportere om diplomaters store bekymring over militante gruppers adgang til pakistanske atomfaciliteter, omdirigeringen af milliarder af bistandsdollar fra sikkerhedsindsatsen til andre formål, og den stærke pakistanske støtte til de militante grupper, Vesten er i krig med i Afghanistan.
Den eneste synlige vestlige strategi over for Pakistan er en stadigt stigende pengestrøm - alene fra USA over 16 milliarder dollar siden 2001 - hvoraf hundredevis af millioner er blevet brugt til andre formål og resten ikke har virket. Hvis pengestrømmen er Vestens bedste svar, efterlader USA's tidligere ambassadør Anne Pattersons vurdering læseren med en frysende fornemmelse.
Om Pakistans støtte til de militante grupper afghansk Taliban, Haqqani- og Hekmatyar-netværkene og Lashkar-e-Taiba skriver hun i en fortrolig indberetning i september 2009, at intet beløb vil ændre den: »Det er udelukket, at Pakistan vil se en øget bistand ... som tilstrækkelig kompensation for at droppe sin støtte til disse grupper.«

