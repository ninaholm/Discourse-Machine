S-SF alliancen genoplivet



 "Villy Søvndal overspiller sine kort og er ved at spille sig selv helt af banen. Jeg forstår godt, at Margrethe Vestager er vred på ham." 
Pia Kjærsgaard, formand for Dansk Folkeparti 
Man skal lægge godt mærke til Pia Kjærsgaards ophidsede tone over for SF's formand, Villy Søvndal, i denne tid. Man skulle tro, at DF-formanden ville glædes over de nye signaler fra SF, som på nogle strækninger ligner hendes egne - et opgør mod halal-humanismen i indvandrerpolitikken og en hård linje over for ekstremister. 
Men Pia Kjærsgaard aner tydeligvis uråd. For første gang i lang tid føler de sig presset i Dansk Folkeparti, og det er med god grund, for meget tyder på, at Villy Søvndal er i stand til at gøre det, som hverken de radikale eller Socialdemokraterne har formået ved de seneste valg, nemlig at trække stemmer over midten fra den borgerlige blok og fra Dansk Folkeparti. En meningsmåling foretaget af Greens Analyseinstitut for Børsen viste i fredags en rekordtilslutning til SF, som nu er på 19,5 procent mod Socialdemokraternes 22. Fremgangen, som dog ikke skal overfortolkes, betyder, at oppositionsblokken er gået frem i forhold til valget, selv med Enhedslisten under spærregrænsen. 
Selv om man skulle tro, at de to partier ligger fjernt fra hinanden, så appellerer SF og Dansk Folkeparti for en dels vedkommende til den samme gruppe af vælgere - de lavtuddannede, utilfredse og bekymrede vælgere, som gerne ser sig selv i opposition til eliten eller magthaverne. Populært sagt er det ofte sådan i et ægteskab mellem en automekaniker og en sosu-assistent, at hun stemmer på SF, mens han støtter Dansk Folkeparti. SF er mere til de offentligt ansatte, mens DF er til de privatansatte, men generelt er der en stor kulturel delmængde og skiftet fra Dansk Folkeparti til SF er ikke så stort, som det lyder. 
I forhold til de potentielle protestvælgere har SF oven i købet den fordel, at partiet ikke er fedtet ind i seks års økonomisk politik og dertil hørende politiske forlig, som har været med til at gøre Dansk Folkeparti til en del af det politiske establishment. 
Ser man på den nye forstærkede alliance, som nu tegner sig mellem Socialdemokrater og folkesocialister, så er det et samarbejde med umiddelbare perspektiver for begge partier. Oven på SF's kursskifte har socialdemokraternes formand, Helle Thorning-Schmidt, inviteret SF til drøftelser om et fælles integrationsudspil uden om de radikale. Parløbet er bemærkelsesværdigt, fordi det altid har været god latin og en bitter erfaring hos Socialdemokraterne, at vejen til magten altid går over et nært samarbejde med de radikale. Hver gang de radikale har skiftet side, har Socialdemokraterne mistet regeringsmagten. Og ved at lade Margrethe Vestager stå ude i kulden, mens S og SF bliver enige om en ny integrationspolitik, er risikoen for vind i sejlene til de kræfter, der internt i det radikale parti ønsker tættere samarbejde med højre side i Folketinget, vokset betydeligt. 
På den anden side vil en stærk alliance mellem S og SF for første gang i mange år tegne profilen af et reelt og stærkt alternativ til VK-regeringen. Et alternativ, som er troværdigt, og som i den økonomiske politik og i velfærdspolitikken er i stand til at tegne en vej, som er langt mere tydelig, end SR-alliancen nogensinde har været i stand til. 
Hvad der ikke har været så bemærket på det seneste er, at Villy Søvndals kursskifte i udlændingepolitikken er det seneste i en række, som har ført S og SF tættere på hinanden. Meget tyder på, at SF vil kunne indgå i en aftale med regeringen og resten af Folketinget eksklusiv Enhedslisten og Dansk Folkeparti om afskaffelse af et eller flere EU-forbehold. Under valgkampen i efteråret meddelte Villy Søvndal overraskende, at boligejere ikke skal beskattes yderligere, og seneste har partiet været fremme med forslag om en strammere kurs over for kriminelle. 
Alle sammen områder, som peger i retning af Socialdemokraterne, som passende kunne kvittere med en fordelingspolitisk mere venstreorienteret kurs i forhold til større lighed og en større offentlig sektor. Med hensyn til, hvem der skal være statsminister, hvis SF skulle gå hen og overhale Socialdemokraterne, har Villy Søvndal klogeligt og belært af Marianne Jelveds bitre erfaring slået fast, at det ikke skal være ham, og at han i øvrigt ikke tror på, at SF bliver Socialdemokraterne. 
Så det interessante er, hvordan Dansk Folkeparti vil reagere på, at SF bejler til partiets vælgere. Der er to muligheder. Den ene er den, som Pia Kjærsgaard forsøgte i går, nemlig at angribe Søvndal for at snyde og være uærlig omkring sin nye linje - når det kommer til stykket, er han jo den gamle bløde Villy. Men hvis den strategi ikke lykkes, kan Dansk Folkeparti blive nødt til at gå i et tættere parløb med SF, og her er det interessante, at der faktisk er et flertal uden om regeringen bestående af S, SF og Dansk Folkeparti, og SF og Socialdemokrater vil ikke være karrige med invitationerne, hvis de muligheder opstår.

