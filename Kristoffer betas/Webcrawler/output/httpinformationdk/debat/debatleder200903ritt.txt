Ritt og Karen



Er der to socialdemokratiske kvinder, som har sat præg på dansk politik de seneste årtier, så er det Karen Jespersen og Ritt Bjerregaard. På hver deres facon har de med stærke standpunkter og ekstrem stædighed mest været optaget af at bringe sig selv i centrum - og på kant med den socialdemokratiske top. Og det i en sådan grad, at de har måttet søge ly andre steder. Den ene først i EU-Kommissionen og senest Københavns Kommune, den anden i et helt andet parti. Nu er de to selvoptagede kvinder, som i en generation har danset rundt i de socialdemokratiske fløjkampe, så røget i totterne på hinanden.Velfærdsminister Karen Jespersen (V) vil sætte København under skærpet overvågning, fordi kommunen ifølge Jespersen ikke gør nok for at opdrage og sanktionere især de etniske minoriteter i byen. Den sociale indsats på Nørrebro har været for ringe, og det er derfor kommunens ansvar, at indvandrerbander nu er begyndt at skyde mod sagesløse rockere i Københavns gader. Ritt Bjerregaard melder hus forbi, indsatsen har været massiv, og der er rettet op på tidligere mangler, hævder hun. Men skydende rockere og indvandrerbander, der hærger, er i det hele taget en opgave for politiet. Der kæmpes om hash- og narkotikamarkeder af en anselig værdi, og her kommer man ikke langt med en gademedarbejder eller en ekstra socialrådgiver, mener Bjerregaard.Hvem, der har ret, er i bund og grund ligegyldigt. De to udkæmper en helt anden krig, hvilket må være åbenlyst for enhver tv-seer, radiolytter eller avislæser. Ud over gammelt nag og rivalisering, så er regeringen og med den Karen Jespersen havnet i den kritiske situation, at bandekriminaliteten aldrig har været værre trods syv år med nultolerance, mere politi, hårdere straffe, udvisninger og konservative justitsministre. Aben skal derfor helst placeres et andet sted, og hvorfor ikke hos Københavns Kommune og den trængte overborgmester, Ritt Bjerregaard, som senere på året satser på at blive genvalgt? Det paradoksale er, at de to rivaler ser ud til at have byttet roller: Venstre-ministeren vil have mere social indsats, og den socialdemokratiske overborgmester vil have mere politi. Men sådan kan det gå i kampens hede, når det ikke længere handler så meget om udsatte grupper på Nørrebro, men udelukkende om Jespersen og Bjerregaard.Det alvorlige er, at det er københavnerne, der taber, i takt med at modsætningerne mellem regeringen og bystyret bliver større. Da København oplevede sin storhedstid, var det, fordi skiftende regeringer under Poul Schlüter og Poul Nyrup Rasmussen havde indset, at hvad der er godt for hovedstaden, er godt for Danmark. Ørestaden, de store kulturbyggerier ved havnefronten, DR Byen og Øresundsforbindelsen er udsprunget af den erkendelse. I dag er der kold luft mellem regeringen og Københavns Kommune. Det er det pinagtige opgør mellem Ritt Bjerregaard og Karen Jespersen kun et symptom på. bew
