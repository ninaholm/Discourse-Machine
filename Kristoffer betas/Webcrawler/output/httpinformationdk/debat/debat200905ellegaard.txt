Ellegaards fordomsfuldhed fejlinformerer
Informations Lasse Ellegaard påberåber sig viden om forhold i Gaza, som han i bedste fald ikke besidder - eller i værste fald vælger at se bort fra, skriver den israelske ambassadør i Danmark


Lasse Ellegaard leverer på bagsiden af Information den 9. maj en leder, hvis stil er lige så karakteristisk som dens indhold er forudsigeligt. Ellegaard udtrykker sine steder i teksten en så løsagtig omgang med faktuelle forhold og leverer en så ubalanceret fremstilling, at det bør betragtes som en forhånelse af Informations læsere.Først (men af absolut mindre betydning) ændrer Ellegaard med et pennestrøg mit efternavn til Avron. Tillad mig at gøre opmærksom på at mit efternavn er Avnon. Dernæst taler Ellegaard, med henvisning til et nyhedsindslag i TV-Avisen, om 'israelernes udsultning' af 1,5 mio. indbyggere i Gaza.For meget madEllegaard kunne med fordel læse en artikel i den palæstinensiske avis Al Ayyam, der blev trykt den 27. april om forsyningssituationen i Gaza. Ifølge artiklen har UNRWA (FN's Nødhjælps- og Arbejdsagentur for palæstinensiske Flygtninge i Mellemøsten, red.) og andre hjælpeorganisationer gennem måneder distribueret bl.a. mel, ris og sukker i sådan et omfang, at indbyggerne mange steder tilbyder at sælge fødevarerne til forretningsdrivende i Gaza! Andre steder har næringsdrivende drejet nøglen om, eftersom deres varer ikke længere efterspørges pga. den gratis uddeling af fødevarer gennem eksempelvis UNRWA.KrigsforbrydelserEllegaards uvidenhed er måske forståelig, eftersom han følger begivenhedernes udvikling på sikker afstand i Beirut. Så meget desto mere angribeligt er det, at han påberåber sig viden om forhold, som han i bedste fald ikke besidder - eller i værste fald vælger at se bort fra.Ellegaard når så frem til, at en nylig FN-rapport konkluderer, at Israel har begået krigsforbrydelser i Gaza. Ellegaards påstand er decideret usand.Opdraget til komitéen bag rapporten var at undersøge skader på FN-ejendom i forbindelse med kamphandlingerne i Gaza i januar. Alle øvrige konklusioner (herunder Ellegaards egne) har ingen gyldighed, hvad også FN's generalsekretær Ban ki-Moon som bestilte rapporten, har understreget.Mental røglugtLasse Ellegaard synes her at besidde en viden, som juridiske eksperter og andre forstandige folk på området ikke har. Ban ki-Moon har i øvrigt kritiseret rapportens konklusioner om Israels fremfærd på flere punkter og lagt afstand til Hamas' terror mod Israel.Israel har afvist FN-rapporten med henvisning til undersøgelsens ubalancerede gengivelse af hændelserne, flere kilders direkte forbindelser til Hamas samt Hamas' velkendte 'succes' med at undertrykke en fri meningsdannelse i Gaza. Dette synes dog ikke at imponere Ellegaard, der usmageligt betegner disse argumenter som en bevidst israelsk strategi: Israels kritik af rapportens fordomsfuldhed er blot et forsøg på at "fremkalde mental røglugt fra Auschwitz". Læs venligst dét udsagn blot én gang mere.Fordomfuldheden synes at være Ellegaards helt egen.Arthur Avnon er Israels ambassadør i Danmark
