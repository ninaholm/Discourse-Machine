En hjertesag
LEDER


 Helle Thorning-Schmidt gennemgår i disse dage en test, alle politikere med jævne mellemrum burde udsættes for. Hun møder sin egen politik set fra det omvendte perspektiv.
Som nyudnævnt administrerende direktør for International Red Barnet skal Danmarks forhenværende statsminister fremover tale alverdens børns sag og påpege deres rettigheder.
Det er en stor og hæderværdig opgave, og der er nok at tage fat på i en tid med historisk mange børn på flugt og endnu flere, der lever adskilt fra deres forældre på grund af krig og kriser.
Men hvordan varetog Helle Thorning-Schmidt selv de udsatte børns tarv, da hun som Danmarks statsminister kunne gøre en forskel for dem?
Ved udnævnelsen gjorde Helle Thorning-Schmidt et stort nummer ud af, at hun altid havde talt børnenes sag: »Børnene har altid været min hjertesag,« udtalte hun således i går til dagbladet Politiken.
Hun glemte blot at fortælle, at det var hendes regering, der indførte en lov, som forringede flygtninges – børns som voksnes – muligheder for familiesammenføring, så de må vente i op til ét år.
Om den lev skrev Red Barnets danske afdeling følgende i sit høringssvar:
»Red Barnet er dybt forundrede over ovenstående lovforslag, og vi mener, at regeringen hverken lever op til sin forpligtelse til at lade familiesammenføring ske på en human eller en hurtig måde.«
Paradoksalt nok er det netop de forringede vilkår for familiesammenføring, der har været en medvirkende årsag til, at mange flygtninge i de seneste måneder er flygtet uden om Danmark. Og det er derfor, at Venstre-regeringen den 26. januar vil stramme reglerne yderligere, så børn – og voksne – kan komme til at vente i op til tre år på familiesammenføring, hvilket har fået eksperter til at tale om klokkeklare konventionsbrud.
Hvad Red Barnets internationale direktør mener om den sag? Tja, ikke så meget: »Jeg har bare lyst til at sige, at Danmark – især da jeg var statsminister – har intet at skamme sig over,« fastslog hun i Politiken.
Det er muligt, at Helle Thorning-Schmidt ikke føler grund til at skamme sig, men det er tæt på skamløst ligefrem at fremture med, at »børnene har altid været min hjertesag«.
Måske skulle Helle Thorning-Schmidt bare sige, at hun glæder sig til sit nye job frem for at forsøge til lejligheden at omskrive sin egen historie. Det kan enhver forstå.

