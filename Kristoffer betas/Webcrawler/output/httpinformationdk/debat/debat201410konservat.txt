Konservativt op- og nødråb
Til bl.a. Folketinget, der åbner i dag. Men hvor opsporer man nu om stunder en konservativ?


 Fra en engang fremtrædende borgerlig politiker lyder et konservativt op- og nødråb:
»På mindre end to generationer har vi halveret bestanden af vilde dyr. Det må give stof til eftertanke til enhver forbruger, politiker og virksomhedsleder på kloden.«
Bønfaldelsen om at tænke sig om så vi i de næste to generationer måske får en chance for at konservere den sidste, overlevende halvdel af Jordens rødspætter, grønspætter, spidsmus og flagermus, løver og så videre, kommer meget passende fra Gitte Seeberg. Hun repræsenterede i Folketinget og Europa-Parlamentet fra 1994 til 2007 Det Konservative Folkeparti.
Men som lige så passende, da dette parti trods sit navn jo ikke ligefrem kan påstås at sætte konservering af naturen over tidens altbeherskende blå/røde forbrug af den, nu er endt som generalsekretær for Verdensnaturfonden. Den umiddelbare anledning til Seebergs konservative anråbelse om konservering er offentliggørelsen i disse dage af den nye og 10. udgave af Living Planet Report. Dens hovedbudskab er, at menneskeheden i dag bruger så meget af Jordens materielle naturgoder (kaldet ressourcer), at der skal en halv jordkugle mere til end den nuværende for at forny og erstatte det løbende forbrug. Da den halve endnu ikke er åbenbaret, bliver den eksisterende hele klode derfor løbende nedslidt til stadig mere forarmelse.
Koncept og beregningsmetode for dette såkaldte økologiske fodaftryk blev oprindelig udviklet af Mathis Wackernagel og William E. Rees i bogen Our Ecological Footprint: Reducing Human Impact on the Earth fra 1996.
En blandt flere måder at formulere vores jordiske, dødelige tilværelses materielle grænser for økonomisk vækst i investeringer, forbrug, opbrug og affald. Om der også i fremtiden skal eksistere en rimelig klode at leve på for bl.a. vores børn og børnebørn. Og en metode til at påvise, at disse grænser for længst er overskredet.
Blandt andet for opretholdelse af Jordens samlede bestand af hvirveldyr: pattedyr, fisk, fugle, reptiler og padder. Der ifølge rapporten, byggende på data for udviklingen i 10.380 bestande af over 3.000 arter, er blevet mere end halveret på kun 40 år til i dag!
Alligevel er den forhåbentlig kommende aflastningsøkonomi til omstilling fra den nuværende vækstøkonomi stadig kun i sin vorden.
På noget nær tragikomisk vis kommer det til udtryk, når Gitte Seebergs klima- og miljøchef, John Nordbo, skal forklare, hvorfor det trods alt stadig nytter at være grøn og kræve grøn politik, når kendsgerningen er, at lige præcis det grønne dukseland Danmark med alle sine vindmøller er det land i hele verden, der i forhold til befolkningstal og som følge af især sit kolossale forbrug via landbrug og fiskeri sætter det fjerdemest belastende økologiske fodaftryk i hele verden! Større end selv den gennemsnitlige amerikaners! Kun overgået af Golf-staterne Kuwait, Qatar og De Forenede Arabiske Emirater.
Jamen, »vi har meget at være stolte af her i Danmark« siger Nordbo.
»Vi er fortsat førende på vindkraft, og vores indsats på det område betyder, at vi gør en stadig større forskel for verdens klima og miljø ...«.
Hvad de tre prikker dækker, følger om et øjeblik. Den danske førerposition på området for vedvarende energi betyder derfor også, at den danske CO2-udledning udgør en markant mindre del af vores økologiske fodaftryk, end det er i lande, som vi normalt sammenligner os med. Men det er da »helt sikkert, at Danmark skal være højt placeret på lister som denne over økologiske fodaftryk, men om det er en fjerde- eller tiendeplads, der vil være mest retvisende, er svært at sige. Det er sådan, at den metode, som rapporten bruger, rummer nogle usikkerheder, som betyder, at lande, der som Danmark har stor udenrigshandel, placeres med større usikkerhed,« siger altså John Nordbo.
Der, hvad angår ovennævnte tre prikker, også siger: »samtidig med, at vi skaber vækst og job herhjemme«.
Summa summarum: Vi er fortsat førende på vindkraft, hvorved vi skaber vækst og job herhjemme. Hurra. At denne vækst så placerer os som et land, hvis naturforbrug er så stort, at der ikke skal en halv, men flere hele kloder til, hvis alle mennesker på Jorden skal op på det forbrug, fortoner sig. For at Nordbo og vi andre ikke skal miste stoltheden over, hvor grønne vi danskere er.
Gitte Seeberg er måske en tak mere sand konservativ, når hun på sin egen webside citeres for:
»Det er egne langt fra os, der oplever de værste tilbagegange i dyrelivet. Men det betyder langtfra, at vi her i Danmark er uden skyld i udviklingen. Vores store import af produkter fra de egne er med til at forværre situationen – bl.a. bærer dansk landbrug og fødevareproduktion en stor del af ansvaret ved at importere råvarer, der er produceret ubæredygtigt og med skovrydning som konsekvens.«
Og, indrømmer websiden tillige: »I Danmark står det også skidt til på naturområdet, og den biologiske mangfoldighed går tilbage i samtlige økosystemer«.
Men ellers går det som sagt rigtig godt, og vi har meget at være stolte af, når Folketinget åbner i dag.

