Irerne har talt - nu er det Europas tur



 'Denne specifikke IMF-EU-aftale er en dårlig aftale for Irland og en dårlig aftale for Europa.'
- Kommende irsk premierminister Enda Kenny fra centrum-højrepartiet Fine Gael
De irske vælgere har afgivet deres dom og sparket den forrige regering langt væk fra alt, hvad der lugter af magt. Det afgående regeringsparti Fianna Fail har mistet flere end 50 pladser i parlamentet og er nu kun landets tredjestørste parti. De Grønne - der var i koalition med Fianna Fail, da det hele ramlede - er slet ikke repræsenteret i det irske parlament længere.
Sådan er vreden over de to partiers katastrofale beslutning om at lade staten garantere de groteske underskud skabt af uansvarlig udlån af landets banker. Beslutningen førte til nødvendigheden af at acceptere en ydmygende EU/IMF-redningspakke på 85 mia. euro i november sidste år. Og den betød, at det Irland, der for få år siden var Europas næstrigeste land, i dag igen oplever masseemigration, tårnhøj arbejdsløshed og et dramatisk fald i levestandard.
Problemet for de irske vælgere er, at også den kommende regerings hænder vil være bundet af vilkårene for redningspakken. Valgets sejrherre, Enda Kenny fra centrum-højre-partiet Fine Gael, og den sandsynlige koalitionspartner Labour (forhandlingerne er i gang), har da også spillet med åbne kort under valgkampen og varslet en fortsættelse af den forrige regerings nedskæringsprogram. Begge partier har lovet at skære budgetunderskuddet til tre procent af BNP fra 32 procent af BNP i slutningen af 2010, om end Labours deadline er 2016, hvor Fine Gaels er 2014.
Den eneste markante forskel mellem den forhenværende og den kommende regering er et løfte om at genforhandle vilkårene for EU/IMF-redningspakken. Den kommende premierminister, Enda Kenny, har kaldt renten på lånet, der er seks procent, for en 'straffeforanstaltning' og ønsker den nedsat. Han ønsker også muligheden for at påføre de investorer, der har investeret i de irske banker, visse tab, hvilket ikke er muligt under den nuværende aftale.
Reaktionen i Europa på de nyvalgte irske lederes krav om genforhandling har været en nærmest automatisk afvisning. Men den holdning er ifølge stadig flere iagttagere ikke holdbar i længden. Virkeligheden er nemlig - ifølge flere og flere økonomer - at det ganske enkelt ikke er muligt for Irlands ca. 1,8 mio. arbejdende borgere at tilbagebetale bankernes milliardgæld.
Det mest sandsynlige er, at Irland får brug for flere penge til at fylde i det dybe hul, som bankernes uansvarlige udlån har efterladt, og ifølge flere økonomer vil det betyde, at landet kan risikere at stå med en gældsbyrde på svimlende 130 procent af BNP i 2015. Risikoen for at landet ganske enkelt ikke kan tilbagebetale gælden, er reel, lyder advarslen.
Selv The Economist er kommet til den konklusion, at »der er behov for en plan B«, og at den plan B må indebære tab for »nogle bankkreditorer og dertil en lavere rente på den tilbageblevne gæld«.
At beskeden kommer fra så uventede kanter, er fordi, der står langt mere end irernes ve og vel på spil. Eurozonen som sådan har trods redningspakkerne til Grækenland og Irland og beslutningen om oprettelsen af en permanent stabiliseringsfond langt fra redet stormen af.
Detaljerne i den Europæiske Stabilitetsfond diskuteres stadig, alt imens Portugal er under pres for at bede om hjælp, og samtidig med at de allerede 'reddede' lande viser tegn på langt fra at være ovre krisen.
Ifølge økonomer vil Grækenlands gældsplan snart nå op på 160 procent af BNP, hvilket får selv Irlands problemer til at virke små. Som The European Economic Advisory Group udtrykker det, så forbliver Grækenland 'Europas problembarn' fulgt af Portugal, mens Irlands problemer er 'mindre alvorlige'.
Realiteterne er, at disse lande har brug for yderligere hjælp, men også, at de knap nok har råd til at betale for den hjælp, de allerede har modtaget. Det er ikke kun demoraliserende for landene og deres hårdt ramte borgere, men det modarbejder eurozone-landenes forsøg på at skabe stabilitet. I det lys har Kenny ret i, at den irske aftale er en dårlig aftale for både irerne og for resten af Europa.
Erkendelsen bør føre til en genforhandling af de eksisterende redningspakker, som del af en bredere eurozone-reform.
Finansministrene kan passende støtte sig til rådet i IMF's seneste update om global finansiel stabilitet, hvor institutionen anbefaler, at fremtidige bankkriser håndteres på en måde, der tillader, at 'tab bæres af kreditorer snarere end skatteydere'.
Eller de kan lytte til kansler Angela Merkel, der sidste november foreslog, at investorer skal acceptere tab, hvis et land kommer i problemer.
I begge tilfælde tales der om fremtiden. Men hverken Irland, Grækenland eller eurozonen har råd til at vente ret længe på reform.

