Kirkeforfatning — nej tak
Det, der skal ligne en demokratisering af folkekirken, ligner mest af alt en gigantisk bureaukratisering


 Da den første grundlov så dagens lys og blev underskrevet den 5. juni 1849 af kong Frederik den 7., lød en af paragrafferne således: »Folkekirkens forfatning ordnes ved lov.«
Meningen med den paragraf var naturligvis, at folkekirken på et senere tidspunkt skulle have sin egen forfatning, hvorfor paragraffen da også er blevet kaldt 'løfteparagraffen'. Den forfatning er imidlertid aldrig blevet til noget, løfteparagraffen findes stadigvæk i Grundloven, nu som § 66.
Der har gennem tiden været tilløb til at virkeliggøre paragraffen, men indtil nu er det blevet ved det. Men nu er diskussionen atter blusset op, og Selskab for Kirkeret uddelte på sit årsmøde den 26. september i år en diger rapport med navnet 'En kirkeforfatning anno 2011'. I den rapport tales om »den selvstændiggjorte folkekirke«, ligesom man også lufter muligheden for at løsne båndet mellem stat og kirke og måske endda en direkte adskillelse.
I det følgende er min kilde i høj grad en artikel i Dansk Kirketidende 11/2011 af dommer ved retten i Lyngby Søren Holm Gleerup, hvis synspunkter jeg for en stor dels vedkommende kan tilslutte mig.
Det, som arbejdsgruppen har tænkt sig, er nedsættelsen af et kirkemøde og et Kirkeråd. Kirkemødet skal bestå af medlemmer fra de 10 stiftsråd, vi allerede har. Og dette kirkemøde skal så igen nedsætte et kirkeråd.
Det er lige før, jeg har lyst til at råbe: Hvad sagde jeg? For da ideen om stiftsråd blev lanceret, så jeg i ånden, at man jævnligt sendte to repræsentanter fra hvert stift til København, og vupti havde man et kirkeråd eller en synode ind ad bagdøren.
Ikke repræsentativt
Et stiftsråd består af biskoppen, domprovsten, en repræsentant for provsterne, tre repræsentanter for præsterne og en menighedsrådsrepræsentant for hvert provsti (dog to i Lolland-Falsters Stift, idet der her kun er fire provstier). Resultatet bliver et kirkemøde bestående af cirka 111 menighedsrepræsentanter og 60 gejstlige. Det kan man jo ikke kalde særligt repræsentativt for folkekirken som sådan, så skulle over 25 procent af medlemmerne være præster!
Men det bliver værre endnu: Kirkemødet skal vælge 16 medlemmer til Kirke- rådet. Det vil sige, de skal vælge 12 medlemmer, otte læge og fire gejstlige. De fire sidste (gejstlige!) skal vælges to og to. To af dem af biskopperne og blandt disse, mens de to sidste skal udpeges af de teologiske fakulteter som teologisk fagkundskab blandt de fastansatte lærere. Demokratisk? Hæ!
Men hvad skal de så lave, disse mennesker i den 'selvstændiggjorte folkekirke'? Ja, ud over at befatte sig med lærespørgsmål, valg af salmebøger og andet kirkeligt skal de kunne tage initiativ til almene debatter i samfundet med kirkelige og teologiske dimensioner. Videre hedder det, at Kirkerådet skal have ret til at ytre sig i samfundsdebatten om væsentlige emner og spørgsmål, hvor Kirkerådet skønner, at den kirkelige lære og det kirkelige liv har betydning. Et markant brud med traditionen om, at ingen (eller alle, det er et fedt!) kan udtale sig på folkekirkens vegne!
Tvivlsomt forbillede
I det nævnte nummer af Dansk Kirketidende er ministeren for ligestilling og kirke (NB! rækkefølgen!) citeret for følgende:
»Jeg synes, at Sverige er et forbillede på, hvordan ... man kan få en meget mere demokratisk kirke.«
Forbillede? Nej, det er et skræmmebillede. Og det er ikke kun mig, der mener det, det mener den tidligere svenske statsminister Göran Persson også. Ifølge en leder i Jyllands-Posten d. 16. oktober skal han have sagt, at hvis der var én ting, han fortrød, var det adskillelsen af stat og kirke. »En større ødelæggelse af kirken er nok ikke blevet gennemført i moderne tid.«
Og nu er vi herrenhjælpemig ved at gøre det samme! Under påberåbelse af demokratisering. Men det er bureaukraterne, der jubler!

