Til kamp for foreningerne

Pernille Frahm vil have det gode gamle forenings-Danmark tilbage. Fra 1930'erne blev især roklubberne populære samlingssteder for befolkningen. Her det Damernes Roklub på Bagsværd Sø i 1943. Arkiv


 Det frivillige arbejde i foreninger er en vigtig del af det grundlag, det danske demokrati hviler på. Egen involvering og empowerment gennem arbejde for egne interesser i fællesskab. Regeringen vil have flere frivillige, og socialministeren ønsker, at hver anden af os skal lave frivilligt arbejde år 2020. Det er så bekvemt, for frivillige tænker ikke i overenskomster eller bureaukratiske regler. Men det stinker jo af en minister, der vil snylte på folks gratis arbejde for at spare på veluddannet personale.
Danmark er et foreningsland og frivilligt arbejde er tæt sammenslynget med vores lokale demokrati i de mange foreninger over hele landet. På den ene side ser regeringen rigtigt ved at anerkende de mange kræfter, der lægges i det frivillige arbejde. På den anden side er det dybt uansvarligt både overfor det frivillige arbejde og overfor brugere af f.eks. det sociale system, hvis frivillighedsåret skal bruges til at erstatte professionelt arbejde med frivilligt. Som et supplement er det uovertruffent, som erstatning en tikkende bombe under professionalisme og retssikkerhed.
Medborgerskabet
Og det er ikke den eneste flanke Foreningsdanmark angribes på. F.eks. udfordres idrætsforeningerne af kommercielle tilbud som aldrig før. Vores idrætsmønster er forandret. Før var det badminton tirsdag fra 20 til 22 og atletik torsdag fra 19 til 21. Nu dyrker vi vores egne individuelt tilrettelagte motionsmønstre og de private tilbud stiller lækre faciliteter til rådighed, som giver de kommunale idrætshaller baghjul. På det kommercielle marked er vi forbrugere og kunder  i foreningen er vi borgere og deltagere. Et skred, der meget tydeligt afspejler den udvikling, det øvrige samfund har gennemgået de sidste 10 år, hvor vi i stigende grad oplever individualisering lige fra folkeskolen til sundhedssektoren. Den individualisering, som denne udvikling afspejler og afføder, giver ringe anledning til at forholde sig til naboen og de andres børn. Vi vælger vores fællesskaber, og behøver derfor ikke at opleve vores skæbne forbundet med nogen, vi ikke selv har valgt. Hverken boligmæssigt, på arbejdspladsen, i hjemmet, folkeskolen eller i foreningen.
Den borgerlige regering med Brian Mikkelsen i spidsen blæste til kulturkamp: De danske værdier skulle styrkes og dansk kultur skulle fremlyses i kanonform, så ingen var i tvivl om, hvad der skulle forsvares mod resten af verden og indvandringen. Tiden er inde til at blæse til kulturkamp for Foreningsdanmark, for folkeoplysning, for deltagelse og for medansvar. Vores kultur er andet og mere end museale kanonbidrag. Den er også et resultat af en mægtiggørelse af befolkningen gennem involvering og folkeoplysning. Det er på tide, der blæses til kulturkamp for de ikke-kommercielle kulturelle mødesteder og forsamlinger! Kulturkampen må og skal ind i valgkampen!
Pernille Frahm, Kulturordfører for SF

