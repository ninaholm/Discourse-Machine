Informations beskyldninger om censur
Min bog er ikke blevet censureret i traditionel forstand af hverken mig selv, min oversætter eller min tyske forlægger, som Informations anmelder ellers hævder. Bogen skulle slet og ret forkortes, og i den proces må noget af kødet nødvendigvis væk


 Dagbladet Information har bragt en række artikler om den tyske udgave af min roman Kvinden ved 1000°, som udkom på dansk i sidste måned.
Den tyske udgave er nogle og 30 kapitler kortere end den islandske (og danske) udgave. I artiklerne bliver jeg beskyldt for at underlægge mig »censur« af mit tyske forlag – primært i forhold til episoder, der har med nazitiden at gøre. Erik Skyum-Nielsen, anmelder og kulturjournalist på Information og oversætter af islandsk litteratur til dansk, har skrevet ikke mindre end fire artikler om sagen.
Information bragte i fredags en meget grundig gennemgang af sagens forløb, skrevet af min tyske oversætter, Karl Ludwig Wetzig.
Derfor blev den beskåret
Sagen forholder sig således: Mit tyske forlag ønskede at udgive en ny roman af mig op til bogmessen i Frankfurt 2011, hvor Island var fokusland og æresgæst. Dette var selvfølgelig en stor ting.
For at være på den sikre side begyndte arbejdet med den tyske oversættelse, før jeg havde skrevet romanen færdig. Men da oversætteren var færdig med den første halvdel, var den på 400 sider på tysk (en tysk tekst bliver altid længere end den islandske). På forlaget var man nervøs for, at romanen ville ende med at blive over 800 sider. Selv jeg syntes, at det ville være for meget. Efter en del diskussion og protester fra min side, måtte jeg til sidst bøje mig, og vi blev enige om, at den tyske redaktør skulle begynde at forkorte i den tyske tekst og således gøre romanen kortere.
Men to uger før romanen skulle til tryk, manglede der stadig at blive oversat 150 sider. Efter adskillige SOS-telefonsamtaler blev det besluttet, at jeg skulle foretage en omfattende redigering af romanens slutning, der stadig ikke var blevet oversat. Det var den eneste mulige løsning, hvis romanen skulle nå at udkomme op til bogmessen i Frankfurt.
Så med en blanding af stress og sorg gav jeg mig til at skære i teksten med det for øje, at den stadig skulle hænge sammen. Det var skrækkeligt at skulle gøre det, men jeg gjorde, hvad jeg kunne for at ’save the bones, but cut the meat’.
Dette er de to hovedårsager til, at den tyske udgave er kortere end den islandske, og så selvfølgelig at jeg havde to måneder ekstra til at skrive på den islandske udgave.
Ingen politisk redigering
Den redigering, som romanen blev udsat for, blev ikke foretaget af politiske eller censurmæssige årsager. Det er indlysende, at når man skærer 30 kapitler ud af en bog, der for 60 procents vedkommende beskæftiger sig med Anden Verdenskrig, vil nogle af kapitlerne omhandle Hitler og nazismen. Det er derfor muligt at råbe »censur!«, men at gøre det i 2013 er ikke blot absurd, men tillige en meget alvorlig beskyldning.
I et kort telefoninterview med Information fik jeg en chance for at forklare sagen set fra min side. I interviewet nævnte jeg et kapitel om Hitler, der var blevet skåret væk. Det er kapitel 49 i den islandske og den danske udgave med titlen »En fødselsdagsdreng«.
Efter at have gennemsøgt bunken af e-mail fra 2011 fandt jeg forklaringen på dette. Kapitlet er en stor metafor, hvor Hitler beskrives som den mest ensomme mand i verden, en mand, der transformerede hele Tyskland til sin egen private fødselsdagsfest, hvor alle skulle hilse på ham ved navn. Til slut »druknede han i sin egen ensomhed«. Min tyske redaktør rådede mig til ikke at beholde dette kapitel; i Tyskland ville det blive betragtet som et tegn på sympati for Hitler, og et forsøg på at undskylde hans gerninger med hans ensomhed. Denne kommentar var noget overraskende for mig, men som jeg sagde i interviewet, ved jeg ikke, hvor Hitler-debatten befinder sig i Tyskland i dag, og jeg måtte derfor stole på min redaktør i denne sag.
Det kan godt være, at man kan kalde dette ’censur’, men ikke i den forstand, som Erik Skyum-Nielsen har gjort. På intet tidspunkt i løbet af processen havde jeg en fornemmelse af, at tyskerne forsøgte at lægge en dæmper på min tone i romanens beskrivelse af tyskernes handlinger under krigen.
Tværtimod glædede det mig at se, at de stærkeste og mest hardcore kapitler om Der Führer forblev i romanen. Og for mig var det en rigtig god oplevelse i min forfatterkarriere, da en tysk fyr fra publikum under et arrangement i Literaturhaus Kiel bad om at få læst kapitlerne om ’En halv Hitler’ højt. At være i stand til at skrive så ’skandaløse’ ting om nazismen, Hitler og hans far, og få det oversat, udgivet og læst i Tyskland er noget ganske særligt for en islandsk forfatter.
Erik Skyum-Nielsens beskyldning om, at jeg skulle underlægge mig censur og forsøge at behage min tyske udgiver er helt uberettiget.
At fremkomme med sådanne beskyldninger i år 2013 er uhørt. At beskylde et tysk forlag for Hitler-censur i det 21. århundrede er en endnu mere alvorlig sag.
	 
Hallgrímur Helgason er islandsk forfatter og har senest skrevet ’Kvinden ved 1000°’
 

