Mindfulness er langtfra navlepilleri
Psykologiprofessor Svend Brinkmann anklager selvhjælpsindustrien – herunder mindfulness – for at gøre os til selvoptagede børnevoksne. Men faktisk viser indgående forskning, at mindfulness har god effekt på mennesker, der lider af alt fra stress til kroniske smerter


 Forbedret livskvalitet samt reduktion af symptomer på stress, angst og depression. Det er blot nogle af de helbredende faktorer, som titusindvis af angstpatienter, kræftpatienter, kronisk smertepatienter, krigsveteraner, depressive eller stressramte personer oplever efter systematisk at have trænet mindfulness dagligt i en periode på otte uger.
Mindfulness kan beskrives som en form for mentaltræning til at selvregulere opmærksomheden, så den ikke pr. automatik bliver optaget af det, der allerede er sket (fortiden) eller bekymrer sig unødvendigt om det, som endnu ikke er sket (fremtiden) – men forholder sig til nuet på en måde, der er åben og ikkedømmende, uanset om øjeblikket indeholder sorg, glæde, smerte eller frustration. Mange oplever, at de gennem systematisk træning i mindfulness bliver bedre i stand til at tolerere vanskelige kropslige og følelsesmæssige tilstande, og at tendensen til at tænke negativt bliver mindre.
Det er imidlertid om mindfulness, professor i almen psykologi, Svend Brinkmann, fra Aalborg Universitetscenter, udtaler til Information: »Det hjælper os bare ikke en døjt« (den 22. september). Det sker i forbindelse med udgivelsen af hans nye bog Stå fast – et opgør med udviklingstvangen.
Farlige råd
Som fagpersoner er det svært at tage Brinkmans udtalelser om mindfulness alvorligt, fordi han overser eller ignorerer evidens fra omfattende videnskabelig forskning inden for området. Det kommer vi nærmere ind på. Lad os først minde om de triste fakta:
Der er i dag flere mennesker i verden, der dør på grund af selvmord end i krig eller trafikken. Antallet af selvmord er højere end antallet af myrdede. I gennemsnit dør to personer dagligt herhjemme på grund af selvmord. 450.000 danskere får udskrevet recept på anti-depressiv medicin, og 20 pct. af befolkningen vil på et eller andet tidspunkt i løbet af livet få en klinisk depression.
Blandt personer, der én gang har oplevet en depression, er der 50 pct. risiko for tilbagefald. Ved tre eller flere tidligere depressive episoder er risikoen for tilbagefald helt oppe på 80-90 pct. Depression begynder tidligere og tidligere – omkring halvdelen oplever deres første depression allerede i teenageårene.
Verdenssundhedsorganisationen (WHO) forudser, at depression i 2020 på verdensplan vil være den andenstørste faktor bag dårligt helbred og nedsat arbejdsevne. Det skønnes, at angstlidelser samt funktionelle lidelser, eller kropsligt stress og udbrændthed, er omtrent lige så hyppigt forekommende som depression.
Et af psykologi professor Brinkmanns syv gode vaner lyder: »Undertryk dine følelser«. Er det et godt råd? Tilsyneladende ikke, det er nemlig i stærk modstrid med solide resultater fra empirisk og eksperimentel forskning, som viser, at strategier til at undertrykke vanskelige følelser ikke er hensigtsmæssige. De fører tværtimod ofte til en forværring af det selvsamme følelsesmæssige problem, som personen forsøger at undertrykke.
En anden god vane er ifølge Brinkmann at dvæle ved fortiden. Betegnelsen rumination, der bliver brugt i det psykologiske fagsprog, henviser til tendensen til i tankerne at dvæle ved årsager (fortid) og konsekvenser (fremtid) af negative følelser. Det skal man imidlertid heller ikke anbefale, og da slet ikke som professor i psykologi, fordi omfattende psykologisk forskning overbevisende indikerer, at det både forudsiger og vedligeholder depression.
Beviselig succes
Brinkmann inkluderer mindfulness som en del af en omsiggribende »selvhjælpsindustri«. Men mindfulness i form af interventionsprogrammerne mindfulness-baserede stress reduktion (MBSR) og mindfulness-baseret kognitiv terapi (MBKT) kan betragtes som en af de mere markante succeser inden for videnskabelig baseret psykologisk behandling i de seneste år. Disse behandlingsformer er i dag et integreret behandlingstilbud til patienter ved mange hospitaler og klinikker verden over, herunder USA, Storbritannien og Danmark.
Titusindvis af patienter, heriblandt mange der ikke har fået udbytte af traditionel behandling, bliver hvert år hjulpet af tilbud om MBSR og MBKT. Patienterne deltager i undervisning gennem otte uger og træner mindfulness som hjemmearbejde svarende til 45-60 minutter hver dag. De tilegner sig praktiske teknikker og redskaber, der gør det muligt aktivt at bidrage til deres egen mentale sundhed.
Som fagpersoner og forskere, der har arbejdet professionelt med mindfulness i adskillige år, undrer Brinkmanns udtalelser os. Når han kritiserer mindfulness, er det aldrig med henvisning til den internationale empiriske forskningslitteratur inden for området.
Antallet af publicerede videnskabelige (peer-reviewed) artikler inden for mindfulness-området er i de seneste år steget eksponentielt. Den videnskabelige viden, som er akkumuleret inden for mindfulness-området de seneste 10 år, omfatter mere end 2.500 forskningsartikler.
Programmerne MBSR og MBKT er blevet undersøgt i randomiserede kontrollerede forsøg og veludførte metaanalyser, og resultaterne, der er blevet publiceret i velrenommerede internationale tidsskrifter for empirisk psykologisk forskning, peger på, at metoden effektivt kan reducere symptomer på stress, angst og depression hos syge såvel som raske personer. MBKT har hertil vist sig effektivt at kunne forebygge tilbagefald hos personer med tilbagevendende depression. Den britiske sundhedsstyrelse anbefaler direkte MBKT. Men alt dette nævner Svend Brinkman ikke.
Slap af med livet
Mindfulness handler om at opdage, at opmærksomheden kan forholde sig neutralt – uden evaluering, bekymring og spekulation – til de mange indtryk, der foregår hvert øjeblik – herunder kropslige fornemmelser, følelser og tanker. Det handler på ingen måde om navlepilleri eller selvanalyse. Mindfulness er heller ikke en form for passiv resignation. Det handler om at opdage, at det ind i mellem er muligt bevidst at slappe af i forhold til livet og dets skiftende vilkår – sådan som tilværelsen er – frem for konstant at skulle løse, fikse, bebrejde og forbedre sig selv. Hvis den enkelte bliver mere og mere selvoptaget, så er det ikke mindfulness, der trænes, men noget andet.
Meningen med træning i mindfulness er blandt andet at kunne slippe sit engagement i de ikkekonstruktive tanker, der til tider konstant kredser om ens egen person – ’mig’, ’min’ og ’mit’. Det er tanker, som fylder en hel del hos os mennesker.
Er der så grund til ensidig optimisme nu, hvor mindfulness er blevet så populært, og forskning indikerer, at det virker? Nej, bestemt ikke. Forskningsresultater distribueres hurtigt, og mindfulness er blevet populært, men mindfulness bliver for tiden leveret i alle mulige formater, der ligger langt fra de oprindelige evidensbaserede programmer.
Der er derfor nu stor risiko for, at metoden forfladiges og udvandes. Hvis det er sådanne forfladigede versioner af mindfulness, som Svend Brinkmann peger på, ville vi bedre kunne forstå hans kritik.
Jacob Piet er psykolog, ph.d., og Lone Fjorback er ph.d. og overlæge i psykiatri ved Aarhus Universitetshospital

