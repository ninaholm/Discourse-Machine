'Danske bistandskroner i Somalia gør ingen forskel'
Udviklingsbistand til såkaldt skrøbelige stater som Somalia gør meget lidt gavn, hvis ikke vi glemmer alt om politiske krav og i stedet indgår et pragmatisk samarbejde, vurderer seniorforsker hos DIIS Lars Engberg-Pedersen


 Danske og udenlandske aviser har på det seneste berettet flittigt om uroligheder og borgerkrigslignende tilstande i det østafrikanske land Somalia.
Billedet af landet på sammenbruddets rand blev endnu engang bekræftet i går, da Ritzau kunne fortælle, at formodede oprørere fra den  militante, fundamentalistiske al-Shabaab bevægelse, der har opnået kontrol i store dele af landet, stormede et hotel i hovedstaden, Mogadishu, og dræbte 30, heriblandt seks parlamentsmedlemmer.
Somalia hører i dag til gruppen af udviklingslande, der i udviklingsforskningen går under den lidet flatterende betegnelse 'meget skrøbelige' stater. Og for nyligt kom Dansk Institut for Internationale Studier (DIIS) så på banen med en anbefaling, der konkluderer, at danske politikere bør tænke sig om to gange, før de sender flere bistandskroner til det borgerkrigshærgede land.
»Der vil være såkaldt skrøbelige stater, hvor betingelserne for udviklingsbistand er så ringe, at man bør overveje, om det giver mening at yde bistand,« hedder det i anbefalingen 'Grænser for udviklingsbistand'.
Konkret stiller instituttet spørgsmålstegn ved, om den danske bistand til Somalia »gør mere skade end gavn«. DIIS henviser blandt andet til en FN-rapport, der peger på, at Somalia er et af de mest fjendtligsindede områder i verden for udviklingsmedarbejdere, og at nogle af de somaliske samarbejdspartnere kanaliserer deres profitter  og sågar bistandspenge videre til væbnede oprørsgrupper.
Dermed maler instituttet et anderledes dystert billede af udviklingskronernes positive effekt, end tidligere chef for UNICEF i Somalia, Christian Balslev Olesen gjorde det i Information i sidste uge.
I en artikel fortalte Balslev Olesen, hvordan han oplevede, at udviklingsbistanden hjalp udviklingen i landet på rette vej.
»På flere områder er Somalia ligefrem det land i Østafrika, som har leveret de flotteste resultater i forhold til sygdomsbekæmpelse, sagde Christian Balslev Olesen.
Ikke den store forskel
Men den udlægning køber seniorforsker hos DIIS, Lars Engberg-Pedersen, der er medforfatter til DIIS-anbefalingen, ikke.
»Jeg undrer mig over Christian Balslev Olesens fremlægning af sagen. Der er naturligvis forskel på udviklingen i de forskellige områder i Somalia. Og nogle steder går det formentlig bedre end andre. Men jeg stiller spørgsmålstegn ved, om det nødvendigvis er danske bistandskroner, der bidrager til den positive udvikling, eller om det f.eks. blot er bedre vacciner. Vi mangler stadig dokumentation for sammenhængen. Jeg siger ikke, at Somalia per se ikke skal modtage en krone i bistand fra Danmark, men jeg mener, det kommer helt an på, hvilket område, vi vil støtte,« siger han.
Lars Engberg-Pedersen pointerer, at såkaldt skrøbelige stater er en meget forskellig størrelse. Derfor bør politikerne undersøge hvert enkelt område grundigt og vurdere, om danske bistandskroner overhovedet kan gøre en forskel.
- Mener du ikke, den danske udviklingsbistand har nogen positiv effekt i Somalia?
»Jeg tror ikke, det ville  gøre den store forskel at s toppe bistanden, da vores bidrag er relativt lille,« siger han.
I dag er regeringens bilaterale bistand til Somalia 50 millioner kroner om året, og nærområdeindsatsen i og omkring Somalia ligger på 56 millioner kroner.
»Men jeg tror faktisk heller ikke, man ville kunne se den store forskel, hvis alle andre donorlande og organisationer valgte at stoppe for strømmen af bistandskroner,« siger Lars Engberg-Pedersen.
Det handler nemlig ikke så meget om størrelsen på checken, men om måden vi yder støtte på, påpeger han.
Fleksibel bistand
»I skrøbelige lande er det meget svært at forudse den politiske udvikling. Derfor kræver det en fleksibel bistand. Man kan være tvunget til at støtte folk, der trækker i den rigtige retning, men som måske laver nogle ting, man ikke er enig i. Hvis vi vil støtte en langsigtet udvikling i skrøbelige områder, er vi også nødt til at acceptere risikoen for misbrug af pengene. Vi er altså nødt til at acceptere at give bistand på de præmissser, der nu engang eksisterer i det enkelte land. Det gør vi bedst ved at gemme vores værdier lidt væk på den korte bane for at opnå langsigtede mål,« siger Lars Engberg-Pedersen.
Dermed lægger han sig på linje med udviklingsminister Søren Pind (V), der tidligere i år gjorde op med nultolerance-politikken over for svindel med bistandsstøtte i  donorlande i Jyllands-Posten.
»Vi kan ikke længere bare tage det fine udgangspunkt, at intet må forsvinde,« sagde den dengang nyudnævnte udviklingsminister til Jyllands-Posten.
Ikke kun af det onde
Men donorpenge med tilknyttede krav om god regeringsførelse og demokratisk fremgang er ikke kun af det onde, vurderer Thorkil Casse, lektor ved Institut for Samfund og Globalisering på Roskilde Universitet. I en artikel i U-landsnyt.dk påpegede han for nyligt, at demokratisk udvikling faktisk er en forudsætning for bekæmpelsen af korruption. Og det kan han muligvis have ret i, anerkender Lars Engberg-Pedersen.
»Men inden for udviklingsforskningen er der altså et problem med generelle logikker, hvor a automatisk fører til b. Der findes ikke videnskabeligt belæg for påstanden om, at mere demokrati og gennemsigtighed i regeringsførelsen fører til mere vækst. I lande som Kina og Vietnam har vi jo set kæmpe vækstrater de senere år, og de lande er jo bundkorrupte,« siger han.


