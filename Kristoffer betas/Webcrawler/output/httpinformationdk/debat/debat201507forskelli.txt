Forskellighed er en fællesnævner



 Jeg ønsker at opfordre til forandring, og efter at have læst Caspar Erics kronik »Den handicappede krop er fremtiden« den 26. juni føler jeg mig sikker i, at tidspunktet for denne forandring er netop nu. På mange måder minder Caspar Erics og min situation om hinanden. Jeg er også født med cerebral parese, og jeg kan sagtens genkende følelsen af ikke at være ’rigtig’ handicappet – det er som at sidde mellem to stole. Jeg ved, at vi som mennesker finder mening i at kategorisere de ting i vores virkelighed, der ligner hinanden – det er blandt andet sådan, vi kan genkende verdenen. Men hvad hvis man ikke tilhører en kategori? Hvad gør man, når man falder udenfor?
Jeg er af den overbevisning, at alle mennesker vil falde uden for kategori på et tidspunkt i tilværelsen. Om det er, når vi er raske eller syge, hjemme eller på arbejde, mand eller kvinde. Men det er, som om nogle frafald fra kategorien er for store til at blive anerkendt. Det vil jeg gerne ændre.
Jeg mener, at det er paradoksalt, at vi på mange måder tilstræber at ligne hinanden, så vi kan finde et tilhørsforhold og heri en betydning, mens vi samtidig hungrer efter at skille os ud fra mængden. Jeg ville ønske, at vi kunne se det faktum, at vi alle skiller os ud fra mængden som et bredere og mere mangfoldigt tilhørsforhold. Men for at dette kan lykkes, har vi brug for hinanden.
Vi kan alle sidde klemt uden for kategori. Det er derfor, jeg så inderligt brænder for at svejse de to stole sammen til en lang slagbænk, hvor vi alle kan sidde side om side.
Erkendelsen skal ikke kun komme fra mig eller Caspar Eric individuelt – vi skal alle erkende, at vi sommetider hverken sidder på den eller den anden stol. Jeg tror, at den følelse, jeg får, når jeg ikke kan kategorisere mig selv som normal på grund af mit handicap, er den samme følelse, som du får, når du falder uden for kategori.
Derfor er der behov for, at vi tør erkende og italesætte, når vi ikke er ens. Skyldfølelsen er irrelevant – det er langt vigtigere at anerkende, lytte og tale.
Hvis alle forskelligheder blev italesat og accepteret, kunne vi sagtens svejse de to stole sammen til en bænk med plads til alle, og her ville forskellighederne være den stærkeste fællesnævner.
Anna B. M. Sterlie, København

