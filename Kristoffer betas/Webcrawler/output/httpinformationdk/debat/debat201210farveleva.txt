Farvel til evalueringsregimet
Den offentlige sektor er underlagt et dyrt og omfattende evalueringstyranni. Evalueringerne tager dyrebar tid fra de ansattes kerneydelser og fører ikke nødvendigvis til bedre ydelser og velfærd. Det er derfor på høje tid, at vi fokuserer vores evalueringer
Omfanget af evalueringer af alt fra skoleelever og plejehjem til børnehaver har i dag nået et niveau, hvor de massive udgifter til evaluering tynger velfærdssamfundet. Og vi får ikke nok for pengene, mener kronikøren.


 Alt skal evalueres. Skoler, børnehaver og plejehjem er blandt de kendte eksempler, men de står langt fra alene. Omfanget af evaluering har i dag nået et niveau, hvor de massive udgifter til evaluering tynger velfærdssamfundet. Heldigvis er der nu kommet stor interesse for ressourceforbruget og de formålstjenstlige effekter (og/eller mangel på samme) af evalueringer, undersøgelser og målinger i den offentlige sektor.
Den interesse er kærkommen, fordi samfundet hvert år bruger flere hundrede millioner danske skattekroner på evalueringer, undersøgelser, målinger, m.v. – til trods for, at evalueringsforskere påpeger, at det rent faktisk er meget usikkert, hvorvidt vi får bedre velfærd ud af evalueringsprocesserne. Praktikere og fagprofessionelle lider også under evalueringsiveren, som skaber et unødigt og skadende arbejdspres på de offentlige ansatte. Et pres, der er så stort, at det går ud over arbejdsglæden og kerneopgaverne. Det er da på tide at tænke nyt! Som Einstein i sin tid sagde: »De problemer, der findes i verden i dag, kan ikke løses ved hjælp af den form for tænkning, som har skabt dem.«
Flere, herunder Jørgen Søndergaard, som er direktør for Det Nationale Forskningscenter for Velfærd, har udtalt til medierne, at løsningen ikke er færre evalueringer, men bedre evalueringer. For mig at se er det ikke enten færre eller bedre, men både og. Vi skal samle kloge fagfolk i en interdisciplinær tænketank og genopfinde styringen og udviklingen af den offentlige sektor. Når evalueringsiveren har taget overhånd, når evalueringers negative virkninger overskygger de gode og samtidig tapper statskassen for ressourcer, som kunne gå til at udvikle vores velfærdssamfund, så må nok være nok.
Ressourcespild
Der er imidlertid flere problemer med de nuværende evalueringslogikker. Et er, at fagprofessionelle kontinuerligt bliver bedt om at gennemføre evalueringer, der kan give ledelse og politikere informationer, som de kan bruge til at begrunde og bevise, at deres organisation har gjort, hvad den skulle. Men er det god ressourceanvendelse, at de offentligt ansatte sættes til at bruge deres tid på at levere service til politikerne i stedet for til borgerne? Er det ok at anvende enorme summer uden direkte nytteværdi for hverken de offentligt ansattes egen praksis eller de borgere og brugere, førstnævnte burde bruge deres tid på at hjælpe? Svaret er nej – det er alt andet end god ressourceanvendelse.
Et andet problem er, at de bagudskuende målinger, som politikere efterspørger, er blevet blandet sammen med evalueringer med et udviklings- og læringssigte. Det nuværende evalueringsregime bygger nemlig på den vildfarelse, at en kortlægning af fortiden er nødvendig for, at vi kan bevæge os mod noget bedre. Men sådan er det bare ikke, når vi vil udvikle. Så når vi, som også økonomi- og indenrigsminister Margrethe Vestager er fortaler for, skal bruge evaluering til udvikling, skal der tænkes anderledes. I modsætning til en omfattende kortlægning af fortiden er der brug for, at de, der er tættest på praksis, tager stilling til, hvad de ser som nødvendig viden for at kunne forbedre praksis. Det indebærer, at de sætter fokus på de handlinger og metoder, der virker godt.
Det er netop en af hovedtankerne i fokuseret evaluering. Et godt eksempel på en fokuseret evaluering er et større projekt, hvori ni private og offentlige arbejdspladser på Fyn deltog. Projektets formål var at nedbringe sygefraværet. Havde man brugt en bagudskuende evaluering, var der blevet foretaget en omfattende kulegravning af sygefraværets omfang de seneste fem år og årsagerne hertil. Det gjorde man ikke. I stedet fokuserede man på den gruppe, der blev døbt ’de langtidsfriske’ og foretog en mindre kortlægning af, hvor mange og hvem det var, der kun sjældent var syge. Disse blev interviewet om deres erfaringer og alle de forhold, der var vigtige for, at de var langtidsfriske. Baseret på disse erfaringer kunne arbejdspladserne ændre en lang række forhold og dermed øge de ansattes trivsel og nedbringe sygefraværet. Og det var netop, hvad der skete.
Ingen objektiv viden
Et tredje problem i det herskende evalueringsregime er troen på en objektiv virkelighed. Objektiv viden findes ikke, og alle undersøgelser, statistik og beregninger er fremkommet gennem selektioner af menneskers fortællinger om oplevelser og erfaringer. Selv om disse udtalelser og besvarelser i mundtlige og skriftlige interviews er bearbejdet metodisk og omsat til tal og grafer, er det sket gennem menneskelig selektion, statistisk bearbejdning og fortolkning. Som sådan er det ét bud på virkeligheden blandt flere mulige. Andre evaluatorer og respondenter ville have set og sagt noget andet. Det er således ikke et spørgsmål om, hvordan virkeligheden er, men om hvordan og hvem, der definerer virkeligheden. Og selvfølgelig hvilke virkelighedsdefinitioner, vi har råd til at få fremstillet.
Vi bliver derfor nødt til at forlade vildfarelsen om, at alt muligt bør undersøges med det formål objektivt at vide. Viden er knyttet til menneskelige handlinger og erfaringer i konkrete kontekster. Om noget er godt eller skidt for nogen, afhænger i høj grad af perspektivet, formålet og konteksten. Derfor kan vi ikke længere bruge den lange række af spørgsmål, der knytter sig til naturvidenskabelig forskning, når vi evaluerer indsatser på sociale processer i den offentlige sektor. Det er for dyrt og ikke brugbart nok. Vi må fokusere.
I fokuseret evaluering er fire helt centrale begreber vigtige, nemlig: nytteværdi, kerneydelser, arbejdsfællesskab og relationel etik. Fokuseret evaluering er kendetegnet ved, at den er tilrettelagt på basis af praktikernes ønske og behov for specifik viden, dvs. efter princippet need to know frem for nice to know. Desuden bygger den på en synliggørelse af de brugbare erfaringer, der allerede findes, og inddrager brugerne og borgerne i en fokuseret dialog om, hvad de opfatter som kvalitet i de offentlige ydelser, der er tale om. En fokuseret evaluering er opmærksom på, at både praktikere og borgere er bidragydere til en fælles ønskværdig fremtid. Endvidere er evalueringsprocessen og metoden styret af en evaluator, der er ekspert i evalueringsmetoder og anerkendende processer, der fremmer fælles læring.
Farvel til tallene
Løsningerne er der. Nu skal der politisk mod til at gøre op med det herskende evalueringsregime og tage ved lære af de mange gode og ressourcelette erfaringer, der findes med fokuseret evaluering.
Derfor er det også opløftende og positivt, at Margrethe Vestager har kastet sig ind i debatten, men vejen til en bedre evalueringspraksis er fortsat lang. For at vi som samfund skal lykkedes med at skabe bedre evaluering, vil det for det første indebære, at kræfterne i den offentlige sektor sættes fri til at bruge metoderne i fokuseret evaluering, hvor både de ansatte, borgerne og brugerne spiller en aktiv og værdifuld rolle.
Det vil også indebære, at både folketings- og lokalpolitikere samt topledelser må give afkald på den falske tryghed, der ligger i at ville have tal på alt. Flere hundrede millioner kroner går tabt i den bureaukratiske trædemølle bestående af omfattende, tidskrævende og systematiske evalueringer og målinger.
Det er svært at se, hvem det er til gavn for. Og det er tvivlsomt, om velfærdssamfundet, de offentligt ansatte og borgerne får et udbytte, der svarer til den enorme ressourceanvendelse. Hvorfor ikke tænke nyt?
 
Gro Emmertsen Lund er master i evaluering og organisationskonsulent i Haslebo & Partnere

