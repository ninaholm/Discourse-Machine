Adskilte kredsløb i Europas hus
De markante økonomiske forskelle på Nord- og Sydeuropa hænger  nøje sammen med forskellige statslige forvaltningstraditioner


 Af og til kan det være instruktivt at anskue Europa som det fælles hus, det endnu ikke er, eller i det mindste anskue det som det nødtørftigt sammentømrede hus, det i bedste fald stadig er. Vi opdager så afhængigt af hvor vi selv bor i huset at kredsløbene af penge tager sig meget forskellige ud.
Hos os i husets nordlige del løber der en strid strøm af penge fra samfundets medborgere til staten (næsten halvdelen af dem) og siden tilbage til medborgerne igen under vekslende former. Systemet fungerer forbløffende godt. Også selv om enkelte nordeuropæere måske nok befinder sig tæt på en grænse, hvor de forholdsvis mange, som tjener pænt, er begyndt at se skatter og afgifter i almennyttens tjeneste som ren konfiskation.
Ikke desto mindre har man i den nordlige del af det europæiske hus over imponerende lang tid formået at forvalte den altid ømtålelige afvejning med succes.
Dette beror for en stor dels vedkommende på, at det bureaukratiske apparat, som administrerer kredsløbet, fungerer med en velsmurt maskines pålidelighed. Eller rettere sagt: Maskinen behøver netop ikke smørelse, for bestikkelse af dens funktionærer er et særsyn. Deres professionalisme og integritet er generelt meget høj, og vilkårlige afgørelser er undtagelsen snarere end reglen. Dette bureaukrati har en lang og stolt tradition, og dets udøvere kan ikke siges at være specielt forkælede. Statens kage er ganske vist tryg og sikker, men også mager. Rig på den bliver man sjældent.
Ond cirkel i syd
I syd er det tilsvarende kredsløb af penge en tyndt rindende strøm i et flodleje, som er i stadig fare for at tørre ud. Medborgerne betaler i sammenligning med i nord langt mindre i form af skatter. Undertiden det rene ingenting. Ofte kan staten end ikke inddrive de minimale beløb, den insisterer på. Følgelig kan den heller ikke lade specielt meget rinde tilbage til medborgerne i form af de velfærdstjenester og omsorgsgoder, vi i nord er blevet vant til at tage for givet.
Dette bliver ofte til en ond cirkel: Når staten ikke evner at sikre medborgerne ordentlige veje, transportmidler, sundhedsvæsen og uddannelse, bliver det for medborgerne til yderligere et argument for at beholde pengene i egne lommer. Kredsløbet af penge mellem medborgere og stat og tilbage igen er ikke bare tyndt, men også stærkt fluktuerende og derfor vanskeligt at planlægge effektivt efter.
I syd har statsapparatet derudover en tendens til at lade de penge, som inddrives, forblive i apparatet selv. En stor del af dem anvendes til at fastholde egne privilegier og underhold eller til at holde forskellige grupper af klienter tilfredse. Af og til er dette underhold den rene svir. Det overdimensionerede statsapparat i den sydlige del af vort europæiske hus er ikke mindst til for sig selv. Her kan statens kage på en gang være fed og sikker.
Job på papiret
En bekendt i Zagreb gav mig sit visitkort, hvor også telefonnummeret til hans arbejdsplads i den statslige forvaltning var anført. I flere dage ringede jeg uden at få svar. Til sidst indså jeg, at hans job kun eksisterede på papiret, og at hans 'arbejde' bestod i at hæve lønnen. I dagens kriseramte Grækenland er den private sektor hårdest ramt. Arbejdsløsheden har stort set ikke spredt sig til den cirka én million statsansatte, der typisk er bedre betalt end selvstændige virksomhedsejere og privatansatte.
Det vil føre for vidt at komme ind på årsagerne til, at den europæiske stat ser så anderledes ud i nord sammenlignet med i syd (og i øst), og på grundene til, hvorfor den er svag eller stærk og møder mistro eller nyder tillid. Det er tilstrækkeligt at konstatere den nære sammenhæng mellem forskellene på staterne og forskellene på kredsløbene af penge i de enkelte stater. Og i et europæisk perspektiv kan man ikke kan diskutere det uden at komme ind på Tyskland, der på godt og ondt er Europas uden sammenligning vigtigste stat.
Pensionistboliger
Sidst i april befandt jeg mig i et stort indkøbscenter på en af de kroatiske øer og kunne pludselig konstatere, at her vrimlede det med ældre tyskere. Stedet virkede som bygget til dem. Der købte de øl, billigt kød, kaffe og toiletpapir, som de lastede deres solide og skinnende tyske biler med. Herr Müller og Frau Fischer var alle pensionister og åbenbart på plads, længe før turistsæsonen begyndte. Efterhånden forstod jeg, at de boede her: Ikke i egne huse eller på hotel, men privat indkvarteret i sådanne huse, hvor der udenfor hænger et 'værelse til leje'-skilt. Her bor de en stor del af året under enkle forhold, lejer måske også den kroatiske families køkken, griller kød og drikker deres tyske øl, går en spadseretur langs stranden og drikker endnu en tysk øl eller en espresso ved en eller anden udendørsservering.
Kroatien, Grækenland, Portugal, Spanien jeg vil gætte på, at Frankrig og Italien er blevet for dyre for disse tyskere, som tilhører det, man førhen kaldte arbejderklassen fungerer i dag som pensionistboliger for Europas folkerigeste nation.
Det handler ikke om de enkelte briter med hus i Toscana eller de forholdsvis få velstillede svenskere på den spanske solkyst. Det drejer sig om et tysk massefænomen, som ikke længere har med klassisk turisme at gøre, men bidrager til at holde Sydeuropa i gang.
Til forskel fra mange europæere såsom svenskere, danskere eller kroater har tyskerne sjældent eget sommerhus. Den tradition eksisterer ikke, og som oftest rækker pensionisters penge heller ikke til det. Men efter et langt arbejdsliv på det tyske eksportmaskineris værkstedsgulv rækker deres pensioner fint til denne sorgløse mediterrane tilværelse.
Pengene fra disse hårdt beskattede og ganske undseelige tyske pensioner går direkte ned i deres værters lommer. Og her bliver de. Ingen skatteopkræver kommer nogensinde til at se skyggen af dem. Pengene anvendes i stedet til at sætte lidt krydderi på hverdagen eller udbygge huset. Måske med endnu et gæsterum med toilet og brusekabine til endnu et tysk pensionistpar. Er der brug for byggetilladelse, kan den slags altid 'ordnes' med hjælp fra kontakter i forvaltningen.
Sådan lever Europa altså. Spørgsmålet er, om Bruxelles er klar over det. For snart skal skattebetalerne i nord også til at betale for statskasserne i syd.
Richard Swartz er østeuropa-kommentator for Dagens Nyheter og Information
© Dagens Nyheter og Information. Oversat af Niels Ivar Larsen

