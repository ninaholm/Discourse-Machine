(Menneske)retten til prostitution

Salg af menneskekroppe klæder ikke menneskerettighedsdebatten. Derfor skal der ikke en lovændring til på dette område.


 P1 debatten i torsdags (7. august) mellem Birgitte Kofoed Olsen (BKO) og Tove Videbæk handlede om anerkendelse af prostitution som legalt erhverv i Danmark. Det var en overraskende og en uskøn sammenblanding af menneskerettigheder og prostitution, Birgitte Kofod Olsen fra Institut for Menneskerettigheder lagde for dagen. BKO mener, at hun med kvindekonventionen i hånden kan dele licenser ud til kvinder, der har lyst til at sælge sex. BKO mener, at en sådan personlig licens vil understøtte kvinders ret til at bestemme over egen krop og være udtryk for respekt for det enkelte individs frie valg. 
FN giver ikke ret
Jeg synes, det er meget vanskeligt at følge denne logik og mener bestemt ikke, der er dækning for den fortolkning, hverken i FN konventioner eller i den internationale kvindebevægelse, der har kæmpet for kvinders rettigheder i mere end 100 år. Formålet med FN's kvindekonvention var ikke at give kvinder ret til at sælge sig selv til højstbydende, men at beskytte kvinder mod alle former for diskrimination - herunder seksuel udnyttelse. Prostitution er ikke et erhverv eller en branche, som man går ind og ud af efter forgodtbefindende. Når et menneske prostituerer sig, sker det enten pga. af en ulykkelig fortid og/eller fører til en ulykkelig fremtid. I forbindelse med FN's topmøde om social udvikling, som blev holdt i København 1995, satte NGO'erne netop fokus på de mange facetter af sociale, økonomiske og kønskulturelle forhold, der fører til prostitution. Det satte gang i debatten herhjemme og førte til lovændringen i 1999, hvor prostitution blev afkriminaliseret. Formålet var ikke at bane vej for et nyt lovligt erhverv eller puste liv i branchen, men at hjælpe kvinder og mænd ud af prostitution via en intensiv social indsats. Lovændringen kan diskuteres - personligt mener jeg den trak i den forkerte retning. Som mangeårig fortaler for menneskerettigheder tillader jeg mig at sige, at en diskurs som BKO's, hvor salg af menneskekroppe bliver omtalt som en forretning, et erhverv og en branche på linje med alle andre ikke klæder menneskerettighedsdebatten. 

