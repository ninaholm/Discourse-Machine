Styrk forebyggelsen af hiv og aids!



 I dag – den 1. december – er det World AIDS Day. Dagen afholdes i år for 20. gang, og er med til at sætte fokus på problemerne med hiv og aids.
Og der er nok af problemer at tage fat på. Der er således 33 millioner mennesker på verdensplan som er smittet med hiv. Ud over at være en menneskelig tragedie, fungerer sygdommen også som en stopklods for økonomisk og social udvikling i store dele af verden. 
De senere år har der været stor fremgang i behandlingen af hiv og aids, da mange flere mennesker i verden nu modtager hivmedicin. Alene sidste år modtog yderligere knap en millioner mennesker behandling, hvilket er et stort fremskridt, som har krævet en kæmpe indsats. 
Desværre halter det gevaldigt efter med forebyggelse af sygdommen. Sagen er den, at fem nye personer bliver smittet, hver gang det lykkes at få to syge i behandling. Epidemien vil dermed fortsætte med at sprede sig, og vi vil ikke være i stand til at bremse den, hvis der ikke sættes ind med en ekstraordinær forebyggelsesindsats hurtigst muligt. Derfor har AIDS-Fondet i år valgt temaet forebyggelse til World AIDS Day. 
Udryd hiv og aids
Forebyggelse er helt central hvis spredningen af sygdommen skal stoppes. Der har været lidt fremgang at spore i forhold til forebyggelsen i udviklingslande i de senere år. Antallet af nye hiv-smittede er således over to år faldet fra tre millioner til 2,7 millioner mennesker, og det viser at forebyggelse virker. Men det er nødvendigt at forebyggelsesindsatsen også målrettes mod grupper som eksempelvis stofbrugere, homoseksuelle og prostituerede. En udbredt kriminalisering af disse grupper gør det overordentlig vanskeligt at forebygge hiv her. Der er for eksempel fortsat rigtig mange lande, der kriminaliserer homoseksualitet, herunder 12 ud af 16 af Danidas samarbejdslande. 
I disse lande sker der samtidig en eksplosiv stigning af hiv blandt bøsser. Der er også fortsat mange lande, som ikke tillader uddeling af rene nåle og kanyler til stofbrugere, uanset at det er utrolig effektivt i forebyggelsen af hiv.
Det er på tide at fokus også rettes mod dem, hvis indsatsen skal være effektiv. 
Verdens regeringsledere har vedtaget de såkaldte 2015-mål, som er en række målsætninger på udviklingsområdet frem til 2015. Et af de otte overordnede mål handler om bekæmpelsen af hiv/aids, og målsætningen er blandt andet, at man inden 2015 skal have standset spredningen af hiv og aids. Man må dog desværre konstatere, at intet tyder på, at man når disse mål. Vi er nu tidsmæssigt halvvejs mod 2015 siden målene blev vedtaget, men er på mange områder langt fra at være halvvejs mod opfyldelse af målene.
Danmark bør gå forrest i kampen for at opfylde 2015-målene, og den danske bistand bør målrettes mod disse mål, herunder bekæmpelsen af fattigdom og udryddelsen af hiv og aids.
Jeppe Kofod, udenrigsordfører for Socialdemokraterne og Henriette Laursen, direktør i AIDS-Fondet

