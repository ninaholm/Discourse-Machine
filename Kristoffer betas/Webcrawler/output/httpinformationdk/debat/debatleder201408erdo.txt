Erdogans svanesang?
LEDER


 Umiddelbart ligner Recep Tayyip Erdogans sejr ved søndagens præsidentvalg en fanfare fra vælgerne. Den tyrkiske premierminister i mere end 11 år tog 51,8 procent af stemmerne og har bebudet, at han vil aktivere embedets iboende muligheder for handling og arbejde for et præsidentielt system via en forfatningsændring.
Det forudsætter, at han fortsat kan dirigere musikken i det parti, han nu forfatningsmæssigt må melde sig ud af – AKP, Retfærdigheds- og UdviklingsPartiet, der har regeret med absolut flertal siden 2002. Før valget var de fleste enige om, at et sådant scenarie var sandsynligt. Det er de fleste ikke længere og af flere grunde.
For det første viser tallene, at AKP – eller Erdogan? – er stagneret. Knap 21 af 54 millioner vælgere stemte på ham, faktisk samme antal som ved lokalvalgene i marts, men dengang var stemmeprocenten 89, i søndags var den 74. Fem millioner nye vælgere kunne ikke spores i valghandlingen, der blev boykottet af især sekulære vælgere på ferie, på sofaen eller som ikke gad reagere på oppositionspartiernes ukendte kandidat.
For det andet meddelte den afgående præsident, Abdullah Gül, i går, at han vender tilbage til sit parti. Gül er den anden stærke mand i AKP. Ifølge en meningsmåling blandt AKP-tillidsmænd støtter tre ud af fire Gül som ny premierminister og formand. Indtil i går var Erdogans plan at ekspedere Gül videre til en international post, efter han i forvejen havde udrenset Güls støtter i partiets top. Planen var en lydig premierminister, der ville fungere som gummistempel for Erdogan.
Med Gül tilbage i aktiv politik kan han blive premierminister efter parlamentsvalget i foråret 2015. Hvilket betyder, at både takt og tone ændres – Gül lagde allerede sidste sommer afstand til Erdogans konfrontationssøgende kurs. Og det betyder, at Erdogan næppe vil kunne dirigere sit parti fra præsidentpaladset. Han har hverken tallene eller kammertonen med sig. Til gengæld er han god til at slås. Det bliver interessant at følge.

