Et nødvendigt skridt



EGENTLIG ER det slet ikke nyt. Københavns Universitet har siden 2008 haft 'ligestillingsprofessorater' med tilskud til ansættelse af en kvindelig professor. Nu melder Aarhus Universitet sig imidlertid også på banen, og straks blusser diskussionen op igen. Fordommene er lagt fast på forhånd. Kvinden 'der ikke bryder sig om at blive ansat, fordi hun er kvinde', er fast inventar i pressen. Og hver gang kaldes initiativet 'kønskvotiering'.Hvilket det ikke er! Selv det mest udsultede fakultet ansætter ikke en ukvalificeret kollega blot for at få fingre i 100.000 kroner. Så hvis det er kønskvotiering, når en kvalificeret kvinde bliver ansat, så har der i årevis været massiv kønskvotiering af professorater. Blot til fordel for mænd. Bliver en kvalificeret kvinde nu foretrukket, fordi hun er kvinde, så svarer det kun til, at mænd i årevis er blevet ansat, fordi de var mænd - uden at man af den grund vil drage deres kvalifikationer i tvivl. Kvinder behøver således ikke at gøre sig overdrevne bekymringer.MAN SKULLE IKKE TRO, at der var flere modargumenter tilbage. Tallene taler nemlig deres tydelige sprog om, at en ekstra indsats er påkrævet, hvis der nogensinde skal rettes op på den skæve kønsfordeling i toppen af universiteterne. I dag er der flere kvinder end mænd, der tager en videregående uddannelse. Der er flere kvinder end mænd, der bliver færdige, og endnu på ph.d.-niveau ligger kvinder og mænd i dag lige.Men så sker der en mystisk udtynding: Mændenes antal vokser på bekostning af kvindernes, og i slutstillingerne sidder alt overvejende mænd. Med mindre kvinder, når de har taget deres ph.d., pludselig bliver ramt af et massivtbrain drain, må der altså være noget andet galt. Kan en tilskudspulje være med til at ændre på det, så er der ikke meget at betænke sig på. Det er fraværet af kvalificerede, feminine hjerner, der skaberbrain drain. Aarhus Universitet har taget et vigtigt skridt. k
