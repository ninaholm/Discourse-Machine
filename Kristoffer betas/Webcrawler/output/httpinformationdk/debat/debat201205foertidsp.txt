Førtidspensionsreformen er mere tvang end hjælp
Førtidspensionist Jesper van der Schaft stiller tre forslag der skal mindske den opslidende usikkerhed han øjner i regeringens udspil til en reformering af førtidspensionen.


 Kære beskæftigelsesminister Mette Frederiksen og socialminister Karen Hækkerup
I regeringens udspil til førtidspension præsenteres en række forslag, som i mine øjne stiller de allerede svage personer i en ny og usikker position. Det risikerer at slide dem op snarere end at hjælpe dem ud på arbejdsmarkedet. Det har både de to ministre og Information overset i deres dækning af fleksjobsområdet under temajournalen ”Det rummelige arbejdsmarked”. Jeg har derfor afsendt tre ændringsforslag til social- og beskæftigelsesudvalget, jeg mener vil gøre større gavn.
1: Gør kontaktpersonen til omdrejningspunkt
Skab kontinuitet i indsatsen ved at lade den psykiske syges kontaktperson følge vedkommende gennem de nye ressourceforløb. Regeringen vil gennem ressourceforløbene sikre at unge under 40 år ikke kommer på førtidspension. Det giver umiddelbart god mening. Sagsbehandleren bliver opkvalificeret og der bliver tilknyttet et rehabiliteringsteam. Problemet er dog, at det ikke fremgår af regeringens udspil, at man vil sikre, der er nogen i rehabiliteringsteamet som på forhånd har kendskab til den psykiske syge og psykiatrien. Her mener jeg, man bør sikre kontinuitet ved at lade den psykiske syges kontaktperson være med hele vejen igennem forløbet. Det vil desuden aflaste sagsbehandleren.
2: Kortere periode i ressourceforløb
De nye ressourceforløb bør have en varighed på maksimalt tre år. I reformudspillet står det skrevet, at ressourceforløbene varer 5 år med mulighed for forlængelse, hvis der er fortsat uklarhed om personens arbejdsevne. Igen er det med til at skabe usikkerhed om vores situation. I dag er det således, at mennesker med fysiske og psykiske handicap kan sidde fast i arbejdsprøvninger gennem mange år. Min veninde lider af leddegigt og fibromyalgi, og har været igennem otte til ti arbejdsprøvninger i de fire år hendes sag varede før det blev afklaret om hun kunne komme i fleksjob eller i stedet have tildelt førtidspension. Usikkerheden i det forløb tærede på hende psykisk. Samme situation risikerer vi, hvis ikke der er klare grænser for hvor længe man kan være i ressourceforløb, før ens sag bliver afgjort og de fem år regeringen foreslår er i mine øjne for lang tid.
3: Højere minimumsydelse
I regeringens udspil foreslår de at førtidspensionister vil få tildelt en minimumsydelse på 60 procent af højeste dagpengesats. Det svarer til ca. 10.300 kroner om måneden. Det er langt fra tilstrækkeligt, når man tager i betragtning at fx psykisk syge ofte skal dække udgifter til psykolog og medicing. Jeg foreslår derfor, at minimumsydelsen sættes op til 15.000 kr. per måned, eller at man er sikret dækning for de omkostninger, man måtte have som følge af sin sygdom. Omkostninger til diverse præparater løber snildt op i over 1.000 kr. om måneden, og det er tit personer som har flere lidelser. En bekendt modtager således medicin mod både psykose, højt kolesterol, sukkersyge og højt blodtryk og har tidligere haft udgifter til medicin mod angst og depression. Det er i dag muligt at få kronikerbevilling til varig medicin, når der ikke længere er håb for at personen vil opleve bedring i fremtiden. I perioden inden sagen er afgjort afholder man selv udgifterne. Skal man leve af 10.300 måneden, der skal dække faste udgifter som telefon, fjernsyn og bolig/lejlighed og samtidig afholde udgifter for medicin og psykologhjælp for 500-1.000 om måneden, så er der ikke meget at” rutte” med i forhold til mad, tøj og fornøjelser.
Med venlig hilsen
Jesper van der Schaft, tidligere fleksjobber og nu på førtidspension pga. delvis lammelse i venstre side og pga. psykisk lidelse
 
Opdatering
Rettelse til artiklen: Desværre for der er sneget sig noget ind, som jeg slet ikke har fanget, og som jeg direkte er imod. Det er:” Regeringen vil gennem ressourceforløbene sikre at unge under 40 år ikke kommer på førtidspension. Det giver umiddelbart god mening.” Jeg mener det er aldersdiskrimination, at man ikke vil give førtidspension til unge under 40 år. Der skal i stedet stå:” Skab kontinuitet i indsatsen ved at lade den psykiske syges kontaktperson følge vedkommende gennem de nye ressourceforløb, HVIS REGERINGEN BESTEMMER SIG FOR AT DEN PSYKISKE SYGE SKAL GENNEM RESSOURCEFORLØB. Sagsbehandleren bliver opkvalificeret, og der bliver tilknyttet et rehabiliteringsteam. Problemet er dog, at det ikke fremgår af regeringens udspil, at man vil sikre, der er nogen i rehabiliteringsteamet som på forhånd har kendskab til den psykiske syge og psykiatrien.
Jeg beklager fejlen
Med venlig hilsen
Jesper van der Schaft

