Kan han?



DER GIK IKKE MANGE dage efter Barack Obamas valgsejr den 4. november sidste år, før forfatteren Thomas L. Friedman sagde det, som det meste af verden også gik og følte: "Stik mig en Bibel og en højesteretsdommer, så vi kan komme i gang."Han mente, at det efter otte år med Georg W. Bush, der i mellemtiden var resigneret, var ulideligt at skulle vente næsten tre måneder på, at 'håbet' kunne sætte sig bag skrivebordet i Det Ovale Værelse og gå i gang med den enorme opgave, som de amerikanske vælgere havde betroet ham.Men i dag er dagen. Efter flere dages tilløb med gigantiske hyldestkoncerter, en sand folkevandring mod Washington DC og hovedpersonens symbolske ankomst til hovedstaden i tog vil Barack Obama senere i dag på flere måder skrive historie, når han lægger hånden på Abraham Lincolns gamle bibel.Det historiske giver sig selv, fordi han er USA's første farvede præsident. Men det historiske består også i måden, Obama vandt valget på, og i den situation, USA står i ved hans magtovertagelse.Der er næppe tvivl om, at den internationale finanskrise, der har ramt supermagten særlig hårdt, gav Obama en hjælpende hånd i valgkampen. Men han sejrede først og fremmest, fordi han med sin retorik og saglighed for amerikanerne og for den sags skyld for resten af verden repræsenterede et afgørende vendepunkt. Der er næppe tvivl om, at millioner af mennesker projicerede deres håb og drømme over i den elegante præsidentkandidat. Men med sin insisteren på at tale til det bedste i alle og politisk understrege, at det handler om i fællesskab at udstikke nye politiske mål, der kan bygge bro over konflikter og samle frem for splitte, har han også skabt reelle håb om, at USA atter kan genopfinde sig selv og være med til at ændre verden ved at indtage en mere lyttende og forstående tilgang frem for den del-og-hersk ideologi, som har præget Georg W. Bushs otte år ved magten. Obama har skabt begrundet håb om, at frygtens og kynismens ære slutter med George W. Bush.OBAMA BLEV VALGT PÅ to løfter: Han fik i 2004 sit folkelige gennembrud med en tale på den demokratiske partikongres, hvor han hævdede, at der ikke findes et blåt Amerika og et rødt Amerika. Der findes kun Amerikas Forenede Stater. Som præsidentkandidat lovede Obama at søge brede aftaler og sigte efter den højeste fællesnævner. Obama lovede pragmatik og forening.Men Obamas andet løfte er givet som progressivt ikon. Det var græsrødder og aktivister, der bredte hans kampagne ud over hele landet. Selv sagde Obama, at de var den bølge, han red på. Lige siden John F. Kennedy i 1963 blev skudt i Dallas, har det progressive USA efterlyst en liberal politisk helt. De har ventet på en leder, der kunne udlægge den amerikanske drøm som et progressivt projekt. Det ikon er Obama allerede blevet. Det er ikke hans mindste præstation, at han har insisteret på at tale til vælgerne som folk, der forstår sætninger med mere end tre hårde ord og et bibelsk begreb.Således bliver Obama regnet for både den perfekte pragmatiker og for et progressivt ikon.Når han fremstår troværdig både som pragmatiker og progressiv, er det, fordi han fangede et momentum i den amerikanske befolkning, som så godt som ingen havde set komme. Han talte til en bevidsthed om, at amerikanerne stadig kan mobiliseres til at realisere det, han kalder "a more perfect union".DET ER DERFOR, at både en liberal forfatter som Robert Kuttner og en forhenværende republikansk udenrigsminister som Colin Powell tror på, at Obama kan blive en "transformativ præsident", der kan forvandle en truende undergang til en lovende overgang. Han sammenlignes i det perspektiv med Franklin D. Roosevelt, som i 1933 overtog en nation i økonomisk krise og iværksatte The New Deal, og han sammenlignes med Ronald Reagan, der i 1981 overtog en nation i moralsk krise efter Vietnamkrigen og på trods af voldsomme sociale omkostninger endte med at stå som ikonet på sejren i Den Kolde Krig.Obama overtager i 2009 en nation involveret i to fejlslagne krige, gigantiske budgetunderskud, enorm udlandsgæld og en krise i hele det finansielle system. Nobelprismodtageren Paul Krugmann har påpeget, at Obama bliver den første præsident i adskillige årtier, som ikke kan overlade finanspolitikken til den amerikanske nationalbank. Den hidtidige finanspolitik har spillet fallit, så nu skal politikerne tage over dér, hvor markedet plejer at regere. Det gælder også i forhold til energi og klima, at det politiske skal tænkes forfra: Dette er Barack Obamas udgangspunkt. Aldrig er så meget historie skrevet, før den har fundet sted. Men i dag træder Obama ud af afmagtens uskyld og ind i verdens mest magtfulde embede. Spørgsmålet er, om det er sidste dag for det nye ikon eller første dag for en ny tids politik. For hele verdens skyld er man nødt til at insistere på det sidste.
