Information fordrejer historien



 Information bragte den 25. oktober et længere mikrofonholder-interview med venstresocialisten Preben Wilhjelm (»Jeg har papirerne i orden, så at sige«, af Anna Ullman). Ganske ukritisk fik vi den sædvanlige historie om Preben Wilhjelm som den demokratiske socialist. Der var ingen nærgående spørgsmål. Hvis journalisten havde læst litteraturen om de revolutionære 1970’ere og 1980’ere, så kunne hun have spurgt bedre ind til Preben Wilhjelm og hans partis betændte fortid.
Venstresocialisterne gjorde nemlig meget sent op med deres støtte til vold. Det viste sig i deres retorik, men også i deres handlinger. I 1978 begik palæstinensiske terrorister en terrorhandling mod en bus ved Tel Aviv, hvor ca. 35 civile blev dræbt. Venstresocialisterne hyldede denne aktion.
Preben Wilhjelm var med i ledelsen af partiet i den periode. To år efter indgik partiets internationale udvalg en samarbejdsaftale med den palæstinensiske gruppe PFLP, der gerne udførte aktioner mod jødiske mål i Europa. Denne samarbejdsaftale talte om at udrydde staten Israel og bekæmpe zionismen.
De ledende PFLP-medlemmer, der skrev under, var de samme, der kørte Blekingegadebanden. Venstresocialisternes ledelse – herunder Preben Wilhjelm – godkendte aftalen.
Således var PFLP stærkt repræsenteret i Danmark med Blekingegadebanden og Venstresocialisterne. Denne samarbejdsaftale er skildret i Weekendavisen i artiklen »Rejsen til Beirut« af Adam Holm, Klaus Wivel og Steen Andersen samt i min egen bog Bombeterror i København fra 2010, så journalisten burde ikke være uvidende om Preben Wilhjelms meritter.
Beskidte hænder
Når vi alligevel får den ukritiske og vamle udgave af Wilhjelms fortid, hænger det sammen med den opfattelse, Information vil give sine yngre læsere. Nemlig at venstrefløjen og Information havde rene hænder.
Det havde hverken Venstresocialisterne eller Information. Man støttede vold og diktaturer. Den venstrefascisme, der trivedes i disse år, skal ikke fortrænges og Information skal ikke have held med det, for det er dog en af periodens vigtigste budskaber, at selv i hyggelige demokratier kan den type fanatisme trives. Dengang var det venstresocialister, og nu er det islamister.
Bent Blüdnikow, København

