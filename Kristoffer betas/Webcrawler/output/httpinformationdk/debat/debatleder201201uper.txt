Den uperfekte ring



 Stor postyr har det vakt, at Helle Thorning-Schmidt (S) konstaterer, at regeringens ’betalingsring ikke er perfekt’.
Nej, selvfølgelig er den ikke det. Det modsatte standpunkt havde været sensationelt grænsende til selvovervurderende. Kritikere af betalingsringen — og de er mange — beskylder statsministeren for vaklen og tvivl. I så fald skal der ikke lyde kritik herfra. Tvivl er alt for sjældent anvendt i dansk politik, hvor den skråsikre påståelighed nærmer sig fast arbejdsrutine. Selvfølgelig er det klogt at rådføre sig med den infrastrukturelle fagkundskab.
Med sin nyvundne tvivl har statsministeren åbnet for alle hånde argumenter imod betalingsringen. Ævl og kævl møder projektet fra især de socialdemokratiske forstadsborgmestre, hvis borgere ikke alene kommer til at betale for køre ind mod city. Desuden skal omegnskommunerne levere parkeringspladser til de mange biler, københavnerne vil lade stå på den anden side af betalingsringen, når de tager bus, metro eller tog ind i betalingszonen. Helt almindelige danskere udelukkes fra bykørsel af økonomiske grunde, lyder et tredje argument.
Ro på! Vi taler om en billetpris i omegnen af 10 kroner, hvilket illustrerer, at den del af debatten styres af følelser mere end fornuft.
Klart er det, at tvivlen er bedst at gøre sig ven med, inden bombastiske beslutninger udbasuneres. Ikke nok med at Helle Thorning-Schmidt under valgkampen slog fast, at København får en betalingsring. Hun slog også stregerne på bykortet langs den københavnske kommunegrænse. Punktum! Og det hele skal stå færdigt i 2014. Frem for at have gjort sig til både byplanlægger og trafikforsker burde Helle Thorning-Schmidt have rådført sig med de fagfolk, hun nu hidkalder, inden hun lancerede projektet i alle dets detaljer.
Hvad der i udgangspunktet er et velgørende opgør med den forurenende biltrafik og trængselsproblemer i hovedstaden, risikerer derfor at ende som symbolet på regeringens foreløbige uformåen. cj

