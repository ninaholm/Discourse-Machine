Venstres dræbende højresving



AK, AK, HVAD MAGT dog gør ved mennesker - også når de er valgt til at gøre gode gerninger.Partiet Venstre roste sig i årtier af at være vogteren af 'det nære samfund'. Forklaringen lød: De lokale forhold i Viborg er jo ganske anderledes end i København, så lad de lokale folkevalgte vælge de løsninger, der passer til deres område.Det lød jo nydeligt. Kun kynikere kunne tænke, at besyngelsen af det kommunale selvstyre skyldtes, at Venstre sad på flæsket i kommuner rundt omkring, men derimod ikke på Christiansborg.SE, SÅ ER DET jo gået hverken værre eller bedre, end at Venstre siden 2001 har været nationalmagtens parti. Og hvordan har det påvirket Venstres følelser for 'det nære samfund'? Uha, uha - i en meget kold retning. Mange lokalpolitikere oplevede den Venstre-ledede regerings såkaldte 'struktur-reform' som overlagt drab på nærsamfundet. 14 folkevalgte amtsråd blev til 5 impotente regionsråd, og 275 kommuner blev klasket sammen til 98 - med usikre driftsfordele og garanteret længere afstand mellem borgere og lokale folkevalgte. Sidenhen har V-ministrene strammet det økonomiske greb om kommunerne til et punkt, hvor ordet 'selvstyre' har fået en ironisk klang.Hvordan Magt-Venstres holdning er til stedlige løsninger på stedlige problemer, blev forleden an-skueliggjort af partiets trafikpolitiske ordfører, Kristian Pihl Lorentzen. Anledningen er, at Københavns Kommune har besluttet at ville mindske højresvings-trafikdrab ved at forbyde lastbiler over 18 ton at køre i Indre By.HVOR VOVER en kommune at tage et sådant initiativ? Med Pihl Lorentzens ord til Berlingske:"Det er betænkeligt og uholdbart, hvis lovgivningen er sådan, at en given kommune bare kan lave sine egne regler om, hvem der må køre ind i en by - og begrunde dem med miljø eller færdselssikkerhed. For så får vi et landkort af forskellige færdselsregler rundt omkring. Det næste bliver vel, at nogen vil forbyde firehjulstrækkere."Ordvalget er tankevækkende. "En given kommune" er i dette tilfælde landets hovedstad, der slås med alle de særlige problemer, som denne status giver. Og at "begrunde regler med miljø eller færdselssikkerhed"? Man forstår, at det efter den Viborg-valgte Pihl Lorentzens forestillinger er helt ude i høet. I hvert fald lige så tovligt som at nære miljøbetænkeligheder ved firehjulstrækkere.SIN UTRYGHED ved det kommunale selvstyre er Magt-Venstre ikke ene om. Dansk Folkeparti og de konservative har ivrigt erklæret deres støtte til lovforbud mod kommunale trafikbegrænsninger af hensyn til miljø og færdselssikkerhed. Det bliver en gruelig mængde forlængst gennemførte kommunale stillevejsordninger og trafikbump, som sådan en lov kommer til at feje af vejbanen. Fra Skagen til Gedser vil landet genlyde af de trafikkvæstedes skrig og udåndendes suk.Det er velkendt, at Dansk Folkeparti intet har til overs for det kommunale selvstyre. Fra sine egne rækker véd partiet, hvor driftsusikre de lokale folkevalgte kan være, og de slagkraftige DF-kommunalbestyrelses- og regionsrådsmedlemmer er blevet udstyret med dobbeltmandater på partiets landsniveau, så partiet finder ingen grund til hæmninger i sin centralisme.Svært er det at forstå, at de konservative, som har både traditioner og gode folk i lokalstyret, ikke dæmper Venstres kør-det-fra-Christiansborg dille.CHIKANEN MOD selvstændige københavnske miljøløsninger er mærkbar. VK-regeringen blokerer for indførelsen af den betalings-ring om hovedstaden, som ifølge kyndige kunne bidrage væsentligt til at mindske trafikbelastningen i byens centrale dele. Derimod har regeringen søgt at lokke kommunen med i en havnemotorvejstunnel fra Refshaleøen til Kastellet - et projekt, der vil skabe mindst lige så mange trafik- og miljøproblemer, som det søger at løse. Heriblandt: Helt præcis hvilke byområder skal tunnelens motorvejstrafik køre igennem, når den kommer op på henholdsvis Amager- og Sjællandssiden?De mange drab og lemlæstelser, der forvoldes af højresvingende lastbiler - især på cyklister - er en skændsel, som ansvarlige politikere nødvendigvis må gøre noget ved. I dette år 2008 har allerede otte mistet livet.Alligevel er det i et nærmest hånligt tonefald, at justitsminister Lene Espersen (K) forleden afviste et andet københavnsk forslag om at gøre noget, nemlig ved at lovpåbyde, at lastbilen skal gøre et stop, inden den drejer til højre i svinget. I sit brev til overborgmester Bjerregaard (S) og trafikborgmester Bondam (R) begrunder Espersen sin vægring med bl.a., at et lovpligtigt lastbilstop vil "øge risikoen for, at cyklister nedsætter agtpågivenheden".Ja, har man hørt så galt? At cyklister skulle begynde at føle sig tryggere i trafikken? Selvfølgelig må en ansvarsbevidst borgerlig regering afvise en så vanvittig lokal tanke.
