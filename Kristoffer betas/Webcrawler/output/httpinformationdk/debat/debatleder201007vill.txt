Villys humor



 Hvem husker ikke, da Villy Søvndal sprang ud som komiker som nytiltrådt SF-formand? Især lagde han forsamlingen ned i sin tale, da Venstre fejrede Anders Fogh Rasmussens tiårs jubilæum som formand i sit parti. Søvndal lod som om, han ikke vidste, det var et jubilæum. »Jeg troede, I holder sådan en fest, hver gang statsministeren er i landet,« sagde han og hentydede til Foghs mange udlandsrejser for at bringe sig i stilling til en international toppost, hvorfor han forsømte sit arbejde i Danmark.
Ydermere mente Søvndal, at Fogh skulle stræbe højere og gå efter Dalai Lamas stilling. Han ville selv have svært ved at tiltale ham Hans Hellighed, men fornemmede, at forsamlingen ville finde det en del mere naturligt.
Det var sublim humor, og det fortsatte. Der kom en hel byge.
Det er nu kommet frem, at Villy Søvndal støttede sig til input fra standup'eren Sebastian Dorset. Dog fandt han på en hel del af det selv, siger han, og faktisk har han altid har haft lune. Alligevel skal der nok være nogle i oppositionen, som vil bruge det som ammunition mod SF-formanden med et 'ævbæv, han har jo ingenting på', som om det er en afsløring.
Hus forbi. Villy Søvndal demonstrerer blot, at han har greb om moderne politik. En og anden i oppositionen kunne have stor gavn af en standup'er i stedet for spindoktorer, som ikke altid slipper lige godt fra rådgivningen, men snarere forplumrer. Må vi foreslå, at Lene Espersen ansætter Linda P, Pia Kjærsgaard Farshad Kholgi, Claus Hjort både Anders Matthesen og og Jan Gintberg, men Lars Løkke, hvad med ham? Han kan få Finn Nørbygaard, et ømt par.
Det kan give dansk politik det spark fremad, som det behøver for at genoprette interessen, blot politikerene også husker at få sagt noget seriøst mellem vitserne. Dario Fo har sagt det så udmærket: »Det fine ved latteren er, at den åbner hovedet, så fornuften kan slippe ind!«

