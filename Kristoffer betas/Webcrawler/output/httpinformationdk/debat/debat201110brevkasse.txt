Brevkassen: Jeg skjuler, at jeg blev fyret
Læserne spørger, og Informations skribenter svarer - så godt de nu kan


 Arbejdsløs, København
Jeg er en ung mand med fast bolig og fast kæreste midt i 30'erne — hun begynder nu intensiveret at tale om børn. Det gjorde jeg også selv indtil for nyligt, men sagen er at jeg i mellemtiden er blevet fyret fra mit arbejde og det ved hun ikke. »Fortæl hende det,« siger I sikkert, men helt så enkelt er det ikke. Dels er der angsten for, hvad hun vil tænke om mig, og dels er der tanken om, hvordan jeg vil få det med mig selv, hvis jeg helt overgav mig til arbejdsløsheden. Jeg læste en amerikansk undersøgelse om at blive arbejdsløs og her stod der at det bedste var at opretholde sin dagligdag og så vidt det var muligt lade som ingenting, og det er det råd jeg har fulgt. Min kæreste ved, at mit arbejde er lagt mere over i 'freelance'-arbejde, og at 'jeg pusler med at sige op', men sandheden er, at jeg nu i tre måneder har fået dagpenge. 'Andenaktøren' i mit beskæftigelsesforløb siger, at det er en udemærket idé at lade som ingenting og forsøge at fortsætte, men han siger også, at det bliver meget svært for mig at få et job foreløbig. Mit håb er snart at kunne fortælle min kæreste, at det hele nok skal løse sig og at jeg 'har taget springet' og gået freelance, eller har fået et nyt job, så hun ikke behøver se mig som en taber uden arbejde og at hun ikke behøver bekymre sig om vores økonomi og om en eventuel familieforøgelse. Jeg er ikkeklar til at fortælle hende hele sandheden, men er selv nervøs for at bringe et barn til verden i den situation, jeg står i. Hvad synes I, jeg skal gøre, og lad nu være med at svare, at jeg bare skal fortælle hende det. Det sker ikke. Alternativt — har I et job til mig?
Svar I:
Hvad angår, om vi har et job til dig, må du skrive til bladets ledelse. Hvad angår alt det andet, minder det om handlingen i en film om manden, der rammes af afskedigelse, men søger at holde skindet på næsen over for omgivelserne. Hver morgen går han ud af døren med mappe og madpakke, men tilbringer arbejdsdagen i parken, til det er fyraften. Det er faktisk, hvad du gør.
Jeg ved godt, at du ikke vil have det råd, som man bør give. Men man skal sige sandheden, hvis man ikke har noget bedre, og det har du ikke. Før eller siden opdager din kæreste det hele og forstår, at det har varet længe, og så bliver hun ked af det og såret og måske vred, fordi du ikke har fortalt det. Og hvad har du så opnået? Jeg ville fortælle hende det nu, men nænsomt og gerne pyntet. Det er der ingen, der kommer til skade af. Jeg ville over en god middag forklare, at jeg har holdt det hemmeligt og nok burde have fortalt det, men ikke gjort det for ikke at skabe unødig bekymring. Der var nemlig noget under opsejling, men det glippede, og det gør i øvrigt ikke noget, da du jo havde besluttet at gå free-lance. Du kan tilføje at du derfor har været lunken med hensyn til barn.
Mere alvorligt end disse betragtninger er din nervøsitet for, hvordan kæresten tager din arbejdsløshed. Hvis du er bange for, hvordan hun vil opfatte dig i den situation, så lurer der en tvivl et sted. Og det gør der vel også, når du ikke har indviet hende i din situation. Man skal kunne være samen om sådan noget. Har du tænkt over det?
Georg Metz
Svar II:
Man skal ikke spørge, hvis man ikke vil have svar. Svaret er: Vågn op, drop de amerikanske undersøgelser og forhold dig til virkeligheden. Det er meget muligt, at din kone gerne vil have et barn med en arbejdsløs, men hun vil næppe have barn med en arbejdsløs løgner. Du bør derfor fortælle hende det hele snarest.Angående din forespørgsel om et job her på avisen, så er jeg i tvivl. Information vægter troværdighed højt, og journalistik handler om at komme så tæt på sandheden som muligt. Derfor er jeg ikke sikker på, at det lige er dig, vi leder efter. Men du er da meget velkommen til at sende vores chefredaktør Christian Jensen en mail via www.information.dk, og så kan du jo bare lyve, hvis han spørger til dit c.v.
Kan du virkelig ikke få dig selv til at fortælle din kone om realiteterne, vil jeg anbefale dig at røve en bank.
Marchen Neel Gjertsen

