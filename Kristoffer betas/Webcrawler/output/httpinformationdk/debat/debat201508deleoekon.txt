Deleøkonomien sparer ressourcer



 Christian Ingemanns kronik »Deleøkonomien er en værdibobel, der er ved at briste« den 7. august fremhæver de negative aspekter ved deleøkonomi og negligerer de positive.
Der er god grund til at forholde sig kritisk til deleøkonomi. Specielt i forhold til om det kan blive et middel til skatteunddragelse og til at undergrave faglige rettigheder hos ansatte i taxabranchen eksempelvis. Men det bør føre til grænser for deleøkonomien, ikke en generel afstandtagen.
Ingemann citerer en fransk rapport for, at mange deletjenester medfører et samlet merforbrug frem for et smartere forbrug. Han begrunder det med, at der slides mere på eksempelvis biler og håndværktøj, når flere bruger dem. Han blev så i P1 Morgen den 10. august spurgt konkret om samkørsel: »Hvis A kører med B fra København til Århus, og B ellers havde kørt turen alene – så bruges der jo ikke flere ressourcer ved, at A kører med i bilen?« Ingemann gav spørgeren ret i det, men sagde, at der kommer en såkaldt rebound-effekt ved, at både A og B sparer nogle penge, og dem bruger de måske på at flyve til Thailand eller spise større oksebøffer. Det kan man jo ikke 100 procent afvise, men argumentet er særdeles tyndbenet – og uhyre generelt. Så skulle man jo også undlade at isolere sit hus, lade være med at købe en brændstofbesparende bil og købe en ny brudekjole og smide den ud bagefter af frygt for, at man brugte de sparede penge på noget, der var endnu værre for klimaet.
Kør mindre i bil, gå mere i teater og biograf frem for at tage indkøbsrejse til London, reducér kødforbruget og genbrug frem for at købe nyt, hvis du vil hjælpe med at bevare kloden. De råd gælder uanset hvad. Det giver ikke mening at sige, at man skal lade være med at spare på den ene ressource, fordi det bare giver én flere penge til at overforbruge den anden.
Desuden overser Ingemann, at hvis bilen eksempelvis står lige ude i garagen, frister den til at køre de ture, hvor man med fordel ligeså godt kunne have cyklet eller taget toget. Er man derimod med i en delebilsklub, bruger man kun bilen, når man virkelig har brug for det – både fordi bilen er lidt sværere at få fat i, og fordi man skal betale den faktiske pris for turen, herunder afskrivning på bilen.
Men man skal fokusere på, at delebiler skal appellere til dem, som ellers ville have købt egen bil. Hvis man erstatter cykling med delebil, har man ikke vundet noget. Delebiler og samkørsel er ikke løsningen på alt, men det er et vigtigt led i en samlet strategi for mere bæredygtig transport.
Christian Ege, sekretariatsleder Det Økologiske Råd

