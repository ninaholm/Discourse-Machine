Problemet al-Assad
LEDER


Det er næsten bevægende at registrere reaktionerne på sikkerhedsrådets resolution 2254 om Syrien. Grundtonen i den globale mediemølle &ndash; herhjemme f.eks. Politiken &ndash; er, at et lys er tændt i mørket, at et håb glimter for enden af tunnellen, etc., etc.Realiteten er imidlertid, at der ikke er sket andet, end at USA, EU, Tyrkiet og Saudi-Arabien er blevet enige med Rusland og Iran om at suspendere deres uenighed, således at forhandlinger om en fredsaftale i FN-regi kan indledes i Wien. Der er enighed om, at en løsning kun kan tilvejebringes af syrere, men uenighed om, hvorvidt Syriens præsident, Bashar al-Assad, er syrer.Situationen var nøjagtig den samme i juni 2012, da FN&rsquo;s mægler, Kofi Annan, fik en forhandlingsplatform flikket sammen, der indebar våbenhvile, øget humanitær bistand og valg i en indbygget fredsproces mellem opposition og regime, der skulle velsignes af sikkerhedsrådet.Dengang faldt planen på EU&rsquo;s og USA&rsquo;s insisteren på al-Assads tilbagetræden, der udløste et russisk-kinesisk veto &ndash; og Kofi Annans afgang som mægler med en snerren ad Vestens taktiske spil. Denne gang er rækkefølgen vendt om: først FN-resolution, dernæst forhandlinger. Men problemet er stadig Bashar al-Assad.Derimod er tabstallet forskelligt: I 2012 var 50.000 dræbt, tre et halvt år senere er 250.000 slået ihjel &ndash; hertil kommer de mange lemlæstede og de 12 millioner, der er fordrevet fra hus og hjem. En anden forskel er, at rasende fundamentalister i Islamisk Stat og Jabhat al-Nusra nu kontrollerer mere end halvdelen af Syrien. Den resterende del kontrolleres af kurderne og al-Assad-regimet med militær støtte fra Rusland og shiitterne i Iran, Irak og Hizbollah.Den vestligt-sunni-støttede halvdel af den syriske opposition, der for to uger siden i Riyadh enedes om &raquo;et demokratisk,all-inclusiveSyrien&laquo;, har stillet som betingelse, at al-Assad fjernes, før de vil åbne munden i Wien. John Kerry, USA&rsquo;s udenrigsminister, har kaldt Riyadh-mødet &raquo;et vigtigt skridt&laquo;. Det er det også: Så længe Bashar al-Assads de facto legitimitet &ndash; hvad enten man kan lide den eller ej &ndash; afvises af sponsorerne for oppositionshalvdelen, Tyrkiet, Saudi-Arabien og USA med konsorter (herunder den danske regering), er enhver forhandling futil. Rusland og Iran har investeret så mange ressourcer i al-Assad, at han nødvendigvis må blive en del af løsningen. Han er udsigten i tunnellen. Og syrer forresten.
