Tag ved lære af Amerika
Mens USA gør sig klar til at fejre indsættelsen af den første afroamerikanske præsident, fremviser landet igen nogle af de bedste aspekter ved sin nationalidentitet
I Vesteuropa er vi ikke gode til at rumme folk fra ikke-vestlige kulturer. Men hvis Vesteuropa tog ved lære af USA - og favnede de multietniske borgere bedre - ville vi også kunne opleve en -Europæisk- Obama. Her er det en valgplakat fra det højredrejede Schweiziske folkeparti. På plakaten står: -Åbne døren for misbrug? Nej!-


 Selv om det tog mere 200 år at nå så langt, forundres udenlandske iagttagere over Obamas erobring af magten. På baggrund af marginaliseringen af farvede og immigranter i deres egne lande indser de, at der ikke er udsigt til nogen fransk, tysk, italiensk eller britisk Obama, og de spørger sig selv: Hvordan formår Amerika at gøre det?
Amerika har bestemt sine brister og kampe om race og nationalidentitet, men landet har også meget at være stolt over, når det drejer sig om at integrere udlændinge eller minoriteter. Obamas eksempel og hans nye regering, der rummer mange dygtige ledere fra etniske 'randgrupperinger', er et nyttigt lærestykke for andre nationer, navnlig i Vesteuropa.
Men hvad er det, Amerika gør rigtigt?
Identitet med bindestreg
Amerikas historie som nation er grundlæggende anderledes end de vesteuropæiske nationers historie. Franskmændenes historie handler om franskhed, briternes handler om britiskhed. I denne fortælling er nytilkomne pr. definition 'mindre end' eller 'udenforstående'. Men Amerikas nationale drama er dramaet om immigration. Alle, med undtagelse af indianerne, stammer fra et andet sted. Alle dem, som nu er en del af den nationale elite, har forfædre, der - ofte tilsølede og forfulgte - kom fra et andet sted.
De egenskaber, som får folk til at emigrere - initiativ, ambitioner, risikovilje - bliver feteret i USA. Immigranter bliver betragtet som deltagere i en fortsat fornyelsesproces og er drevet til at overgå deres muligheder i hjemlandet. Immigranter i Vesteuropa har derimod ikke haft andre muligheder end at udfylde job med lav status, hvilket har tilskyndet de indfødte og deres børn til at betragte immigranter som en klasse af tjenere, der ikke er i stand til at tage del i samfundslivet og da slet ikke til at lede samfundet. I modsætning til USA må vesteuropæiske lande desuden leve med en dårlig samvittighed, som bliver vakt af indvandrerne, hvis blotte tilstedeværelse er en påmindelse om kolonialismen. I den sammenhæng er forholdet mellem indfødte og nytilkomne amerikanere som udgangspunkt 'renere'.
For det andet kræver amerikanere ikke, at indvandrere skal betragte deres kulturelle eller etniske baggrund som kontrast eller modsætning i forhold til deres amerikanskhed. Alle har en identitet, som skrives med bindestreg. Når identitet bliver fremstillet som enten-eller, fravælger folk ofte det ufleksible værtslands identitet.
Forskansede subkulturer
Som et resultat har lande som Storbritannien dybt forskansede subkulturer og fremmedgjorte, radikaliserede unge med muslimsk baggrund. Mens de og andre muslimer rundt omkring i verden hader amerikanere, er det svært at forestille sig en mere amerikaniseret og småborgerlig subkultur end blandt muslimske immigranter i USA. De lytter ikke til radikale imamer, men har travlt med at assimilere sig og betale for deres børns jura- eller medicinstudier, grille i weekenden og se amerikansk fodbold, mens de stadig dyrker deres religion. Det har ikke ændret sig siden terrorangrebene den 11. september 2001 på trods af stigende fjendtlighed mod muslimer blandt indfødte amerikanere, som er baseret på antagelsen om, at muslimerne ikke kan assimileres (en anklage som før i tiden ofte er blevet rettet mod jøder i forskellige lande).
Generelt har amerikanere ikke noget imod, at immigranter kombinerer deres oprindelige kultur med deres nye amerikanskhed, mens indvandrerne ikke kan få øje på nogen konflikt mellem deres etnicitet og religion og deres favntag med Amerika. Og så forventer de, at deres børn med tiden vil blive fuldt og helt amerikanske - et løfte der som regel hurtigt bliver opfyldt.
Det er helt anderledes i Vesteuropa. Tre generationer efter de første vestindiske emigranters ankomst til Storbritannien tvivler mange briter af caribisk oprindelse stadig på, at deres børn og børnebørn nogensinde vil blive fuldgyldige briter. Turkiske Gastarbeiter bliver efter to generationer stadig ikke betragtet som rigtige tyskere. Og urolighederne blandt børn og børnebørn af algeriske, vestafrikanske og marokkanske indvandrere i de franske banlieues vidner om Frankrigs manglende evne til at integrere immigranter på trods af republikkens egalitære retorik.
En europæisk Obama
Men det vigtigste er måske, at amerikanerne adskiller kirke og stat. Så længe der findes noget, som hedder 'Church of England', vil man som jøde, muslim eller sikh på subtil vis ikke føle sig helt engelsk. Fordi den amerikanske forfatnings forfattere - hvoraf flere nedstammede fra folk, der var flygtet fra Europa på grund af religiøs forfølgelse - sikrede, at der ikke måtte være en statssanktioneret religion, behøver ingen religiøse grupper i USA at føle sig marginaliseret.
Det er grunden til, at amerikanere ikke føler sig oprørt over synlige religiøse symboler i offentlige sammenhænge. Eftersom religion er noget privat, går man ud fra, at religiøse symboler blot tilkendegiver et privat tilhørsforhold til en bestemt religion. En muslimsk pige, som bærer tørklæde i skolen, har blot et tørklæde på og udfordrer ikke på provokerende vis en hegemonisk orden i samfundet.
Endelig definerer Amerika sig ikke på baggrund af folks herkomst, en specifik historie eller et geografisk område, men med udgangspunkt i et sæt værdier, som alle kan dele. Børn af indvandrere, som går i amerikanske skoler, lærer, at USA - ideelt set - handler om frihed, stræben og tolerance. Den historie om deres nye hjemland, som de lærer, illustrerer, hvordan USA lever op til (eller ikke lever op til) disse idealer, hvorimod et børn af immigranter i skolen i Europa ikke lærer så meget om disse idealer, men mere om kongerækker, historiske begivenheder og 'store mænd'.
Hvis Vesteuropa tog ved lære af USA, ville der være mere fredeligt inden for landenes egne grænser, og de ville være bedre til at bruge talenter og lederegenskaber blandt tyrkiske, algeriske, caribiske eller andre immigranter. Først da ville vi se en britisk, fransk, hollandsk eller tysk Obama.
Oversat af Mads Frese 

