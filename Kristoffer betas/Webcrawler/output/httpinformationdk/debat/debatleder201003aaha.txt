Åh, Aarhus



 ALLEREDE NU er der stor uenighed i Århus om det forslag, som den socialdemokratiske borgmester Nicolai Wammen med et stort flertal i ryggen har fremsat. Han synes, byens navn i fremtiden skal staves med dobbelt A. Derved vil byens navn lettere kunne læses i den globaliserede verden, hvor mange synes, at de 'mærkelige' bogstaver, der optræder i blandt andet tyrkisk og dansk, blokerer for læsningen. Han synes også, at sloganet 'Smilets By' skal afløses af noget bedre.
De handlende i Århus City Forening er med på den. En tidligere borgmester og partikammerat har meldt sig som modstander. Det lille bolle-å kan vise sig at være kontroversielt, idet der i forvejen er en modbevægelse mod anglicismer såvel som mod engelsk sprog på de højere læreanstalter. Vi skal ikke indrette os efter andre lande, lyder det, men værne om det gamle danske.
BORGMESTEREN vil lægge sit forslag ud til debat blandt århusianerne. Letsindigt, mener Cityforeningen, der gerne så det gennemført hurtigt uden for megen forplumrende debat.
Men det er jo sådan lidt kupagtigt og udemokratisk, så tag dog debatten. Det er trods alt århusianernes by.
I det lange løb kan det imidlertid sagtens vise sig, at borgmester Wammen er den fremsynede. Fremtidsforskere har peget på, at det med tiden kan tænkes, at der slet ikke vil blive fremstillet tastaturer med æ, ø og å, ligesom der allerede nu er problemer med de tre bogstaver, når man sidder ved et tastatur i de fleste andre lande.
Århusianerne vil vænne sig til det. Århus har før heddet Aarhus. Det er som, da svenskerne indførte højrekørsel; Vanskeligt i overgangsperioden, men kun der. Værre er det med ø og å, fordi det indgår i folks navne.
Hvad sloganet angår, er det da vist også tid til forandring, for de smiler vel ikke mere i Århus end i så mange andre byer i kongeriget. Det skulle da så lige være, fordi mange århusianere selv smiler lidt ad det.

