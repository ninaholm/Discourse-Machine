Hvad kan vi lære af Detroits konkurs?
Byen, som demokraterne i USA kaldte en model for fremtiden, er gået konkurs. Det bør give stof til eftertanke i Danmark, hvor mange af de samme usunde mekanismer er i spil
FOTO:&nbsp;JEFF KOWALSKY/SCANPIX&nbsp;

I 1950 var Detroit en succeshistorie. Byen var igennem få årtier vokset til at være den femte største by i USA med 1,8 millioner indbyggere inden for kommunegrænsen og ikke nok med det, byen var også målt på gennemsnitsindkomst den rigeste i USA. I samtiden kaldte man Detroit for ’fremtidens by’, og Lyndon B. Johnson udnævnte Detroit til en Model City i sit store velfærdsprogram.Men i 2013, efter en række hjælpepakker og restruktureringer, måtte Detroit endeligt erklære sig konkurs. Kun knap 700.000 indbyggere bor stadig i byen, der nu er den næstfattigste i USA.Noget nær det eneste, der ikke har ændret sig siden 1950, er, at byen stadigvæk er den mest venstreorienterede i USA og til slut førte en klassisk venstreorienteret politik med høje mindstelønninger, høje skatter og offentlige institutioner, der prioriterer de ansatte.Mens den føderale regering i USA f.eks. har sat en mindsteløn på 7,25 dollar i timen, besluttede byrådet i Detroit at sætte en næsten dobbelt så høj mindsteløn på 13,78 dollar, hvilket – korrigeret for købekraft – er højere end mange faglærte overenskomster i Danmark.Detroit var også kendt for at være hjemsted for en af USA’s stærkeste fagforeninger, United Auto Workers, der før konkursen havde forhandlet sig til lønninger på 73 dollar i timen til sine medlemmer, ca. 50 procent mere end hvad ansatte i bilfabrikker andre steder i USA modtager.Derfor kostede det mellem 1.000 og 2.000 dollar mere at bygge en bil i Detroit, og mens nye bilfabrikker åbnede andre steder i USA, måtte de gamle i Detroit lukke. En lignende udvikling skete inden for næsten alle andre brancher.Byens institutioner havde også problemer. I skolerne havde en stærk fagforening igennem årene forhandlet sig til høje lønninger og andre goder. Detroit havde nogle af de højeste udgifter pr. elev, men leverede nogle af de dårligste resultater i hele USA, og fagforeningen modsatte sig konsekvent forsøg på forandringer.Kombinationen af mangel på job og dårlige skoler fik folk til at forlade byen, og her væltede pensionssystemet til sidst byens finanser.Der er mange danskere, der fejlagtigt tror, at når de betaler ind til f.eks. efterløn, sætter staten de penge til side på en speciel konto, eller at når staten garanterer pension til tjenestemænd, bliver disse midler løbende afsat på en speciel konto. Det er ikke tilfældet. I modsætning til f.eks. et forsikringsbaseret pensionssystem, så stammer de penge, der bliver udbetalt i efterløn og tjenestemandspension i 2013, alene fra skatteindbetalinger i 2013. Hvis et privat pensionsselskab kørte efter samme princip som staten, ville det blive anklaget for at køre et pyramidespil.Da et affolket Detroit endelig måtte erklære sig konkurs, gik næsten halvdelen af byens penge til pensionsudbetalinger og anden gæld stiftet af tidligere generationer.Hjælpepakker, der ikke hjalpDetroits dårlige tilstand er ikke en nyhed: Byen har inden for de seneste år modtaget hjælpepakker i et omfang, som kun Grækenland kan måle sig med.I 2012 talte Joe Biden og Barack Obama begge på demokraternes konvent om, at Detroit ville klare skærene som følge af de enorme hjælpepakker, som byen og dens industri modtog fra den føderale regering, mens andre indtog det upopulære synspunkt, at et opgør med de høje lønninger var nødvendigt, og at hjælpepakkerne blot ville udskyde en konkurs.Måske er det derfor en taktisk sejr, at konkursen sker med hele tre år til næste præsidentvalg? Forstiller man sig en lignende dynamik ved det tyske september-valg, bliver begyndelsen af 2014 nok højsæson for sydeuropæiske konkurser.Frem for alt kan vi lære tre ting af konkursen: For det første at for høje arbejdslønninger ikke gavner beskæftigelsen. For det andet at et ’pay as you go’-forsikringssystem forudsætter en voksende befolkning for at fungere, og for det tredje at hjælpepakker, der ikke adresserer de underliggende problemer, blot udskyder en konkurs.I Danmark bør man interessere sig for Detroits konkurs. For det er tankevækkende, at Danmark i dag af mange venstreorienterede bliver fremhævet som et eksempel på fremtiden med præcis de samme begrundelser, der blev brugt om Detroit tilbage i 1950’erne.Just Pedersen er forretningsudvikler og kandidat til Gladsaxe Byråd (LA)
