Der er rigeligt med olie til at stege hele planeten
Stik imod alle forudsigelser topper olieproduktionen alligevel ikke i nogen nær fremtid. Det er en god nyhed for kapitalisterne – og en katastrofe for menneskeheden


 Fakta har forandret sig, så nu må vi gøre det samme. I 10 år har en usandsynlig koalition af geologer, olieborere, bankchefer, militære strateger og miljøfolk advaret om, at peak oil – det højeste niveau for olieudvinding, efter hvilket det vil gå støt ned ad bakke med de globale olieforsyninger – var lige om hjørnet.
Med god grund: I mange felter aftog produktionen, samtidig med at verdensmarkedsprisen steg kraftigt. Udtørringen af verdens oliefelter var udbredt og eskalerende. Den første store verdensomspændende ressourceknaphedskrise tegnede til at blive uafvendelig.
Var denne udvikling ønskelig? Det var miljøforkæmperne i tvivl om. Vist havde den potentiale til at chokere verden ind i en omfattende økonomisk omstilling, der kunne forebygge en fremtidig klimakatastrofe. Men den kunne også udløse et skifte til mere skadelige teknologier såsom biobrændstoffer og kulfremstillet benzin. Alligevel var peak oil et scenarie, der gjorde indtryk: Hvis regeringer, virksomheder og vælgere var uimodtagelige over for det moralske argument for at reducere vores forbrug af fossile brændstoffer, kunne det økonomiske argument måske veje tungere.
Fejlagtige estimater
Nogle af forudsigelserne var vage, andre mere specifikke, alle tog de fejl. I 1975 skønnede M. K. Hubbert – en Shell-geolog, som korrekt forudså tilbagegangen i USA’s nationale olieproduktion – at de globale forsyninger ville toppe i 1995.
I 1997 estimerede råoliegeolog Colin Campbell, at det ville ske før 2010. I 2003 erklærede geofysiker Kenneth Deffeyes, at han var »99 procent sikker« på, at peak oil ville indtræffe i 2004. I 2004 prognosticerede Texas-magnaten T. Boone Pickens, at »vi aldrig igen når op på at pumpe over 82 millioner tønder op om dagen.« Men den daglige gennemsnitsproduktion for maj 2012 var på 91 millioner tønder.
I 2005 insisterede investeringsbanken Matthew Simmons på, at »Saudi-Arabien ikke længere er i stand til skrue væsentligt op for sin olieproduktion«.
Men siden da er saudiernes dagsproduktion forøget fra ni millioner tønder om dagen til 10 millioner med ekstra 1,5 millioner tønder i reservekapacitet.
Så nej, peak oil er ikke forestående og indtræffer næppe i nogen overskuelig fremtid.
Nye olieeventyr
En rapport fra den ansete olieekspert Leonardo Maugeri, som for nylig blev udgivet af Harvard University, leverer tværtimod overbevisende dokumentation for, at verden er på vej ind i et nyt olieboom.
De seneste 10 års begrænsninger for olieforsyningen skyldtes snarere økonomi end geologi end udmagrede oliefelter. De lave priser før 2003 afholdt investorerne fra at udvikle vanskelige felter. Men siden da har højere oliepriser ændret på det vilkår.
Maugeris analyse af olieudvindingsprojekter i 23 lande tyder således på, at den globale olieforsyning stiger med 17 millioner tønder om dagen til 110 millioner i 2020.
»Verdens potentielle oliekapacitet har ikke været større siden 1980’erne,« konkluderer han. De nødvendige investeringer for at realisere boomet, forudsætter ganske vist, at den langsigtede pris holder sig på over 70 dollar pr. tønde råolie. Lige for tiden er den på 95 dollar – højt nok til, at der strømmer store penge ind i nye olieeventyr: 1.000 milliarder dollar er brugt inden for de seneste to år. For 2012 skønnes tallet at blive 600 milliarder dollar – det vil være ny rekord.
USA er det nye Mellemøsten
Den store overraskelse er, at den næste store oliefigur – den berømte klokkeformede kurve, der viser stigningen og faldet i amerikansk olieproduktion – nu i stedet peger mod skyerne.
Investeringerne vil her koncentrerer sig om at udvinde ukonventionel olie, især skiferolie.
Der er, det ved vi nu, monstrøst store forekomster af skiferolie i USA: Skøn tyder på, at skiferleren i Bakken-regionen i North Dakota indeholder næsten lige så megen olie som hele Saudi-Arabien, og der findes mindst 20 lignende formationer i USA.
Udvinding af skiferolie sker ved horisontal boring og hydrofrakturering – at pumpe vand ind. Kombinationen af høje priser og ny teknologi har for længst gjort den slags metoder rentable. Således steg produktionen i North Dakota fra 100.000 tønder om dagen i 2005 til 550.000 i januar i år.
Vi kan ikke nære os
Så der står vi. Ressourceudtømningens automatiske korrektion kommer ikke til at finde sted. Problemet er med andre ord ikke, at der er for lidt olie, men at der er alt for meget.
Truslerne mod den levende planet må ikke forveksles med truslerne mod industrielle civilisation. En industri- og forbrugerkapitalisme med rigelige olieforsyninger som motor, er langt mere modstandsdygtig end mange af de naturlige systemer, den truer. Den store overflod af liv i fortiden – fossilleret som brændbart kulstof – truer livet i nutiden.
Der er nok olie i jorden til at friturestege os alle sammen. Og hvem tror på, at det lader sig gøre at overtale regeringer og erhvervsliv til at lade den forblive i jorden? 20 års bestræbelser på at afværge klimakatastrofer gennem moralsk overtalelse er slået fejl. Verdens mest magtfulde nation er igen ved at blive en oliestat.
Menneskeheden er som pigen i Guillermo del Toros mesterværk Pan’s Labyrint: Hun ved, at spiser hun det udsøgte måltid, vil hun også selv blive spist, men hun kan ikke nære sig.
Jeg bryder mig ikke om at bringe problemer uden en løsning på bane. Men lige nu aner jeg ikke, hvordan jeg skal kunne se mine børn i øjnene.
 
© The Guardian og Information Oversat af Niels Ivar Larsen

