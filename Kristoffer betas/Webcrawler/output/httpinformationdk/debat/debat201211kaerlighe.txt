Kærlighed til Radio24Syv
Der er mange tal og diagnoser og meget lidt kærlighed i den måde, medier ofte skriver om radio på. Så lad os dyrke kærligheden og valgmulighederne


 Tillykke til Radio24Syv, nu 1 år (og otte dage) gammel – og allerede målt og vejet i nok skuffende tal til at de voksne, ikke i mødre- men i mediegruppen, rynker brynene. Tumlingen kravler ikke hurtigt nok, konstateres der: I morgentimerne præsterer den kun 45.000 lyttere mod P1’s 200.000, ugentligt 300.000 i forhold til en tidligere ambition om 500.000. 24Syv har villet tiltrække yngre lyttere, men gennemsnitsalderen er stadig 58 år, kun to somre fra P1’s 60 år. Kanalen har altså, med sin nuværende vægt og længde, skuffet. Den nyfødte var ikke perfekt.
»Kalle Mathiesens Weekendsax, hvor lytterønsker og mashup af balkan og salmer mødes – især godt når Kalles gamle musikelever ringer ind.«
For et par dage siden skrev jeg ud til mine bekendte for at bede dem dele de bedste lytteoplevelser, de har haft på 24Syv – her drysset ud over side 2. Svarene bekræftede min anelse: Der er hundredvis af timers radio, som deres entusiastiske anbefalinger gav mig lyst til at høre. Der er også meget på kanalen, som ikke fungerer (endnu) og en masse, der er møntet på helt andre end mig. Den del gør intet. Tværtimod.
»Michael Noers interviewrække om fædre og sønner i Simons Syvkabale. Fodbold FM HVER søndag (højdepunktet er selvfølgelig når Ove P. er paneldeltager).«
24syv fik efter fødslen hård kritik for dens finmotorik: lyd og sendeudfald. Sideløbende faldt den ’bløde’ kritik, den generaliserede indholdsvurdering: 24syv handler for meget om mig og os, den er for ungdommelig, for kulturelitært kartoffelrækkehyppende, blev der skrevet. Og så er den for sarkastisk, er det blevet sagt, men det kan vist kun gælde Bertelsen og Brüggers mundhuggeri i Interne Affærer.
»Oh, et par skraldgrinende minutter på cykelstien til lyden af AK 24syvs danske fortolkninger af Nirvana-sange. Og, et par dage senere, Interne Affærers svar på klagerne.«
Der er investeret 745 millioner i kanalens otte-årsplan, så naturligvis er lyttertal vigtige at diskutere. Men 24Syv har produceret så mange timer og programmer i år, at det er svært at danne overblik over, hvad 24Syv essentielt ’er’. Den del er den også blevet kritiseret for: Profilen er ikke klar, folk aner ikke hvad de skal forvente, når de tænder for badeværelsesradioen, og så lader de være. Men mens få tænder for kanalen via FM, er 24syvs programmer mere populære on demand: Folk lytter til tidligere udsendelser på hjemmesiden. Og så henter de deres yndlingsudsendelser ned som podcasts. Her er tallene drastisk stigende. Men selvom den slags bliver fremtidens succeskriterium – ikke mindst når FM-båndet i 2019 klippes helt over – er det ikke overbevisende nok til at få et venligt klap i måsen af Mediegruppen – ikke før et målesystem er færdigudviklet med DR.
»Center For Vild Analyse i dag om et slovensk institut for kulturel rumforskning. Den Store Roman i april med Mette Moestrup og Lilian Munk Rösing, der to sekunder inden programmet slutter, finder ud af, at de er fundamentalt uenige om, hvad kærlighed er.«
Jeg elsker at plukke radio, give og få tips om fine øjeblikke, som jeg så kan høre on demand. Jeg sværger ikke til én FM-frekvens, til én lang, forventelig strøm af programmer. Min ’radiokanal’ er de podcasts, jeg downloader – fra DR, fra 24Syv og andre steder og fra udlandet. Og 24Syv har givet langt flere valgmuligheder, gode radiotimer i øst og i vest. Fremtidens lytning handler om at sammensætte disse muligheder – også de uafhængige initiativer – og dermed hylde og kreditere det, man kan lide.
Og der er, for ofte, mange tal og meget lidt kærlighed i den måde, medierne skriver om og vurderer radio på. Vi bør blive bedre til at være konstruktive og opmuntrende, til at anbefale og beskrive lytteoplevelser, til at gå grundigt ned i hver enkelt program fremfor at diagnosticere en (for) stor håndfuld ad gangen – eller hele fladen. Den udveksling, der også skal foregå, er den, hvor man begejstrer hinanden til at høre, opsøge – og lave – gode radiotimer. Og fødselaren har – trods store produktionskrav – givet meget – hvis bare vi leder og deler vores fund.
»’Globus’ fremragende dækning af Trayvon Martin-sagen, Jeppesen-programmerne med Au Pair pigerne, penislægen og de prostituerede, der for første gang i Danmarks historien fik rigtig taletid. Dokumentaren om den mandelige escort. Regnskabets Times første udsendelse,« opremser en bekendt og konkluderer:
»Listen er faktisk ret lang, men der er også en del programmer, der har pisset mig af … det gør nu ikke noget.«
 
 
Katrine Hornstrup Yde er filmanmelder og kulturskribent
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

