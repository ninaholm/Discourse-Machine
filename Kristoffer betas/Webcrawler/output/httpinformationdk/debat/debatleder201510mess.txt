Messerschmidts fald
LEDER


 Igen og igen har Morten Messerschmidt forsikret, at alt er kørt efter bogen. Selvfølgelig kunne han godtgøre hver euro udbetalt fra to EU-fonde, men hvorfor skulle han nedværdige sig til offentligt at fremlægge bilag? Bare fordi en nu tidligere partifælle i Europa-Parlamentet, Rikke Karlsson, kastede mistanke mod ham. Næ, nej, med fuld opbakning fra partiformand Kristian Thulesen Dahl har Morten Messerschmidt fornærmet afvist at leve op til de standarder for åbenhed og kontrol, han har gjort til sin politiske karriere at forlange af alle andre.
Læs også: Skatteydere betalte 624.000 for DF's sommersejltogt
Morten Messerschmidt har sat hele sin politiske troværdighed ind på, at der ikke er noget at komme efter. Men det er der. Alt er ikke kørt efter bogen. Enhver euro er ikke udbetalt efter reglerne. Helt præcist er 148.750 euro – svarende 1,1 mio. kr. – ifølge Berlingskes oplysninger blevet udbetalt imod tilskudsreglerne.
Morten Messerschmidt valgte i går at fastholde, at han er plet- og fnugfri. Han forsøger at reducere sagen til regnskabsteknisk revisorfnidder, fordi pengene, der er udbetalt til ansatte, blot er blevet fejlagtigt konteret. Men sådan ser Europa-Parlamentet ikke på sagen. I en påtale fra parlamentet kaldes omgangen med EU-midlerne for ’skødesløs’ og ’overdreven’.
Over for den slags konklusioner rækker selv ikke Morten Messerschmidts veludviklede talegaver. Fire uger inden EU-folkeafstemningen er nej-sidens stærkeste stemme blevet fanget af sin egen falske melodi.
Og nedturen kan vise sig langt dybere. Morten Messerschmidt afleverede torsdag en redegørelse til Europa-Parlamentets præsident, tyske Martin Schulz, for DF’s delvist EU-finansierede leje af skonnerten ’Halmø’ forud for kommunalvalget i 2013. Og desuden må vi opfordre samme Schulz til at følge Rikke Karlssons netop afsendte opfordring om at forlange Messerschmidts øvrige bilag frem.
For et parti, der iscenesætter sig selv på at være den lille mands kontrollant af de store bureaukraters lukkethed og misbrug af midlerne, rammer sagen med flerfoldig styrke. Morten Messerschmidts problem er for længst blevet hele partiets problem. Kristian Thulesen Dahl valgte i går at holde sig for øjne og ører.
Men så længe han ikke tager afstand fra Morten Messerschmidt, må vi andre regne det for stiltiende opbakning. Et åbent spørgsmål er det derfor, hvor meget Messerschmidt kommer til at tage med i et fald, der synes stadig mere uomgængeligt.

