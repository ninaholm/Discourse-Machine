Aktivister sælger politik som andre sælger shampoo
Aktivister oplever et paradoks ved, at deres 'alternative' budskaber faktisk kan brænde igennem med marketingsværktøjer. De lever og ånder for realiseringen af et nyt og bedre samfund. Men spin og marketingstankegang underminerer måske deres ideologiske grundlag for dem
En demonstrant i København udklædt som en af Apokalypsens fire ryttere (efter Dürers maleri). De fire ryttere fik ifølge Biblen magt over Jorden, så de kunne dræbe med sværd, hungersnød, pest og med vilde dyr - tegnet på verdens ende.


 Klimakonferencen COP15 er i København. Fronterne er blevet tegnet skarpt op. Spørgsmålet er, om de civile aktiviteter udefra kan påvirke det officielle topmøde i Bella Center.
Der er efter alt at dømme tale om en broget gruppe af organisationer og løse netværk rangerende fra militante autonome over økologiske virksomheder og enkeltstående kreative til veletablerede organisationer som  Greenpeace. Taktikken bliver afgørende for succes.
Intuitivt synes der dog at være en modsætning mellem populær markedsføring, som en teknik til at sætte dagsordenen og undergrundens sociale bevægelsers politiske ståsted. Det er dog ikke tilfældet. Tværtimod.
De strategier som aktivisterne anvender adskiller sig fra de konventionelle parlamentariske redskaber, men bygger på de samme grundlæggende principper som reklameverdenen bruger til at skabe larm i gaden.
Ungdomshusets kampagne er et glimrende eksempel på en vellykket og stramt orkestreret kampagne.
Hvad man end måtte mene om deres kamp, må det siges, at de fik maksimalt ud af deres på forhånd begrænsede sympatigrundlag i befolkningen.
Spin og markedsføring
Aktivisterne omkring Kirkeasyl for de afviste irakere kørte også meget professionelt med sms-kampagner, militante kommandoveje, fokuseret fundraising og stramt design af budskaber til klart definerede målgrupper.
Aktivisternes succes med at tale topmødets magteliter midt imod afhænger af deres villighed til at acceptere deres rolle i det politiske teater.
Hvis de vil have en mere prominent rolle, skal de først vinde publikums gunst. Det er her den politiske markedsføring - eller marketing - står som et uomgængeligt onde for den idealistiske klimaaktivist.
Politisk markedsføring er et nyt fænomen i samfundet, der bygger videre på ideen om spin. Men hvad menes der mere præcist med begrebet? Kort sagt er det brugen af metoder fra marketing i den politiske kappestrid om politikernes og borgernes gunst og grunker. Marketing opfattes her som et tankesæt og en redskabskasse uden snæver tilknytning til den private sektor, men som en metode der aktiveres af partier, interesseorganisationer, ngo'er og aktivistiske netværk.
Det drejer sig konkret om den strategiske udnyttelse af branding, kendis-opbakning, distributionskanaler og fundraising.
I kernen af politisk marketing er opmærksomheden på kundetilfredshed. Tanken er, at aktivisterne bliver nødt til at kortlægge, hvad medierne og deres stakeholders tænker og tror, hvorefter de kan levere et politisk produkt, som kan fange disse menneskers opmærksomhed.
Aktivistens selvforståelse stemmer umiddelbart ikke overens med marketing. Men nødvendigheden af at operere ud fra samtidens krav om at tænke i sensation og segmenter tvinger også aktivisterne ud i marketingsstrategiens politiske kynisme.
Tilføre skæve tanker
Virkeligheden i det engagerede civilsamfund omkring COP15 er rig på sådanne eksempler - store som små. Når en sms for eksempel ryger rundt om en 'demo' er ordvalget ikke tilfældigt. Reklamens stil er afgørende for, hvor mange der tropper op: Ét galt ord, så er det for akademisk. Mangel på den rette slang, så er det for konventionelt. For meget kant, så er det for radikal en niche.
Derfor er det heller ikke tilfældigt, hvem der rundsender invitationerne. Hvis det er et af knudepunkterne i den uigennemskuelige aktivistmasse, vidner det om seriøsitet. For virvaret har et indre hierarki. Tøjet er heller ikke tilfældigt i disse kredse. Evnen til at kunne sammensætte en uniform er også udtryk for 'social aktivist kapital'. Når en happening arrangeres, er mediernes eventuelle vinkling af begivenheden central for aktivisternes måde at iscenesætte sig selv og fortælle deres historie.
Lykkes det, spørger journalisten til 'demonstrationens politiske årsager'  - altså sagen. Lykkes det ikke, spørger journalisten til 'ballademagernes personlige motiver' - altså konflikten.
Når det internt diskuteres, om politiet skal have lov til at passere ved en sit downaktion foran Sandholmlejren, hvor aktivisterne var der for at forhindre asylansøgerne i at blive fragtet ud, skyldes det strategiske hensyn til den fremmødte presse - sjældent en moralsk respekt for lov og orden.
Når aktioner markedsføres gennem Facebook, Twitter eller fester, opstår der en konkurrence mellem politiske projekter, der har samme rekrutteringsgrundlag.
Hvem der kan hive flest aktivister over til sit eget projekt, bliver tit en vigtigere kamp i kampen. Således arrangerer initiativtagerne kampagner, der har til hensigt at kunne understøtte aktivistens identitetsprojekt.
Asyl- og klimaområdet er oplagte aktuelle eksempler på, hvordan konkurrencen imellem dem aktiverer nogle markedsmekanismer, der på sin vis liberaliserer anti-kapitalisternes kamp. Det er derfor heller ikke mærkeligt, at nogle af samtidens reklamekoryfæer er hentet fra det avantgardistiske aktivistmiljø. Disse unge aktivistiske krigere kan nemlig tilføre et element af skæve tanker, som helt lavpraktisk sammentænker ungdomskultur, kollektiv identitet og salg. Musik, sprog, tøj, location, historie, attitude, timing og netværk er alle elementer der indgår, når en event skal sælges. Disse indsigter kan ikke alle indlæres på CBS eller andre merkantile skoler, men må udsuges af aktivisten på gaden.
Den politiske marketing er ikke noget venstrefløjen traditionelt har haft det godt med. Enhedslisten står stadig fast på, at indholdet i deres partiprogram kan og bør tale for sig selv. Den strategiske kommunikation synes dog at have fungeret udmærket for den vælgertaktiske Villy Søvndal. Men kan dette tilsyneladende udsalg have utilsigtede konsekvenser i dilemmaet mellem bred støtte og politisk integritet? For aktivisterne er både den folkelige platform og den personlige motivation på spil.
Et bedre samfund
En række paradokser omringer aktivisterne i deres leg med marketingsværktøjer fra den 'mørke side'. For det første er de fleste aktivister båret af en idealisme, som er brændstoffet i alle deres tanker. De lever og ånder for  realiseringen af det sindbillede, de bærer rundt på om et nyt og bedre samfund.
Men en ting er tanker - noget andet er handling. Og hvis deres handlinger bliver sovset ind i marketingssprog, så forsvinder måske den ideologiske grund, de står på.
For det andet er der et grundlæggende paradoks i at bekæmpe det eksisterende system med systemets egne metoder.
Kan aktivisterne retfærdiggøre brugen af marketing, da det for mange repræsenterer spydspidsen i det kapitalistiske system, som de fleste aktivister forsøger at gøre op med?
Endelig vil en alt for åbenlys udøvelse af marketing kunne medføre, at aktivistens undergrundsidentitet måske vil blive opløst, og de trofaste støtter vil sive. Paradoksalt nok til trods for at marketing formentlig vil kunne hjælpe sagen frem.
Til klimatopmødet har aktivisterne derfor stået i et dilemma: Skal de favne bredt gennem marketingsstrategiens muligheder og lade målet hellige midlet eller forblive tro mod deres værdier og undlade at udnytte populistiske tricks til at kæmpe for deres sags tjeneste?
Måske overrasker de kreative kræfter i undergrundsmiljøet ved at bevise, hvordan det ene ikke nødvendigvis udelukker det andet. Hvis de vil sælge klimaet, må de i hvert tilfælde sælge sig selv bedre end de plejer.
Klimaet er nu på dagsorden og blevet mainstream. Spørgsmålet er, om aktivisterne kan leve med dét og samtidig være undergrundens underdogs. Vil aktivisterne søge nye emner, som, de mener, er underbelyste i den virkelige verden, eller vil de slå endnu hårdere på en ambitiøs klimadagsorden?
Det hele afhænger nok af, hvad de mange statsledere kan blive enige om i København.

Silas Harrebye forsker i kreativ kritik og klimaaktivisme ved Institut for Samfund og Globalisering på RUC og Sigge Winther Nielsen forsker i politisk marketing og strategisk kommunikation ved Institut for Statskundskab på KU

