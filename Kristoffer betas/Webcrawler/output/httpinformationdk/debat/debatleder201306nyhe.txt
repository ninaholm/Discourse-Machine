Nyheder sælger bøger



 
George Orwells roman fra 1948, 1984, lå som nummer 11.855 på Amazons bestsellerliste, da nyheden om amerikanske myndigheders overvågning via Google og Facebook i denne måned ramte medierne. Kort efter lå den som nummer 80, og den har været helt oppe på en 68. plads.

	I Sverige begyndte en roman af forfatteren Helena Torfinn,Innan floden tar oss, pludselig at sælge. Den handler om et svensk par, der flytter til Bangladesh og møder udsultede tekstilarbejdere, og den blev et læserhit, da tekstilfabrikken i Dhaka styrtede sammen og tog omkring 1.000 mennesker med sig i døden.

	Det lader til, at nyheder sælger bøger.

	Det er en kendt sag, at forlagene lægger sig i selen for at have bøger parat, når der eksempelvis er prinse- og prinsessebryllupper under opsejling, men de to eksempler ovenfor må handle om noget andet.

Set fra én side kan man bekymres over, om forlagsbranchen vil lægge stadig større dele af sin udgivelsespolitik i kølvandet på nyhedsstrømmen og græmmes over, hvad det kan betyde for litteraturens i forvejen blakkede fremtid.

	Fra en anden side kan man imidlertid opfatte interessen for de nævnte bøger som udtryk for en skærpet politisk og global bevidsthed, der ikke vil lade sig nøje med de blotte nyheder, men ønsker at undersøge konsekvenserne af dem, eller at leve sig ind i menneskelige vilkår og skæbner, selv om de befinder sig på den anden side af Jorden.

	Og så kan man lige så godt føle sig optimistisk på litteraturens vegne, for de behov, som man aner bag de nævnte bøgers overraskende succes, kan lige så vel betyde, at fremtidens forfattere vil få et stadig mere oplyst og globalt orienteret publikum at skrive bøger til. Et publikum, der side om side med andre medier bruger skønlitteratur til at reflektere over den tid, vi lever i.

