Ingen er blevet smukkere af at få at vide, at de er grimme
Jeg har haft 39 år til at lære at håndtere mine omgivelsers respons på mit udseende. Faktisk er jeg blevet lidt af en superhelt: altid parat. Altid parat til at afværge en sårende bemærkning med et kæmpe grin eller en verbal øretæve
 ’Du kan tro det eller lade være: Jeg er aldrig blevet drillet af et andet barn – det er voksne mennesker, som har gjort mig ondt, siden jeg var barn,’ skriver Christina Anderskov i dagens kronik


 KRONIK – Da jeg blev født en solskinsdag i august 1976, tog sygeplejersken mig om nakken og holdt mig op i lyset, der strømmede igennem Rigets store vinduer. Hun konkluderede, til min unge mors rædsel, at jeg var blind og åndssvag. Det sortrøde mærke, der dækkede den ene del af mit lillebitte ansigt, skulle min mor dog ikke bekymre sig om. Dét skulle nok forsvinde med tiden.
Jeg er ret glad for, at det forholdt sig stik modsat. Mit syn er udmærket. Min hjerne fejler ikke noget. Men jeg har et modermærke, der deler mit ansigt i to. Mærket er blevet mindre, men summa summarum: Jeg kommer aldrig til at se normal ud.
Mit modermærke kan i dag bleges via laserteknik, men fjernes kan det ikke. Modermærket gør ikke ondt, det smitter ikke, det klør ikke, og jeg har ikke en øget risiko for hudkræft. Altså er der ingen fysiske mén forbundet med den farverige anomali, som jeg bærer i ansigtet – og i hjertet. Punktum. Verdens mest ligegyldige kronik. For så er der er jo ikke noget problem, vel?
Men jeg har rent faktisk noget på hjertet, et problem at problematisere, om du vil. Sagen er blot, at det ikke er mig og mit modermærke, der er problemet. Fingeren drejer 180 grader og peger på dig. Problemet er dig! Ja, dig. Og det kommer vi tilbage til. Først skal vi lige en tur forbi mor og minimenneske-mig igen.
På med baby-makeuppen
Da mor var ung, og jeg var bette, fik hun et par gode råd og hjælp med på vejen fra en eller anden offentlig instans. I myndighedernes øjne var der ikke nogen tvivl om, at jeg ville blive drillet af andre børn og opleve psykosociale problemer. Derfor skulle jeg i børnehave og socialisere ASAP. Min mor fik et stykke papir fra kommunen, der tilsidesatte alle ventelister. Samtidig skulle jeg skjules for omverdenen. For min egen skyld, forstås. Så min mor fik ordineret et baby-makeup-kursus. Makeuppen ville på magisk vis beskytte mig mod ondskabsfuldheder fra andre børn.
Logikken er upåklagelig. I hvert fald hvis man som forældre ønsker at lære sit barn, at barnet ikke er godt nok, at det ikke kan elskes, hvis ikke det ligner de andre børn. Så er det bare på med baby-makeuppen, ind med flyveørerne og af med høreapparater og briller. Men hvorfor stoppe der? Vil du give dit barn en garanti for aldrig at blive mobbet, aldrig at stå udenfor, altid være elsket og klare sig godt og smertefrit her i livet – en ægte lille smuksak af en prinsesse – så skynd dig at få opereret den lille, skæve næse snorlige og for Guds skyld skær ned på babymosen, og lær dit barn at tælle kalorier, før det kan gå på potte.
Hvor gammel jeg var, da jeg gik på baby-makeup-kursus, ved jeg ikke. Det eneste, jeg ved, er, at jeg lykkeligt åd den dyre makeup og som tilgift fik dårlig mave. Så var den skid ligesom slået. Min mor droppede de gode råd, og jeg kom i børnehave. Som mig selv.
Du er bare for grim!
Jeg elskede at gå i børnehave, elskede folkeskolen og var pænt pjattet med gymnasiet. Du kan tro det eller lade være: Jeg er ALDRIG blevet drillet af et andet barn. Hermed ikke sagt, at jeg ikke har været udsat for en del ubehageligheder, der er forbundet med mit udseende. Det er her, du kommer ind i billedet. For jeg antager, at du er et voksent menneske. Det er voksne mennesker, som har gjort mig ondt, siden jeg var barn.
Hvordan tror du, det føles at blive stoppet på gaden, i bussen og i køen i Netto af vildt fremmede, voksne mennesker og blive udbedt en forklaring på: »Hvad fanden har du lavet?« »Fuck, har du været oppe at slås?« »Gik det galt med sømpistolen?« »Hey, er du blevet forbrændt?« Eller den mere direkte: »Du er bare for grim!«
Det overskrider alle grænser. Især den aggressivitet, de hårde domme bliver uddelt med. Vreden. Her kunne du lære noget af dit barn. Børn spørger pænt, og de får pæne, pædagogiske svar.
En af mine værste oplevelser var, da jeg var en syv år gammel og legede på en nu hedengangen storebæltsfærges legeplads. Jeg legede med en pige, som var lidt yngre end mig. Midt i legen kommer pigens mor forbi. Pigen kigger på sin mor, peger på mig og spørger moren: »Hvad er det, pigen har i ansigtet?« Moren griber fat i sit barn og trækker af sted med hende, mens hun aggressivt hvæser til pigen: »Dét er, hvad der sker, når man leger med varme kogeplader!« Der stod lille mig efterladt på legepladsen og med raseritårer, der svømmede over. Afmagt, skyld og skam. For jeg vidste da godt, at man ikke må lege med varme kogeplader, men kunne ikke tage til genmæle.
Personlig firewall
Hvis du nu sidder og tænker, tør øjnene, så er det yderst simpelt at prøve, hvordan det er at se en anelse anderledes ud i Danmark anno 2015. I dare you! Du tager en sprittusch, maler halvdelen af ansigtet Peter Lundin-style og smutter så en tur ned ad strøget. Derpå tager du til en reception, nupper en jobsamtale og en blind date. Har du stadig ikke fået nok, så smider du et par trutmund-selfies på Tinder. Vågner du op næste dag med en lidt grim smag i munden, kan du lune dig ved tanken om, at det kun tager cirka en uge, før du har fået skrubbet resterne af sprittuschen af. Jeg bærer mit mærke for livet.
Men du skal ikke have ondt af mig. Jeg har jo haft 39 år til at lære at håndtere mine omgivelsers respons på mit udseende. Faktisk er jeg blevet sådan lidt af en superhelt: altid parat. Altid parat til at afværge en sårende bemærkning med et kæmpe grin eller en verbal øretæve.
Jeg er et menneske, som tager rummet, før det tager mig. En af de ekstremt udadvendte. Det fungerer som min personlige firewall, og det er flere år siden, at nogen sidst har fået mig til at søge i tudeskjul på nærmeste toilet.
Til gengæld er det lidt af en udfordring at lægge heltekappen og slå firewall’en fra. Jeg havde engang en stresspsykolog, som foreslog, at jeg skulle arbejde med min sårbarhed. Sårbarhed?! Det var som at blive bedt om at stille sig ud på Køge Bugt Motorvejen midt i myldretiden. Du er min motorvej. Det må du rigtig gerne tænke over, hvis du vil lære mig at kende. For inde bag superheltekappen gemmer der sig en lille pige, som er virkelig bange for, at du pludseligt råber af hende.
At råbe ad mennesker, som er anderledes og ikke lever op til normalen, er sagens kerne her. Du kunne selvfølgeligt aldrig finde på at råbe ad mig i Netto. Du kunne heller ikke finde på at give dit barn baby-makeup på, og da slet ikke at fortælle dit barn, at udseende er det vigtigste i verden.
Men hvis du tænker dig om, så har du måske alligevel ladet den indre svinehund glamme et svagt øjeblik. Et like på Facebook er ikke så uskyldigt, som det ser ud. Når en kendisblogger går bananas over en for tynd model; en for tyk model; en Hollywood-stjerne, der er blevet fed, træt og rynket over night, så er dit like et råb. Et råb ad et fremmed menneske. Et slidt, beskidt menneskekanvas, der skurrer i din sarte øjne.
Ved hvert eneste like lærer du dit barn og andre, der måske er lidt mindre modne, selvsikre og veluddannede end dig, at udseende er alfa og omega, og de bare har at rette ind, hvis de skal gøre sig fortjent til at finde lykken her i livet.
Vil du ikke nok være sød at holde op med at råbe? Mit udseende vedkommer ikke dig, og der er aldrig nogen, der er blevet smukkere af at få at vide, de er grimme. Så venligst, get out of my face, tak.
Christina Anderskov er antropolog og specialkonsulent i Københavns Kommune

