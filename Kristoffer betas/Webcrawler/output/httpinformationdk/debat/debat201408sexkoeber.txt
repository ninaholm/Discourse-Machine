Sexkøberen skal kriminaliseres



 Ruben Schulze-Berge skriver i Information, den 23. august, at prostitution er en ret. Enhver skal være herre over sin egen krop, og derfor skal prostitution fortsat være lovligt i Danmark. Men det skal køb af sex ikke være.
Det er vigtigt, at der ikke sker en kriminalisering af den prostituerede med henblik på at begrænse salg af sex. Kvinder, der er blevet tvunget på gaden af den ene eller anden årsag, skal selvfølgelig ikke kriminaliseres, da det kan bringe dem i yderligere fare. Loven må være til for at beskytte dem, ikke kompromittere deres sikkerhed.
I Norge har man, ligesom i nabolandet Sverige, strammet lovgivningen om for købesex, og det har reduceret antallet af sexhandler. Det konkluderer den 200-siders lange rapport »Evaluering av forbudet mot kjøb av seksuelle tjenester«. Modargumentet i forhold til kriminalisering af sexkøberen går på, at det vil have den modsatte effekt på de kvinder, som man ellers prøver at beskytte.
Man gør dem en bjørnetjeneste i og med, at de vil blive tvunget ud i endnu mere kriminelle miljøer, hvor sandsynligheden for vold og misbrug vil være større. Men det modsatte har vist sig at være tilfældet ifølge den norske rapport.
Europas største sexmarked
Man kan også vende blikket mod Tyskland, som har en markant lempeligere prostitutionslovgivning. Tyskland er blevet til et af Europas største sexmarkeder. Prostitutionen er rykket ind på bordeller, der er styret af forretningsmænd, som i flere tilfælde udnytter de prostituerede så groft, at de tager varigt skade af det.
Tyskland er blevet et samlingspunkt for kvinder i pengenød, som rejser fra fattigere lande som Rumænien med håb om at tjene penge til deres familie. Det er også blevet et samlingspunkt for human trafficking, hvor disse kvinder arbejder under kummerlige forhold, på trods af en lovgivning som er blevet lavet for at beskytte dem. Det er ikke sket i Norge.
I Danmark har vi lige nu en meget vag lovgivning, som på den ene side forbyder at sælge prostituerede, men på den anden side giver lov til at købe sex. Lad os sætte en stopper for sex-slavehandel, uden at kriminalisere den prostituerede, som i forvejen befinder sig i en lovmæssig gråzone. Kriminaliser i stedet køberen.
Lasse Haugaard Pedersen, Bogense, DSU’s forretningsudvalg

