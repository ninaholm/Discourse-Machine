LEDER: Konservativ sejr
De svageste amerikanere betaler gildet, og de bedst stillede kan juble


 »Vi finder en løsning. En, hvor præsidenten anerkender, at der er et stort republikansk flertal i Repræsentanternes Hus og en betydelig republikansk minoritet i Senatet. Vi kommer ikke til at være vidne til, at dette land går fallit for første gang i vores 235 års historie. Det garanterer jeg. Og den aftale, vi ender med, inkluderer ikke arbejdspladskvælende skattestigninger. Vi vil løse problemet, som amerikanerne har bedt os om at løse, og det er, at regeringen har brugt for mange penge, ikke at der er kommet for lidt ind i skat.«
Sådan lød det i går fra Mitch McConnell, der er minoritetsleder i det amerikanske senat, og den republikaner, der sammen med Det Hvide Hus formentlig kan tage den formelle ære for, at USA ikke bliver insolvent i morgen, tirsdag. Ved redaktionens afslutning i aftes var aftalen endnu ikke på plads. Men uanset, om planen er vedtaget eller ej, når disse linjer læses, er substansen klar:
Pakken løfter gældsloftet og indeholder besparelser for 3.000 milliarder dollar over 10 år. Besparelserne bygger på nedskæringer af først og fremmest de føderale, sociale hjælpeprogrammer; Medicare, Medicaid og Social Security samt besparelser på forsvarsbudgettet. Pakken indeholder ingen forhøjelser af indtægtssiden, altså ingen skattestigninger, og heller ikke en lukning af skattehuller, som Demokraterne havde ønsket.
Republikanerne har vundet hele vejen igennem på substansen, mens præsidenten vinder timingen: Aftalen rækker hen over præsidentvalget i 2012, og Obama skal derfor ikke ud i en for ham ødelæggende repetition af statsgældsslaget.
De svageste amerikanere betaler gildet, og de bedst stillede kan juble. Resten af verden kan ånde lettet op, men i det lange løb er det svært at se, hvordan denne aftale skal få løftet USA ud af stagnationen, eftersom midlerne til nødvendige investeringer i fremtiden uddannelse, forskning, infrastruktur, jobskabelse og innovation er væk.

