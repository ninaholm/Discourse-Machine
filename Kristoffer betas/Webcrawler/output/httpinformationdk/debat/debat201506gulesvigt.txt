De gule svigter



 Advokaterne har fremlagt deres beviser, ført deres vidner og afsluttet deres procedure i Ryanair-sagen. Nu ventes der kun på en beslutning fra Arbejdsrettens tre højesteretsdommere.
Flyvebranchens personaleunion, der er stærkt bakket op af resten af fagbevægelsen, har forlangt en overenskomst for det personale, som Ryanair ønsker at beskæftige fra deres base i Kastrup Lufthavn.
Under sagen har LO’s advokat fremlagt de arbejdsvilkår, som stewardesserne i Ryanair arbejder under, og forhold, som langt fra kan stå mål med de overenskomstsikrede rettigheder, der er på området.
De ansatte i Ryanair får 10.000 kroner i løn om måneden, ingen løn under sygdom, ingen pension, de skal betale for at sige deres job op, de kan hjemsendes uden varsel og løn. Der er total tavshed omkring ansættelsesforhold, og der er egenbetaling for den uniform, som Ryanair kræver besætningerne benytter i tjenesten. Det er løn- og arbejdsforhold, som er rystende læsning for danske lønmodtagere, og heldigvis er dette ikke forhold, som en overenskomstdækket lønmodtager skal arbejde under.
Men hvor fagbevægelsen har turdet tage kampen op mod et udenlandsk selskab, der er kendt for at sagsøge ’langt ind i helvedet’, så har der været en rungende tavshed fra de selvudnævnte frie fagforeninger. Disse såkaldte fagforeninger, der blandt andet bryster sig under parolerne »samme faglige tryghed«, og »vi kæmper for dig – blot til et billigere kontingent end den etablerede fagbevægelse«.
Men hvor er disse fagforeninger, når der er kampe, der skal kæmpes? Hvor er de, når det risikerer at gøre ondt? Hvor ville de rettigheder og ordnede forhold, der er kendetegnende for det danske arbejdsmarked og misundt os overalt i verdenen, være i dag, hvis ikke det havde været for lønmodtagere, som turde organisere sig i fagforeninger, tage et ansvar for deres arbejdsliv og derigennem kræve deres ret ved samfundets bord?
De respektive overenskomster på arbejdsmarkedet har dog hver især en udløbsdato. Hvad sker der med rettighederne som eksempelvis arbejdsgiverindbetalt pension, løn under sygdom, tillidsmandsbeskyttelse, overtidsbetaling og så videre, hvis ikke fagbevægelsen har en stor medlemsstøtte og folkelig opbakning?
Opbakningen giver forhandlingsstyrke til at sikre rettigheder for alle lønmodtagere, der er beskæftiget under en overenskomst. Svaret må blæse i vinden.
Henrik Berg, faglig sekretær i Dansk Metal, Vejle-Grindsted

