Bebser, babser og bleer på café



 Karen Syberg spørger 27. juli, om de »yngre generationer har fået snævrere grænser end de ældre for, hvad der er tilladt?« Anledningen til spørgsmålet er blandt andet den stigende utilfredshed med amning på cafeer.
Jeg føler mig ikke blufærdighedskrænket, når jeg oplever en mor amme sit barn på en café. Men jeg spørger mig selv, hvad denne insisteren på at amme offentligt handler om? Det bare bryst er måske blot toppen af en tendens, som er langt mere vidtrækkende end Sybergs spørgsmål om, hvorvidt vi er »blevet en nation af bornerte mimoser, der ser krænkelser alle vegne«.
En ting er, at store dele af nationens offentlige rum bliver omdannet til en pædagogisk manege for børnenes socialisering, hvor man nærmest forventes at lege med og gladelig lade sit personlige rum invadere af amningens følgesvende: barnevogne, barnegråd og bleskift. For børnenes skyld. Noget andet er, at bebserne, babserne og bleerne tages med på café, fordi forældre ikke vil sætte selvrealiseringen og soya-latten på hylden i barnets første leveår. Og at man mener, at børnene bliver kompetente i denne manege. Men er det ikke forældrenes kompetente livsstil, der her stilles til skue, og som er det egentlige omdrejningspunkt?
Grænseløs eksponering
Måske handler det om, at forældreskab er blevet en del af et strip-show, hvor man på linje med tidens reality-tv velvilligt trækker bukserne ned – eller Fillippa K-blusen op – fordi det offentlige rum har mange seere?
Jeg tilhører »de yngre generationer«, som Syberg referer til, og som måske »har snævrere grænser end de ældre generationer«. Således snævert kategoriseret af Syberg forsøger jeg at nuancere kritikken af amning på byens cafeer. Ikke på grund af bornerthed, men på grund af kvalme over den grænseløse eksponeringskultur og manglende evne til at sætte sig i den andens sted, der har vundet indpas.
Er det ikke i orden, af hensyn til spædbørns behov for ro, opmærksomhed og nærvær også når de bliver ammet – at holde sit livsstilsprojekt lidt tilbage? Er det ikke i orden, at der er noget man ikke gør, noget man undværer eller skruer lidt ned for – af hensyn til andre?

