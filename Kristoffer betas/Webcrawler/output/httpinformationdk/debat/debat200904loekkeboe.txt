Løkke bør overveje nytænkning på ressortområderne



 Når statsministeren i de kommende måneder skal tænke over, hvordan han skal ommøblere sin regering, så den kan gå sejrrigt ud også af næste folketingsvalg, bør han overveje en modernisering af ministerier og styrelser. 
Vi har haft en kommunalreform, som grundlæggende har omkalfatret det danske samfund på godt og ondt. Mens de overliggende led ikke er blevet kigget tilsvarende efter i sømmene. Passer opbygningen og dagligdagen til den kommunale struktur? 
Det betyder også: Er der det rigtige forhold mellem styrelser og ministerier? Eller/og er for meget i forbindelse med reformen lagt under staten? Kunne de større kommuner klare noget af det bedre selv?
De rette signaler
Én af de overvejelser, statsministeren kunne gøre sig, var, om det ikke nu var en idé at lægge Indenrigsministeriet og Integrationsministeriet sammen. Efter disse år, hvor der er foretaget en nødvendig opbremsning i indrejseaktiviteten, er integrationsindsatsen for dem, der kommer her, blevet et omdrejningspunkt i den videre politik. Den opgave kan kun løses lokalt i den enkelte kommune, hvis der skal være tale om reel integration. Derfor ville det være helt naturligt at se indsatsen for integration som en integreret del af de kommunale opgaver.
En sådan ændring ville betyde, at ansvaret for integrationsindsatsen lokalt blev cementeret som et kommunalt ansvar. Det gælder både, når det drejer sig om boliger, børnehaver, skoler, uddannelsesinstitutioner, arbejdspladser m.m. Det ville også give et rigtigt signal om, at de, der kommer her og deres børn og unge, forventes at indgå i det fælles samfund med de krav og pligter, men også den omsorg, som gælder i vores land.
Ved samme lejlighed kunne statsministeren overveje at lægge Sundhedsministeriet og Socialministeriet sammen. Det har aldrig været nogen god idé at skille sundhedsministeriet ud som et selvstændigt ministerium. Sundhed er i den grad ikke noget, der er adskilt fra alt andet, tværtimod burde det være en integreret del af det sociale område.
Endelig bør statsministeren overveje at lægge Videnskabsministeriet og Undervisningsministeriet sammen igen. Det giver en hel skævvridning af uddannelsesområdet, hvis ikke universiteter og det øvrige undervisnings- og uddannelsessystem ses som en helhed.
Britta Schall Holberg MF (V) er tidligere indenrigs,- sundheds- og landbrugsminister

