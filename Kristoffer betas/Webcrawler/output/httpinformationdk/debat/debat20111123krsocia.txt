For 23 kr. socialisme ...
... lader Enhedslisten sig spise af med til hån for bl.a. Jyllands-Postens kommentator Ralf Pittelkow
Ralf Pittelkow er ude med riven efter sine gamlepolitik fæller, den yderste venstrefløj.


 Først på dagen i går fremlagde Jyllands-Posten på sin webside en kommentar af sin politiske kommentator Ralf Pittelkow betitlet »Finanslov: For 23 kr. socialisme«.
Det skulle være resultatet af alle Enhedslistens anstrengelser for at score på rollen som den nye regerings parlamentarisk nødvendige støtteparti, som Dansk Folkeparti havde været de foregående såkaldte borgerlige partiers støtte.
23 kroner. Det lyder ikke af meget. Det skulle det heller ikke, efter Jyllands-Postens politiske kommentators ønske.
Han ønskede tværtimod så indtrængende som muligt at forklare, hvorfor »Johanne Schmidt-Nielsen skal forklare sine vælgere, at hendes resultater bliver magrere end DF's.«
Det kunne umiddelbart næsten lyde, som om Jyllands-Postens politiske kommentator næsten var forarget på socialisterne vegne over, at 'deres' parti har ladet sig affinde med de latterlige 23e kugler:
»Forleden reagerede folk på gaden, der blev spurgt på tv, med forargelse. De så nærmest denne klatskilling som en hån,« noterer Ralf Pittelkow med slet skjult ...
Forargelse?
Fryd?
Fortvivlelse?
Forargelse? Fordi Jyllands-Postens politiske kommentator i sin rødglødende røde harme må konkludere således:
»Regeringen havde spillet ud med afgiftsforhøjelser på fem mia. kr. Derefter skulle Enhedslisten have en luns: 400 mio. kr. fra en afgift på husstandsomdelte reklamer. Så var den klaret.
Fortid som socialist
Nå, ja, ikke helt. Det er nemlig ikke sikkert, at reklameafgiften kan gennemføres. Under to tidligere regeringer har den været foreslået, men er blevet forkastet. Den er svær at administrere og kan meget vel være i strid med grundloven.
Måske ender det på samme vis igen. Men bortset fra det, har regeringen og Enhedslisten fundet hinanden i en klar rollefordeling: Finansminister Bjarne Corydon (S) har på forhånd afvist Johanne Schmidt-Nielsens hede drømme om at sætte ny verdensrekord i skatter og afgifter.
Schmidt-Nielsen og hendes fæller har accepteret, at de må nøjes med små korrektioner af regeringens økonomiske mål. Til gengæld arbejder Schmidt-Nielsen hårdt på at tale de beskedne resultater op, så de virkelig lyder af noget.
Pengene fra reklameafgiften bliver således gjort til en vigtig sejr for den sociale lighed, idet de skal gå til folk med en årlig indkomst på under 212.000 kr. Men det bliver kun til 280 kr. mere om året pr. person. Med denne indrømmelse har Enhedslisten altså fået for 23 kroner socialisme om måneden.«
Grrrr. Det er dog for galt!!
Mon dog? Mon Jyllands-Postens politiske kommentator Ralf Pittelkow virkelig stadig skulle bære så megen mén af sin fortid som socialist?
Fryd?
Kan næppe udelukkes, for kunne det lykkes at opvigle Enhedslistens opland til sådan opstandelse, at den nye regerings parlamentariske grundlag gik i opløsning, ville det formentlig ingen skade være til. Set fra det synspunkt, som i almindelighed synes at være Jyllands-Postens politiske kommentators nuværende syn på verden.
Hvilket dog med det samme fører frem til sidste — og nok mest sandsynlige tolkning:
Fortvivlelse!
Thi så længe Enhedslisten ikke lever op til forventningerne om at foretrække rene, såkaldte 'socialistiske' hænder frem for at støtte en beskidt regering med klare grønne målsætninger og initiativer til nedbringelse af det modernes ellers systematiske ødelæggelse af naturgoderne — så længe kan den nuværende regering risikere at overleve sine af grundloven tilmålte fire år.
Hvoraf foreløbig kun de fire procent af tiden er brugt.
Stakkels Jyllands-Postens politiske kommentator Ralf Pittelkow.
 

