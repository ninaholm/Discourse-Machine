Vi skal bidrage til Kobane
For hvis det lykkes at genopbygge byen og gøre den beboelig igen, vil Kobane stå som et sejrsmonument


 Efter lang og hård kamp er det lykkedes de kurdiske selvforsvarstyrker i YPG/YPJ at befri den nordsyriske by Kobane fra Islamisk Stat. Det er sket med hjælp fra amerikanske luftbombardementer og 150 kurdiske peshmergastyrker fra Nordirak bevæbnet med tunge våben.
Men prisen har været høj. Mange hundrede frivillige militssoldater fra YPG/YPJ er blevet dræbt i kampen og endnu flere såret. Uselviske unge kvinder og mænd, som kommer til at mangle i opbygningen af Kobane og i den demokratiske og kulturelle revolution, som i øjeblikket foregår i de kurdisk dominerede områder (Rojava) i det nordlige Syrien. En revolution, som bygger på ligestilling mellem mænd og kvinder og mangfoldighed i forhold til de forskellige etniske og religiøse grupper – og som derfor er et alternativ til de sekteriske stridigheder, som ellers præger området.
Som det fremgår af Information den 18. februar er Kobane totalt smadret. Stort set ikke et hus står uskadt tilbage. Forude venter et enormt genopbygningsarbejde – også for at de titusinder af flygtninge, som lever under kummerlige forhold i Tyrkiet, kan vende hjem. Genopbygningsarbejdet er så at sige en fortsættelse af krigen med andre midler. For hvis det lykkes at genopbygge byen og gøre den beboelig igen, vil Kobane stå som et sejrsmonoment – ikke bare for den militære sejr over Islamisk Stat, men også for fremtidens sejr over fortiden.
Manglende dansk handling
Den danske regering har intet – aboslut intet – gjort for at støtte de kurdiske selvforsvarsstyrker i Kobane, mens krigen mod Islamisk Stat rasede.
Tværtimod har regeringen og resten af Folketinget gang på gang afvist Enhedslistens forslag herom. Selv Dansk Folkeparti, som ellers ikke forsømmer nogen lejlighed til at fordømme islamisme, har nægtet at støtte denne konkrete kamp mod reaktionær islamisme. Formentlig for ikke at genere bonkammeraterne i NATO-landet Tyrkiet.
Men hvad så i forhold til genopbygningen af Kobane? Vil regeringen og folketingsflertallet fortsat nægte at støtte kurderne? Eller vil man gå aktivt ind i genopbygningen af den by, som har givet så meget for at stoppe Islamisk Stats fremrykning?
Regeringen og folketingsflertallet skylder et klart svar.
Nikolaj Villumsen og Søren Søndergaard, hhv. MF og folketingskandidat for Enhedslisten

