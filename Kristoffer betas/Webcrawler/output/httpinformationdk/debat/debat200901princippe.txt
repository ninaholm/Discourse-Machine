Hvor blev principperne af, Birthe Rønn?
Birthe Rønn Hornbech har i den grad ændret principper, siden hun for kun to år siden udgav sine erindringer, hvori hun blandt andet mener, at 'lovene er alt for ofte uforståelige og uklare'


 Jeg har i netop læst bogen Fra krigsbarn til folkevalgt - en danmarkshistorie erindret af Birthe Rønn Hornbech. Det var en fornøjelse. Erindringerne bygger på 10 foredrag fra efteråret 2006. Tankerne er med andre ord tænkt før forfatteren blev minister. 
Rønn Hornbech advarer imod "frygtens terror". Et fænomen, der ifølge Rønn bl.a. kom til udtryk ved retsopgøret i Danmark efter Anden Verdenskrig, hvor man lovgav med tilbagevirkende kraft og genindførte dødsstraffen. Frygten blev brugt som undskyldning for indgreb i borgernes frihedsrettigheder og undertrykkelse af retssikkerheden. En sort plet på retssamfundets historie, skriver ministeren. Hun beskriver, hvordan man dengang som i dag "- oppisker en stemning af frygt, og derefter i ly af denne frygt, foretager indgreb i borgernes frihedsrettigheder." 
Det er kloge ord. Hun konstaterer, at "- Folketinget snart sagt gør enhver sag, der har været diskuteret i medierne, til et lovgivningsanliggende". Og hun fremhæver, hvordan den tidligere højesteretsdommer Helga Pedersen, der sad i folketinget for Venstre fra 1953 til 1964, aldrig henfaldt til populismen og til "- hele tiden at tale om, at straffene skulle skærpes". Ifølge Rønn holdt Pedersen som liberal jurist (og Rønns personlige idol) fast i, at man ikke skal krænge sit retssyn af sig, når man træder ind i folketingssalen. 
Vaskeægte medielov
At vores integrationsminister for kun to år siden tænkte og skrev disse gode tanker, gør det endnu mere absurd, at hun afsluttede år 2008 med at stå i spidsen for den såkaldte tuneserlov. Lovforslaget blev kun fremsat, fordi B.T. skrev, at Kurt Westergaard kunne risikere at møde en vis tuneser i de århusianske gader. Både Pia Kjærsgaard og Lene Espersen for i flint til ære for de rullende kameraer, og lynhurtigt blev et sjusket lovforslag bikset sammen. En vaskeægte medielov. Alle personer på tålt ophold pålægges nu daglig meldepligt - selv om den mulighed allerede eksisterede i gældende lov. Vilkårene for, hvad det vil sige at være på tålt ophold, ændres altså. Derved dømmes de personer, der i dag er på tålt ophold, med tilbagevirkende kraft. 
Forvirringen er total
Tuneserloven er blevet kritiseret for at være i strid med både grundlov og menneskerettigheder - og for slet ikke at leve op til det påståede formål: At holde tuneseren væk fra tegneren. Den eneste måde, man kan sikre dette, er ved at lade den mistænkte komme for en dommer, så han kan dømmes, hvis han er skyldig. 
Hertil kommer, at det stadig er uklart, hvordan loven skal administreres i praksis. To dage før den blev vedtaget, fik ministeren et simpelt spørgsmål: Lever en person, der dagligt kl. 8.00 indfinder sig i Center Sandholm, overnatter en time til kl. 9.00 og herefter melder sig til politiet, op til lovens krav om daglig opholds- og meldepligt? Ministeren svarede ja. Dagen efter blev ministeren spurgt, om en person på tålt ophold overholder loven, hvis vedkommende nøjes med at tage ophold i Center Sandholm i en enkelt time? Ministeren svarede nej. Forvirringen er total. 
Regeringen er dumpet
Netop lovkvalitet er ellers et af de emner, Rønn behandler i sin bog. Hun skriver: "Det lyder så selvfølgeligt let at hævde, at borgerne skal kunne finde ud af, hvad de må og ikke må ved at læse lovene. Men sådan er det jo ikke. Lovene er alt for ofte uforståelige og uklare". Jeg er enig - og tuneserloven er et af de mest skræmmende eksempler. 
Men ministeren nøjes ikke med at kritisere lovsjuskeri. Hun opridser rent faktisk, hvad hun ser som primær opgave på udlændingeområdet: "Udfordringen i de kommende år består i at fastholde en stram styring af indvandringen og en stram integrationspolitik og at sikre, at udlændinge har de samme frihedsrettigheder som andre i Danmark. At give frihed til sig selv er let nok. Virkelighedens prøve består man kun, hvis man også kæmper for friheden for mindretal og for dem, man ikke er enig med, eller måske ikke en gang mener skal have opholdstilladelse i Danmark." 
Hvis dette virkelig var Rønn Hornbechs mål, må vi konstatere, at hun og regeringen har dumpet anden halvdel af udfordringen med et brag. Minus tre efter Bertel Haarders nye karakterskala! 
Integrationsministeren roser i sin bog idolet Helga Pedersen for at turde gå imod sin folketingsgruppe. Havde Birthe Rønn haft mod til at leve op til egne principper, ville tuneserloven være faldet. Loven blev nemlig vedtaget med det absolut snævreste flertal: 90 mandater mod 89. 
Hvad blev der af principperne, Birthe Rønn Hornbech? 
Johanne Schmidt-Nielsen er MF Enhedslisten

