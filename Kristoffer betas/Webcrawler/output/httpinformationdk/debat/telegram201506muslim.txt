Muslimsk debattør: Medierne forvrænger billedet af muslimer
Danske journalister er ikke godt nok klædt på til at tage debatten om radikale islamister, mener debattør.


 Medierne i Danmark er ikke klædt godt nok på til at tage debatten med de yderliggående muslimske grupper, og det er med til at skabe et skævvredet billede af muslimer i Danmark.
Det mener debattøren Tarek Ziad Hussein, der selv er muslim.
Debatten om yderliggående islamistiske grupper er igen blusset op, efter flere medier har beskrevet, hvordan de antidemokratiske grupper Hizb ut-Tahrir og Kaldet til Islam opfordrer muslimer til at boykotte folketingsvalget den 18. juni.
- Problemet er ikke, at de får taletid. Nynazister, rockere, radikale islamister og andre tosser er jo en del af virkeligheden, og den skal medierne portrættere, siger han.
- Problemet er, at man som seer kan sidde tilbage med det indtryk, at de her mennesker udgør en langt større gruppe, end de gør. Det, mener jeg, er meget misvisende.
Tarek Ziad Hussein henviser til flere interviews med både Hizb ut-Tahrir og Kaldet til Islam og til et omdiskuteret interview med salafisten Adnan Avdic på TV2 News fredag.
Han savner blandt andet, at medierne bliver bedre til at oplyse om, at de antidemokratiske grupper udgør et absolut mindretal af danske muslimer.
På den måde kommer seerne ikke til at sidde tilbage med et indtryk af, at grupperne har mere indflydelse, end de har, mener han.
- Jeg betvivler ikke, at journalisterne har de bedste intentioner. Men jeg mener ikke, medierne er godt nok klædt på til debatten. De ikke har den nødvendige teologiske viden eller viden om islamiske organisationer i landet til at give modspil, siger han.
- Hvorfor er der ikke en eneste journalist, der konfronterer dem med det faktum, at samtlige muslimske organisationer med undtagelse af de to her, har sagt, at det er tilladt at stemme. Nogle opfordrer endda til det og holder valgdebatter i deres moskéer.
TV2's nyhedsdirektør, Michael Dyrby, har efter interviewet med Adnan Avdic udtalt sig om, hvorfor salafisten skal have taletid, når han opfordrer til at boykotte demokratiet.
- Den kampagne, der føres af blandt andet salafisterne, retter sig mod de mange, velintegrerede og demokratiske muslimer, der er i Danmark, siger han til tv2.dk
- De udgør klart flertallet, men alligevel er det vigtigt at høre de stemmer og møde de personer, der bruger deres demokratiske ret - herunder ytringsfriheden - til at bekæmpe netop demokratiet.
