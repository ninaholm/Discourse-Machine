Kan kampen mod IS bringe USA og Rusland sammen?
Den russiske intervention i Syrien bebuder ikke en ny stedfortræderkonflikt mellem Washington og Moskva som i Den Kolde Krigs tid. Rusland ønsker med sin afstivning af Assad formentlig blot at sikre den syriske stat mod at gå til grunde i kaos


 Da USA og Sovjetunionen i Den Kolde Krigs årtier udkæmpede konflikter pr. stedfortrædere – i Mellemamerika, i Afrika, ja, selv i Afghanistan – var der altid et ideologisk element til stede. På intet tidspunkt konfronterede styrker fra de to lande hinanden direkte på slagmarken. Risikoen for åben krig mellem klodens to supermagter blev holdt ud i strakt arm.
Det ligger lige for at betragte de første russiske luftangreb i Syrien og Ruslands seneste militære styrkeopbygning i og omkring byen Latakia som endnu en af disse stedfortræderkonflikter fra gamle dage, blot renset for ideologiske aspekter og genopført som rå geopolitik.
På den ene side har vi USA og dets allierede, herunder Storbritannien, der har som det endelige mål at fjerne Bashar al-Assad, hvortil kommer den senere tilføjede mission om at få bugt med Islamisk Stat. På den anden side har vi et Rusland, som er fast besluttet på ikke at miste sit sidste tilbageværende fodfæste i Mellemøsten mod Vesten, og som bruger kampen mod Islamisk Stat som et dække for at holde sin allierede, Assad, ved magten.
Fare for sammenstød
En sådan udlægning kan dog meget vel være både forsimplet og mistolke Ruslands motiver. Det hindrer dog ikke den nuværende situation i at være risikabel, i al fald på kort sigt. Med mandagens russiske luftangreb, som Washington først blev varslet om en time før af en russisk general i Bagdad, opstod faren for mulige sammenstød mellem det amerikanske og det russiske luftvåben i himmelrummet over Syrien. Intet under, at USA hurtigt indvilgede i at føre militære forhandlinger på topniveau med Rusland om koordineret handling i Syrien.
Det kan heller ikke udelukkes, at dette var en af ​​grundene til, at præsident Vladimir Putin gav ordre til de første luftangreb allerede inden for et døgn, efter at det russiske parlament havde givet ham politisk grønt lys. Rusland ønskede at vise, at det var spiller på lige fod med USA i regionen, og at man ikke uden videre ville rette sig efter, hvad Washington dekreterede. Rusland vil have indflydelse.
Hvis en tolkning af Ruslands intervention er et ønske om at bibeholde den nationale værdighed og ikke blive set som en nation, der tager imod fra Washington, kan en anden være Putins ønske om, at det postsovjetiske Rusland skal behandles som en stat med globale interesser, ikke begrænses til en ’ren’ regional rolle i og omkring Ukraine. Ruslands engagement i Syrien er ganske vist også en velkommen distraktion for den russiske offentlighed på et tidspunkt, hvor Moskva ser ud til at lede efter en udvej, der kan frigøre det fra den fastlåste situation i Ukraine. Men det er mere end det.
Ruslands oprustning i Syrien har afstedkommet stor forbløffelse i udlandet, med den foretrukne forklaring er den velprøvede om ’supermagt’-rivalisering og fastholdelse af alliancen med Assad. Udtalelser fra russiske militærfigurer og Putin selv i hans tale på FN’s Generalforsamling tidligere på ugen tyder på, at der kan ligge en lidt anden begrundelse bag. I al fald er det interessant at lytte til, hvad han faktisk siger.
Putin ønsker så afgjort, at Rusland skal blive set som en global spiller, men vel at mærke som en spiller, hvis interesse ikke er i modstrid med, men tværtimod til en vis grad overlapper med, USA’s og andres interesser. Han ser Syrien som en mulighed for at være med i et fælles projekt, idet hans opfattelse af Islamisk Stat som kulturel og terroristisk trussel over for Rusland så nogenlunde modsvarer det trusselsbillede, man har af IS i Vesten.
Reel frygt for Islamisk Stat
Dog opfatter Putin formentlig den potentielle trussel mod Rusland fra Islamisk Stat som både større og mere presserende, på grund af dels de relativt mange russiske statsborgere (mange af dem tjetjenere), som menes at kæmpe i Islamisk Stats rækker, dels den tiltagende jihadisme i og omkring Tjetjenien. Ruslands ønske om at bekæmpe Islamisk Stat behøver ikke udlægges som et påskud for at beskytte Assad. Faktisk kan det omvendte meget vel være tilfældet. Efter Ruslands vurdering, sådan som Putin fremlagde den i sin tale i FN, er Assad-regeringen det eneste, der står i vejen for en fuldstændig sejr for Islamisk Stat og for Syriens de facto-undergang som stat.
For Putin er den vigtigste prioritet at sikre bevarelse af den syriske stat. Han ser på Afghanistan, Irak og Libyen og konkluderer, at de vestlige interventioner i disse lande ikke har resulteret i stort andet end anarki. Han forudser, at historien vil gentage sig i Syrien, hvis Vesten først og fremmest går efter at vælte Assad snarere end at bekæmpe IS.
Efter hvad både Barack Obama og Putin sagde i FN, er det muligt at skimte et begyndende grundlag for fælles fodslag. Obama erklærede, at Rusland (og Iran) kan inddrages og antydede sågar, at USA kan være rede til en vis fleksibilitet omkring timingen af ​​Assads afgang. Putin åbnede også for, at Assad i sidste ende må gå. Disse verbale nuancer gik imidlertid tabt i det pludselige udbrud af konkurrerende luftangreb.
Det kan bestemt ikke udelukkes, at USA og Rusland igennem de militære koordineringer, de nu aftaler, og i de små antydninger af konvergens i spørgsmålet om Assads stilling, kan finde en ægte kooperativ tilgang. Alternativet – risikoen for et amerikansk-russisk militærsammenstød i Syrien ved et uheld – kan i al fald ikke være, hvad hverken Moskva eller Washington ønsker.
© The Guardian og Information.Oversat af Niels Ivar Larsen

