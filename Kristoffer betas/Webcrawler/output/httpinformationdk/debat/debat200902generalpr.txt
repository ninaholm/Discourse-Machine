Generalprøve på et statskup
I et klima af bedrag og uudholdelig fordrejning af sandheden gør Silvio Berlusconis regering anslag mod demokratiets grundprincipper. ’Vi er tilhængere af friheden og livet og kæmper mod dem, der er tilhængere af staten og døden,’ hævder den italienske ministerpræsident
Komapatienten Eluana Englaro, blev af Berlusconi brugt som påskud til at rette angreb mod princippet om magtens tredeling. Eluana Englaro døde den 9. februar efter 17 år i koma.


 Det har været en af de mest dramatiske uger i Italien i de seneste år. 1) Regeringen har vedtaget sin såkaldte 'sikkerhedspakke', som i realiteten er egentlige racelove. Med truslen om at blive anmeldt til myndighederne har immigranter uden opholdstilladelse fået frataget retten til lægehjælp; der er blevet indført en etnisk baseret skat på opholdstilladelser for immigranter og romaer; hjemløse skal registreres på obligatoriske lister, og Lega Nords borgerpatruljer er blevet lovliggjort. 2) Regeringen har præsenteret sin modreform af retsvæsenet, som vil ændre det italiensk retssystems grundprincipper, gøre det næsten umuligt at retsforfølge politikere og folk med magt, og som indeholder endnu en af de utallige lovændringer, der er skræddersyet til Berlusconi selv. 3) Den meget smertefulde og vanskelige sag om Eluana Englaro, der er blevet brugt som påskud til at rette angreb mod princippet om magtens tredeling, mod republikkens præsident og mod den republikanske forfatning (som ifølge Berlusconi bør ændres, fordi den er skrevet "for mange år siden under indflydelse af et diktaturs sammenbrud og med tilstedeværelsen ved forhandlingsbordet af ideologiserede kræfter, der betragtede den russiske forfatning som et forbillede, man kunne lære meget af").
Misforståede italienere
Med provokationen mod republikkens præsident og bagtalelsen af den forfatning, som også Berlusconi har sværget troskab, er vi nået til generalprøven på et statskup. Det hele foregår i et klima af bedrag og uudholdelig fordrejning af sandheden: 'Vi er tilhængere af friheden og livet og kæmper mod dem, der er tilhængere af staten og døden.' Men han angriber netop friheden til selv at vælge ved at gennemtvinge statsstyring på de såkaldt etisk følsomme områder og en obligatorisk statsetik. 
Sådan er det: De siger, at de er tilhængere af livet, fordi de tvinger en person, hvis liv reelt endte for 17 år siden, til at lade sig behandle, og samtidig vedtager de en lov, som opfordrer læger til at anmelde illegale indvandrere, og som således vil koste mænd og kvinder livet. Og så udtaler indenrigsminister Roberto Maroni, at man er nødt til at "være hård" mod de illegale indvandrere og demonstrerer dermed, at han ikke ved, hvad de demokratiske institutioner er, for de hverken kan eller skal være bløde eller hårde.
Og de muntre, men misforståede italienere har straks vist, at de kan være, som ministeren vil have, med et forsøg (og det er ikke det første) på at lynche en beruset rumæner, som netop havde dræbt en mand i et trafikuheld. Ja, nu dukker de hårde italienere, som ministeren så godt kan lide, op med borgerpatruljer og selvtægt. De ondsindede italienere retfærdiggøres af regeringen og folk fra de politiske partier, der fører an med et godt eksempel. Som f.eks. Roberto Manenti, Lega Nord-borgmester fra Rovato i Brescia-provinsen, der er kendt for sine kampe for moralen og mod prostitution, men som netop er blevet idømt seks års fængsel for at have voldtaget en 19-årig rumænsk prostitueret. Eller som Massimo Ponzoni, miljøudvalgsformand i regionen Lombardiet, som er blevet dømt til at skulle rive sine to ulovligt opførte huse i Brianza ned igen. Som ministerpræsident Silvio Berlusconi, der siger, at for at undgå voldtægter ville alle smukke kvinder skulle eskorteres af politiet, og som således afslører sit syn på voldtægt og kvinder: Hvis en kvinde er smuk, er det kun naturligt, at mænd føler sig fristet til at voldtage hende. Og så har en af de smukke kvinder, som Silvio anbefalede i de berømte aflytninger af telefonsamtaler med direktøren for Rai Fiction, Agostino Saccà, endelig fået en lille præmie: I et tv-spot, som ministerrådet har betalt, bevidner Elena Russo, at Napoli nu er befriet for affald.
En smagsprøve
Samtidig tager den økonomiske og sociale krise ubønhørligt til, og den såkaldte føderalisme, som regeringen har vedtaget, vil i krisetider blive uforsvarligt omkostningsfuld og forøge den politiske kastes magt. Men Berlusconi har sat kursen og udfordrer institutionerne og forfatningen. Han fortsætter med generalprøven på et statskup. Og dem, som er ikke er enige med ham, kan godt forbedre sig på, at det bliver værre endnu. En lille smagsprøve: Arbejderne på Fiat-fabrikken i Pomigliano d'Arco, som ville strejke, fik tæsk af politiet. Det er længe siden, at det er sket.
© Barbacetto & Società Civile
Oversat af Mads Frese

