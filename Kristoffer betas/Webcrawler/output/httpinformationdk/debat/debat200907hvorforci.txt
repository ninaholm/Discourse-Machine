Hvorfor CIA bør afskaffes
En tommelfingerregel om efterretningsarbejde kunne være: Jo mindre man hører om en efterretningstjeneste, jo bedre arbejder den sikkert. Men CIA er altid på forsiden


 CIA er lige nu rodet ind i to kontroverser, som berører kernen i verdens største efterretningstjenestes problemer. Den er beskyldt for at holde sine projekter efter den 11. september 2001 skjult for Kongressen efter ordre fra tidligere vicepræsident Dick Cheney og formentlig i strid med loven. Samtidig tager Justitsministeriet skridt til en efterforskning af, om CIA-agenter har tortureret tilfangetagne terrorister.
Men har CIA ikke altid været på forsiden?
Bestemt. Næsten lige siden oprettelsen i 1946, i begyndelsen af Den Kolde Krig, har agenturet skabt overskrifter. I 1953 iscenesatte CIA med Operation Ajax et kup i Iran, hvor den demokratisk valgte regering blev væltet (hvilket stadig har eftervirkninger). I 1961 oplevede agenturet en ydmygende fiasko med den mislykkede invasion af Svinebugten i Cuba, det mest spektakulære af mange frugtesløse forsøg på at slippe af med Fidel Castro. Efter afsløringer af andre tilfælde af misbrug, deriblandt indblandingen i Watergate-skandalen, blev agenturets synder midt i 70'erne genstand for en hidtil uset offentlig undersøgelse af Church-komiteen under ledelse af senator Frank Church fra Idaho. Men det forhindrede ikke senere skandaler, navnlig Iran-kontra-skandalen i 1985-86.
- Hvad koster det?
Det amerikanske efterretningsbudget er hemmeligt, men det skønnes at være på omkring 40 milliarder dollar. CIA har angiveligt 20.000 ansatte, men det tal er også hemmeligt.
- Hvorfor gør CIA det så ikke bedre?
En af årsagerne er fragmenteringen af det amerikanske efterretningsapparat. Ved den seneste optælling var 16 forskellige regeringsorganer involveret i efterretningsarbejde. CIA har altid været det vigtigste af disse, men formelt blot som primus inter pares (den første blandt ligemænd). Resultatet har været en bureaukratisk nærkamp, som har belastet forholdet til især Pentagon og FBI.
Uden for loven
En af grundene til, at terrorangrebene den 11. september 2001 ikke blev afværget, var, at CIA og FBI ikke formåede at dele oplysninger, og selv om en reform af efterretningsvæsenet, der blev vedtaget af Kongressen i 2004, skulle have taklet dette problemet, var der kun i en vis grad tilfældet. Med reformen blev der indført en national efterretningsleder, som har det overordnede ansvar for de amerikanske efterretningstjenester. Det er f.eks. ikke længere CIA, men den nationale efterretningsleder, der står for den daglige briefing af præsidenten. Men reformen taklede ikke CIA's største problemer: At agenturets paramilitære afdeling ofte opererer uden for loven og de grundlæggende kompetencer på kerneområdet, indsamling af efterretninger.
De værste forudanelser
- Hvorfor har CIA en paramilitær afdeling?
Den har været der næsten lige fra starten. I 1948 fik agenturet officielt beføjelser til at udføre undergravende virksomhed og sabotage og yde »støtte til indfødte, antikommunistiske bevægelser i truede lande«. Der har været fiaskoer (som f.eks. Svinebugten) og ulovlige omstyrtelser af demokratisk valgte regeringer (f.eks. i Iran i 1953 og i Chile i 1973). Men nogle operationer har været overordentlig succesfulde - f.eks. den hemmelige støtte i 80'erne til den afghanske modstandsbevægelse, som senere bidrog til kommunismens fald i Sovjetunionen.
- Er disse operationer ude af kontrol?
Ja og nej. I 1947 sagde Dean Acheson, som senere blev udenrigsminister, at han havde »de værste forudanelser« omkring det nye CIA, og advarede om, at ingen  - ikke engang præsidenten  - ville kunne vide, hvad agenturet lavede, eller styre det. I den senere tid, navnlig under 'krigen mod terror', har det modsatte dog været til større bekymring: At agenturet de facto ville være en privat hær for præsidenten (eller, i Dick Cheneys tilfælde, for vicepræsidenten). Ved at gå udenom Kongressen og Pentagon kunne man gøre, hvad man ville (og det gjorde man ved oprette hemmelige fangelejre i udlandet, torturere terrormistænkte, kidnappe dem og lade dem torturere af andre, selv om ofrene i nogle tilfælde var helt uskyldige). Men man kan også argumentere for, at CIA ikke er underreguleret, men derimod overreguleret.
Risiko for skandaler
- På hvilken måde?
Efterretningstjenester i demokratiske lande er udsat for et modsætningsfyldt pres. De arbejder pr. definition i det skjulte med unævnelige anliggender, som angår nationens sikkerhed. Men de skal også stå til offentligt ansvar. Ingen steder er denne spænding så udpræget som i USA - hvilket denne seneste sag, hvor den tidligere vicepræsident er indblandet, understreger. I dette tilfælde har Cheney og CIA måske overtrådt loven ved ikke at leve op til agenturets forpligtelse til at »informere Kongressen fuldt og korrekt« om sine aktiviteter. Men nogle gange skader Kongressens opsyn agenturet. I 90'erne klagede lovgiverne f.eks. over, at der var for mange mennesker på CIA's lønningsliste i udlandet. Agenturets var nødt til at droppe mange medarbejdere, hvilket var til skade for dets operationer. I bredere forstand har den konstante risiko for skandaler, Kongressens indblanding og stor udskiftning i ledelsen været skadelig for moralen.
National ydmygelse
- Hvad med indsamlingen af efterretninger?
Man hører næsten pr. definition mere om en efterretningstjenestes fiaskoer end om dens succeser. Men CIA's fiaskoer er kæmpestore. Agenturet kunne ikke forhindre terrorangrebene den 11. september, tog fejl omkring Saddam Husseins masseødelæggelsesvåben og indså først sent Sovjetunionens økonomiske svaghed. CIA overså også Indiens atomprøvesprængninger i 1998, der fremprovokerede prøvesprængninger i Pakistan.
- Hvorfor så ikke bare afskaffe CIA?
Det har f.eks. New Yorks tidligere senator, den afdøde Daniel Patrick Moynihan også opfordret til. Han mente, at USA ville være bedre tjent med at lukke agenturet og overdrage efterretningsarbejdet til Udenrigsministeriet og den paramilitære afdeling til Pentagon for dermed at gøre en ende på en national ydmygelse.
© The Independent og Information
Oversat af Mads Frese

