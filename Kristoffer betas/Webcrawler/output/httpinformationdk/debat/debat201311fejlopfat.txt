Fejlopfattelser om kvoteflygtninge



 
	Information bragte tirsdag 5. november en omtale af Katrine Philips dokumentarfilm De Udvalgte om kvoteflygtninge. Desværre bliver der givet et forkert indtryk af en række fakta. Det vil jeg gerne rette op på og korrigere.

	Den første fejl omhandler den individuelle samtale, hvorefter flygtninge udvælges. Hovedformålet med samtalerne er at afklare, om de pågældende har et beskyttelsesbehov efter dansk lovgivning og asylpraksis. Det vil oftest være sammenfaldende med UNHCRs vurdering af, hvorvidt der er en individuel risiko for den enkelte flygtning ved tilbagevenden til hjemlandet.

	Samtalerne har også til formål at afklare, hvorvidt flygtninge har begået forbrydelser – herunder krigsforbrydelser – og derfor ikke kan få opholdstilladelse efter Flygtningekonventionen og dansk lovgivning.

	Af disse grunde har Danmark – også før indførelsen af det i filmen meget omtalte kriterium om integrationsegnethed – gennemført individuelle samtaler. Andre genbosætningslande, herunder Sverige, Norge og Finland, foretager også en vurdering af flygtninges beskyttelsesbehov som supplement til UNHCRs vurdering.

	Ikke individuelle krav

	Der er endvidere en fejlopfattelse i filmen af kriteriet om integrationsegnethed. Dette krav stilles ikke individuelt til den enkelte flygtning, hvis vedkommende er indstillet af UNHCR som del af en familie. Vi vurderer derimod familien som helhed og tilbyder alle i familien genbosætning, uanset kompetencer, såfremt familien som helhed opfylder betingelserne.

	Kvoteflygtningene i FNs lejre er i øvrigt generelt personer med ingen eller svage uddannelsesmæssige kompetencer.

	I langt størstedelen af sagerne følger Danmark UNHCRs indstillinger i forhold til udvælgelse af kvoteflygtninge.

	På den udvælgelsesrejse, filmen omhandler, blev ingen fravalgt på grund af integrationsegnethed. Ud af 114 forelagte sager endte det med, at tre ikke kom til Danmark. To af disse ønskede ikke selv at komme til Danmark.

	 

Jakob Dam Glynstrup, kontorchef i Udlændingestyrelsen

