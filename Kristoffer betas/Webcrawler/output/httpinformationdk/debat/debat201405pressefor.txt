Vi har den presse, vi fortjener
Forargelsen er grænseløs over, at Se og Hør åbenbart er gået over grænsen. Men det er jo netop det, ugebladet lever af


 
	Den amerikanske standupkomiker og provokatør Lenny Bruce hævdede at have overvejet at stille sig op på en stol for at pisse på tilskuerne på første række under sine shows. Publikum ville selvfølgelig blive oprørt. Men så ville der ske noget mærkeligt. Folk ville gå hjem og fortælle familie, naboer og arbejdskolleger om denne nedværdigende handling. Med det resultat, at endnu flere folk ville købe billetter for selv at opleve det – uanset hvor meget de tog afstand fra handlingen. Og sådan ville det fortsætte. Indtil Lenny Bruce afholdt sig fra at gøre det. Den aften ville de, som havde betalt i dyre domme for en plads på forreste række, forarget springe op og råbe: »Vi vil have pengene tilbage! Han nægter at pisse på os!«.

	Anekdoten minder mig om de forargede reaktioner på, hvad der allerede er døbt den største danske medieskandale nogensinde: Se og Hørs angivelige køb af kendte og kongeliges kreditkortoplysninger. »Bør Se og Hør lukke,« spørges der. Formanden for Folketingets retsudvalg vil have en kommission og justitsministeren mener, at det »kalder helt naturligt på handling«.

	Men hvad forventede vi egentlig, efter Se og Hørs daværende chefredaktør, Henrik Qvortrup, i 2002 lancerede sloganet: »Dér gik vi måske over stregen – men på torsdag gør vi det igen«.

	Hvis der er foregået noget ulovligt, er det ulovligt. Punktum. Men såkaldte whistleblowere videregiver faktisk også oplysninger ulovligt. Chelsea Manning (født Bradley) er blevet idømt 35 års fængsel. Frank Grevil fik fire måneder. Og senest er det blevet afsløret, at Washington Post-journalisterne bag afsløringen af Watergate-skandalen, Bob Woodward og Carl Berstein, ikke bare fik oplysninger fra Deep Throat (FBI’s daværende vicechef, W. Mark Felt, som dermed brød sin tavshedspligt). De talte også med et medlem af den såkaldte undersøgelsesjury, som efterforskede indbruddet i Watergate-bygningen. Hvilket er strafbart.

	Når det drejer sig om Se og Hørs kreditkortkilde, er der dog, mig bekendt, endnu ikke nogen, som har nævnt ordet kildebeskyttelse. På trods af, at ingen kilde kan føle sikker, når journalister efterfølgende kan finde på at afsløre dem. Uanset hvad såvel kilderne som journalisternes motiv måtte være.

	Den tidligere journalist på Se og Hør, Ken B. Rasmussen, som blev fyret fra ugebladet ved årsskiftet 2011/12 lægger ikke skjul på, at ærindet er »kontant afregning«.

	Med andre ord er det ikke forbrydelsen i sig selv – at Se og Hør ulovligt har fået oplysninger – som er det forargelige. Eller at et medie betaler for oplysninger fremfor at få dem gratis. Forargelsen skyldes i stedet, hvad Se og Hør angiveligt har brudt loven for at finde ud af: Prins Joachim og prinsesse Maries hemmelige bryllupsrejse til Vancouver; Morten Helveg Petersens ferie i Berlin med kæresten Line Baun Danielsen, mens han samtidig var til NATO-møde i den tyske hovedstad; eller sangeren, produceren og X-Factor-dommer Remees ditto på Bali.

	Der er tale om ligegyldige oplysninger uden nogen samfundsmæssig relevans, som kan forsvare at bryde loven (hvilket selvfølgelig også betyder, at konsekvenserne af lovbruddet er til at overse).

	Problemet ved forargelsen er imidlertid, at det vel netop er konceptet for et ugeblad. Altså uden ulovlighederne!

	Har ingen overvejet, hvordan den slags oplysninger ellers tilvejebringes? Ved at kongehuset selv tipper ugebladene? Næppe. Oplysningerne må stamme fra nogle, som bryder et tillidsforhold. Venner. Ansatte. Eller bare tilfældige danskere, som ser prinsen og prinsessen på vej om bord på et fly, på gaden i en fremmed by eller ved et bord i restauranten.

	I politik siger man, at vi har de politikere, vi fortjener. Hverken mere end mindre. Det samme gælder for ugebladene Se og Hør, Billedbladet, Kig Ind, og hvad de nu hedder – og for øvrigt også for resten af pressen. Der skrives, hvad der er læsere til. Og det, vi gerne vil læse om, er det, nogen ikke vil have frem. Det er den klassiske definition på en god historie.

	Henrik Qvortrup fortalte mig engang, at han som chefredaktør på Se og Hør ofte fik trusselsbreve som afslørede en trofast læsning af ugebladet. Et af brevene sluttede med opfordringen: »Må du brænde op i helvede. Fortsat god dag ... «

Kim Kristensen er journalist ved Informations Christiansborg-redaktion

