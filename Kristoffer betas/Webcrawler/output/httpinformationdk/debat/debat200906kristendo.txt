For meget kristendom og for lidt samfund



 Kristendomskundskab er i dag obligatorisk folkeskolefag med skriftlig afgangsprøve. Faget skal behandles som andre fag dog med mulighed for fritagelse, hvis forældrene påtager sig at sørge for barnets religionsundervisning, og skolelederen sikrer sig, at de magter det.
Det kan eventuelt klares ved at sende børnene i koranskole ifølge undervisninsminister Bertel Haarder (V).
Fritagelsesreglerne gør det temmelig besværligt for forældre at få deres børn fritaget.
Mere samfundslære
Det vejledende timetal i kristendomskundskab er 300, imod kun 120 til samfundsfag. At bruge over dobbelt så mange skoletimer på kristendomskundskab som på samfundsfag virker som fejlbedømmelse af, hvad den opvoksende ungdom har mest brug for.
Undervisningen må ikke være -forkyndende- men fællesbøn (også muslimsk), salmesang, bibel-læsning og kirkegang med gudstjeneste, må gerne indgå ifølge ministeren, og der skal være afsat skoletid til konfirmationsforberedelse.
Er så meget indlæring i kristendom ikke -forkyndelse-
Andre religioner behandles kun på de sidste klassetrin.
Skolen må ikke påvirke eleverne med f.eks. politiske holdninger.
Prioriteres de dyre undervisnings timer fornuftigt ved obligatorisk indlæring af religiøst stof, som mange forældre nødigt ser deres børn påvirket for meget af
Den slags styrker ikke elevernes muligheder for at skaffe sig et levebrød og bidrage til samfundets og deres egen udvikling.
Ville børnene ikke have mere gavn af at lære om virkelighedens verden i de timer, som nu bruges på religion  Det er jo de færreste, som skal være teologer, mens flertallet får brug for viden om arbejdsliv, lovgivning, økonomi og meget andet, som man må have viden om for at kunne leve et fornuftigt voksenliv.
Regeringen vil styrke faget, fordi det hævdes at være kulturbærende, på trods af at kun få danskere er troende i dag. Vores kultur er sekulær, humanistisk og demokratisk, fordi befolkningens flertal er det. Danmark er et af verdens mindst religiøse samfund. Det bør skolelovgivning og undervisning være indrettet efter.
Er det forældreflertallets ønske, at religion er separat, obligatorisk skolefag, eller går undervisnings ministeriet og andre kirkens ærinde frem for forældrenes og de unges
Der er jo rig lejlighed til at omtale religionerne i f.eks. historie og litteratur, og ønskes mere indgående viden om kristendom, er der præster og kirker overalt, som nok kan løfte den opgave.

