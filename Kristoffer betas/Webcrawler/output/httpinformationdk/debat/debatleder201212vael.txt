Vælg gulerødder



 »Pludselig blev hele landet overvældet af lykke, og folket blev uendeligt henrykt,« lød det ekstatisk fra Nordkoreas statslige nyhedsbureau. Der var dog ingen begejstring uden for det forarmede land, da det onsdag affyrede en langdistanceraket, som bragte en vejrsatellit i kredsløb. FN’s Sikkerhedsråd fordømte affyringen. Specielt USA, Sydkorea og Japan vil straffe det i forvejen isolerede Nordkorea, da de mener, at der var tale om en skjult test af en raket, som senere kan udstyres med atomsprænghoveder.
Opsendelsen lader da også til at aflive alle illusioner om, at landets leder, Kim Jong-un, skulle bane vejen for en normalisering af forholdet til omverdenen efter hans far, Kim Jong-ils, død for et år siden. Kim junior lader til at ville benytte Kim seniors taktik med at bringe sit regime i en så gunstig forhandlingsposition som muligt gennem militære trusler for derefter at tilbyde forsoning til gengæld for indrømmelser fra omverdenen, specielt i form af økonomisk assistance.
Omverdenen har allerede utallige gange brugt både gulerødder og stokke for at få Nordkorea til at opgive sine missilprogrammer og atomvåben – uden held. Men yderligere straf vil blot isolere Nordkorea endnu mere og øge landets aggressivitet. For det internationale samfund er der ikke nogen bedre mulighed end øget kontakt for at påvirke retningen, det nordkoreanske regimes kurs. Og i stedet for at straffe bør specielt USA se raketaffyringen som en invitation – om end en noget speciel en af slagsen – til forhandling.
Det virker på nuværende tidspunkt usandsynligt, at drøftelser vil føre til, at Nordkorea opgiver sine nukleare ambitioner, men det vil i det mindste tilbyde en kommunikationsvej til Pyongyang. Nordkorea burde ikke blive belønnet for sabelraslen, men en gulerod i form af forhandling vil dog forhåbentlig forhindre, at situationen på den koreanske halvø ender med at eskalere ud af kontrol.

