Grøn mad er et opgør med det ubæredygtigt elitære
Vi ville kunne brødføde op mod 80 millioner mennesker, hvis fødevareproduktionen blev omlagt fra animalsk til vegetabilsk. Det er ikke et værdipolitisk eller madelitært standspunkt, men et argument for at hindre det enorme ressourcemisbrug, der forekommer når over halvdelen af verdens afgrøder i dag anvendes som foder til dyr. Et ressourcemisbrug, der har de alvorligste konsekvenser for verdens fattige.


Sociolog Ulla Holm skrev for nylig ien klumme i Information, at kritikerne af det industrielle landbrugs kødproduktion har en 'aristokratisk længsel' efter 'afsværgelse af moderniteten' og en 'præmoderne fortid'. Hun mener, at 'autenticitet er blevet elitens våben i kampen mod den økonomisk og kulturelt underprivilegerede del af befolkningen'.Det er naturligvis problematisk, hvis bæredygtig mad bliver et projekt kun for eliten. Men spørgsmålet om 'elitær mad' skal ikke kun ses i et nationalt og sociologisk perspektiv. Det bør også betragtes i et globalt og naturvidenskabeligt perspektiv.I 2006 udgav FNs fødevare- og landbrugsorganisation (FAO) en rapport med den sigende titel 'Livestock's Long Shadow'. Denne rapport udpegede husdyrsektoren til at være 'en af de top-to eller top-tre væsentligste bidragsydere til de mest alvorlige miljøproblemer, på alle niveauer fra lokalt til globalt'. I de følgende år har adskillige NGOer, forskere og tænketanke udgivet tilsvarende rapporter.Disse rapporter er ikke blevet skrevet, for at eliten med dem i hånden skal fordømme massernes fordærvede forbrugsvaner. De er tværtimod blevet skrevet, fordi vandforurening, afskovning, tab af biodiversitet, erosion, klimaforandringer, vandknaphed og stigende fødevarepriser altid rammer hårdest blandt de fattigste mennesker.Når professor Kristian Thorup-Kristensen fra Københavns Universitet vurderer, at Danmark ville kunne brødføde op mod 80 millioner mennesker, hvis produktionen blev omlagt fra animalsk til vegetabilsk, så er det næppe, fordi han er en elitær veganer, der ønsker at distancere sig fra andre. Han gør det snarere, fordi han ved, at over halvdelen af verdens afgrøder i dag anvendes som foder til dyr, og at dette ressourcemisbrug har de alvorligste konsekvenser for verdens fattige.Den intensive husdyrproduktions ressourcespild er en helt central del af konceptet 'moderne landbrug'. Så når visse eksperter siger, at verden ikke kan brødfødes økologisk, og at økologi derfor er et eliteprojekt, er det forkert. Forskere fra Universität Klagenfurt og Potsdam Institute for Climate Impact Research har regnet ud, at hele verden kan brødfødes økologisk, hvis blot kødforbruget reduceres markant. Og FNs landbrugsvidenskabelige panel (IAASTD) har i en omfattende landbrugsanalyse især anbefalet økologiske dyrkningsmetoder. Idéen om, at man som forbruger er naiv og 'præmoderne', hvis man støtter økologi og dyrevelfærd, er derfor udtryk for en industrialiserings-romantik, som ignorerer fakta.Madhierarki glorificerer kødetAt se budskabet om en mere bæredygtig landbrugsproduktion som et elitært projekt forekommer desuden både historieløst og proportionsløst i en verden, hvor kød i århundreder har været, og stadig er, et udbredt symbol netop for eliten.Lægen George Beard, som var en indflydelsesrig tænker i 1800-tallet, mente, at fødevarehierarkiet fra planter til rødt kød svarede til et evolutionshierarki fra de vilde og farvede racer til de civiliserede hvide racer. Antropologen Katarzyna Cwiertka har desuden beskrevet, hvordan den japanske kejser Meiji i slutningen af det 19. århundrede begyndte at spise rødt kød i håb om, at han kunne inspirere sit folk til at følge trop og derved føre Japan frem mod civilisation og oplysning. Og under anden verdenskrig blev kød set som et middel til at sejre: Både USA, Japan og Nazityskland forsynede deres soldater med ekstra meget animalsk protein.Den amerikanske økonom Jeremy Rifkin har påpeget, at Vesten gennem det 20. århundrede har promoveret en global proteinstige med kød på det øverste trin, og at det er en udbredt opfattelse, at udviklingslande kan opnå elite-medlemskab ved at spise sig op ad denne stige. Denne opfattelse lever i bedste velgående også i Danmark. Tidligere fødevareminister Eva Kjer Hansen har eksempelvis påstået, at kineserne efterspørger »mad af højere kvalitet, såsom svinekød i stedet for ris«. Og Connie Hedegaard skrev som klimaminister som kommentar til idéen om at reducere den danske svineproduktion, at vi ikke skal 'vende tilbage til at leve, som vi gjorde for flere hundrede år siden'. Med de formuleringer er de to tidligere ministre helt på linje med det britiske landbrugsmagasin Farm Journal, som for 25 år siden leverede følgende udødelige analyse:»At udvide og variere kødproduktionen forekommer at være et første skridt for ethvert land i udvikling. De starter alle med at indføre moderne faciliteter til kyllinge- og æggeproduktion – den hurtigste og billigste måde at producere ikke-vegetabilsk protein på. Derpå, så hurtigt som deres økonomier tillader, klatrer de op ad proteinstigen til svinekød, mælk og mælkeprodukter, til græs-opfedet oksekød og til sidst, hvis de kan, til korn-opfedet oksekød«.Når man ser på, hvordan kødforbruget i et historisk perspektiv i dén grad er blevet sidestillet med status, velstand, civilisation og udvikling, samtidig med at toneangivende nutidige politikere tænker i de samme baner, virker kritikken af nutidens grønne 'elite' ude af proportioner.Vestlige madidealer giver forfejlet ernæringspolitik&nbsp;Undtagelsen er Indien. Her argumenterer flere forskere for, at fænomenet kasteløshed og den tilhørende apartheid-agtige diskrimination mod de 'urene' kasteløse historisk skyldes, at disse kaster ofte spiser oksekød, hvilket et flertal af den øvrige hindubefolkning fordømmer. Men set i et globalt perspektiv er idéen om grøn mad som noget elitært ikke kun misforstået; den er direkte skadelig for verdens fattige.Vestlige lande har for eksempel i århundreder haft en ideologisk kæphest om, at den vestlige kost – på grund af dens relativt høje andel af kød og mælk – er mere rig på proteiner end maden andre steder i verden, samt en opfattelse af at proteiner er vigtigere end andre næringsstoffer. Antropologerne Diener, Moore og Mutaw har påpeget, hvordan denne proteinmyte i årtier forårsagede en forfejlet ernæringspolitik blandt millioner af mennesker i klodens fattigste lande. De underernærede manglede ikke kun protein; de manglede varieret og tilstrækkelig mad i det hele taget, og fejltagelsen blev i ernæringsvidenskabelige kredse kendt som 'den store proteinfiasko'.I føromtalte klumme i Information påstår Ulla Holm frejdigt, at 'overalt hvor moderne mad er blevet tilgængelig, er mennesker blevet højere, stærkere og sundere'. Men det, som karakteriserer 'moderne' mad, er først og fremmest, at forbruget af kød er flerdoblet på få årtier med alvorlige folkesundhedsmæssige omkostninger. Og kødforbruget hænger direkte sammen med den generelle industrialisering af landbruget og dermed forbrugernes fremmedgørelse, for uden et stort kødforbrug er der ikke behov for et industrialiseret landbrug.Ja, der er mange danske kendiskokke, som er gået amok i grøntsager. Ja, Bill Clinton er blevet veganer. Men måske er det nødvendigt, at grøntsager får højere status end kød, hvis fødevareressourcerne skal udnyttes optimalt, så verdens fattige kan få mad på bordet? Måske er det nødvendigt, at bæredygtigt landbrug får højere status end industrialiseret landbrug, hvis tabet af biodiversitet skal stoppes og drivhusgasserne reduceres?Ifølge FAO forventes en fordobling af det globale kødforbrug frem mod 2050. Det vil medføre en fordobling af antallet af produktionsdyr fra 60 til 120 milliarder. FNs ressourcepanel vurderede derfor i 2010 i en rapport, at der af hensyn til både mennesker og miljø er behov for 'en betydelig global kostændring, væk fra animalske produkter'. Det er derfor både misforstået og urimeligt at kritisere de mennesker, som forsøger at spise mere bæredygtigt. For uanset deres motiver udfordrer de med deres handlinger de elitære ideologier, som giver ubæredygtig mad høj status.
