Når Pax Americana krakelerer ...
En pause i historien nærmer sig sin afslutning: Efterkrigstidens sorgløse livsstilsboble er ved at briste


 Hitler og Stalin smadrede Europa i en sådan grad, at der i dag næppe er nogen, der vil bekender sig til deres ideologiske anskuelser. Det skulle da lige være til deres historiesyn, utopiske optimisme og fremtidstro.
For et diktatur er aldrig her og nu og altid et andet sted end dér og dengang. Fremtiden er alt. Denne sekulære eskatologi kan minde om den, vi kender fra religioner, men i stedet for at skænke sjælen evigt liv bidrog den i form af kommunisme, nazisme og fascisme til at holde millioner og atter millioner af sjæle i fangenskab.
Ikke desto mindre har dette ideologiserede syn på historien overlevet de europæiske diktaturers fald. Selvsagt ikke i den forstand, at vi tror på tusindårsriget eller på det klasseløse samfund, men på samme måde, som visesangeren Ernst Rolf sang i sin velkendte schlager, er vi overbeviste om, at alting bliver » bättre och bättre dag för dag«. Krig, massearbejdsløshed og uro opfattes generelt som hørende fortiden til.
Denne i grunden stærkt naive historieoptimisme er dybt forankret i vor samtid. Den anses for en selvfølgelighed i så høj grad, at vi som oftest end ikke er bevidste om den. Men på samme måde som enhver ideologi eller klippefast fremtidsforventning kan den være overordentlig farlig.
Nu må det indrømmes, at den har ganske overbevisende kendsgerninger at støtte sig til.
Siden 1945 er der i den vestlige verden opvokset flere generationer, som helt har været forskånet for de jævnlige tilbageslag og katastrofer, som må regnes for at være normale indslag i menneskets historie. Tusindvis af års tumultuarisk historie har i al sin enkelthed holdt en pause, som hidtil har varet i godt et halvt århundrede. I et historisk perspektiv er dette næsten en uendelighed. Den materielle levestandard er bestandig blevet højnet, og de videnskabelige fremskridt har forlænget selve livet i en sådan grad, at det evige 'boom' efterhånden opfattes som normaltilstanden. Det er i dag stort set umuligt at overbevise unge mennesker om, at EU først og fremmest eksisterer, fordi vi europæere ikke skal genoptage vores vane med at slå hinanden ihjel. I de unges forestillingsverden er krige alene noget, der eksisterer på film eller andre steder på kloden.
Misundelsesværdigt liv
Det kan være vanskeligt at hitte på modargumenter imod en sådan holdning. Faktum er, at min egen generation vi, der blev født i 1940'erne sandsynligvis er den mest forkælede, historien nogensinde har kendt. Vores liv lader sig beskrive som én stadigt stigende kurve helt uden hak eller plateauer. En tilværelse som vores ville vække dyb misundelse hos alle tidligere europæiske generationer og blandt alle vore ikkevestlige samtidige.
Det er, som om der med Anden Verdenskrigs afslutning åbnede sig en dør i den vestlige verdens historie, der først nu er ved at lukke sig igen. Eller som om vores historie tog sig en pause.
Det indtil da rådende mønster af op og nedture, historiske fremskridt og tilbageslag samt ikke mindst de lange perioder med stagnation, så ud til at være definitivt overstået. Nyhegelianere som Francis Fukuyama gik endog så vidt som til at konkludere, at historien var nået til sin afslutning. Vi befandt os allerede i forgården til paradis, og den vestlige verdens mennesker forekom ved deres intetanende sorgløshed at bekræfte netop dette.
USA som garant
De, som vidste bedre de, som havde oplevet både 1930'ernes depression og krigen var få, og ingen gad lytte til dem.
Man behøver ikke at være særlig gammel for på baggrund af egne erfaringer at vide, at forestillingen 'det var bedre i gamle dage' gælder for en hel del af livets områder. Men stadig oftere bliver denne indvending affærdiget af dem, som er født efter krigen. De gør det gerne af biologiske grunde dvs. kalder det for sentimentalt pladder, som hører alderdommen til. I selve udgangspunktet afspejler denne affærdigelse næsten altid uvidenhed og den dalende interesse for historien, som netop hører den ureflekterede fremtidsoptimisme til.
Og denne lakune eller pause i historien er amerikansk. I al væsentlighed var det USA, som skabte den og siden var garant for den. Det var USA, som satte sit præg på epoken: Fra demokrati, økonomisk vækst, populærkultur, livsstil og rumfart til den fred, som i al væsentlighed er en Pax Americana. 
Ironisk nok skulle mange fra de generationer, der blev født i 1940'erne og mere end nogen andre har draget fordel af denne ordning ikke mindst i Europa komme til at vie en hel del af deres tid til at bekæmpe og dæmonisere USA i stedet for at udvise om ikke ligefrem taknemmelighed så dog minimal anerkendelse.
Men nu er tiden måske ved at være inde?
For denne pause i historien går hastigt imod sin afslutning. Konkret vil dette indebære, at den vestlige verdens gigantiske livsstilsboble vil krakelere for til sidst at briste (og livsstilsbobler er de farligste af alle tænkelige bobler). For øjnene af os alle er der sagte og ubønhørligt som i en græsk tragedie allerede ved at ske en nedsmeltning af euroen. Og med euroens undergang risikerer også EU og de fælles markeder at forsvinde. Samtidig lammes USA af gæld som Rom i imperiets sidste dage, mens Kina en civilisation, der bygger på helt andre værdier end vores står ved døren. Og næppe vil nøjes med at banke diskret på.
Perspektiv
Altså apokalypse? Ikke nødvendigvis. Vores historie lader bare til at være i færd med at afslutte sin pause eller sit pusterum for atter at give sig på vandring. Vi kan vel formode, at den så vender tilbage til sine gamle vaner.
Desuden er alt jo et spørgsmål om perspektiv. Formodentlig er holdningen hos milliarder af asiater, at det er på høje tid, de kan ophøre med at leve på den hvide mands nåde i det, der samtidens civiliserede omgangsformer til trods stadig må være dem en påmindelse om deres langvarige afhængighed og kolonifortid.
Min stoiske sindsro kan velsagtens bero på min alder. Næsten hele mit liv har udspillet sig i den amerikanske livsstilsboble. For de yngre historieløse derimod vil rigtig meget komme til at blive anderledes.
Jeg misunder dem ikke.
Richard Swartz er Østeuropa-kommentator for Dagens Nyheter og Information
© Dagens Nyheter og Information
Oversat af Niels Ivar Larsen

