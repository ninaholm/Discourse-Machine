Kryds og b***e
Problemet er ikke, at Apple vælger hvad de vil udgive. Problemet er at de censurerer så ukvalificeret


 Det har vakt opstandelse, at Peter Øvigs bøger Hippie 1 og Hippie 2 er blevet afvist i Apple iBookstore – og først opnåede godkendelse, da forfatteren i protest dækkede de i bogen portrætterede, falmede kønsdele med friske røde æbler [opdatering: bogen er nu fjernet helt fra iBookstore]. Øvig har anmodet kulturministeren om at gribe ind – uden dog at konkretisere hvordan. Det har ikke vakt helt så stor opstandelse, at danske Rasmus Klump er blevet censureret. Forleden opdaterede Egmont sin populære Rasmus Klump-app, der sælges i Apples App Store. Forlaget angiver, at fire-årige kan benytte sig af app’en, så ansvarlige forældre kunne ikke andet end at blive forskrækkede, da de opdagede, at app’en var blevet opdateret med anstødeligt materiale. I omtalen af app’enstod der nemlig, at man nu kunne få Rasmus Klump som lydbog – og spille ’kryds og b***e’.
Det er ikke til at sige, hvorfor et børnespil er blevet censureret. Men man kan med en vis ret antage, at ingen mennesker har vurderet, at spillet er anstødeligt, men at der er tale om autocensur – altså at Apple automatisk skjuler formuleringer, som firmaet antager kunne støde deres kunder. På samme måde kan man antage, at ingen mennesker har bladret Øvigs bøger igennem og vurderet, at fotografier fra Thylejren skulle give anledning til bekymring i 2012. Snarere har Apple maskinelt identificeret kønsdele på fotografierne – og automatisk afvist bøgerne.
Problemet er ikke, at private virksomheder vælger, hvad de vil udgive. Der er eksempelvis ingen, der råber ’censur’, fordi forlaget Gyldendal ikke udgiver pornoblade. Problemet er, at Apple – og en lang række af de globale aktører, der i dag danner ramme om en stadig større del af den offentlige debat (Facebook, YouTube, Twitter) – censurerer så ukvalificeret og så skødesløst. At de agerer uden hensyntagen til den offentlighed, som de faciliterer. Og at det danske marked er så ubetydeligt lille for dem, at de ikke ville lytte, selv hvis den danske kulturminister skulle vælge at ringe.

