Frivillige har stor betydning for de fattige

'Jeg skal som socialminister ikke dele julehjælp ud, men i stedet sørge for at hjælpe mennesker med de udfordringer i deres tilværelse, der fører til økonomisk fattigdom,' skriver Karen Ellemann. Arkiv


 Jeg er glad for, at Information i går fandt mine udtalelser til de hjemløses blad, Hus Forbi, så vigtige, at de fyldte hele forsiden. Desværre må jeg konstatere, at avisen ikke refererede mig korrekt og derfor fik drejet mit budskab i en anden og negativ retning.
Den frivillige sektor er en meget betydningsfuld del af vores sociale system, og derfor er det glædeligt, at de svagest stillede danskere er blevet bedre til at bruge organisationernes tilbud. Det ville jeg gerne slå fast i interviewet, som Information henviste til. Jeg føjede så til over for Hus Forbi, at jeg ikke er i stand til at bedømme, om der er blevet flere eller  færre i den gruppe, der har brug for hjælp fra de frivillige organisationer. Jeg vil blot anerkende, at de frivillige organisationer gør et fantastisk stykke arbejde. Det refererede Information ikke.
En hjælpende hånd
Jeg har absolut ingen personlig glæde over eller interesse i, at flere mennesker søger julehjælp, sådan som Information udlægger det. Derfor er det også helt ved siden af, når avisen spørger en række frivillige og andre ud fra den forudsætning, at jeg skulle glæde mig over den udvikling.
Jeg anerkender, at der er familier, som har mere end svært ved at få enderne til at nå sammen. Samfundet  - regeringens - opgave er at hjælpe dem med at få løst de problemer, der fører til økonomisk fattigdom. Hvis det eksempelvis er misbrug eller alkoholisme, der er problemet, sætter vi ind for at løse det. Når nogle har overordentligt svært ved at styre deres egen økonomi, hjælper vi blandt andet med gældsrådgivning. Vi må finde årsagen til, at et menneske ikke har betalt sin husleje og måske ender med at blive sat på gaden.
Jeg skal som socialminister ikke dele julehjælp ud, men i stedet sørge for at hjælpe mennesker med de udfordringer i deres tilværelse, der fører til økonomisk fattigdom. Det er regeringens opgave at sikre, at vi får skabt arbejdspladser, at der er tilbud til psykisk syge, stofmisbrugere og andre udsatte i vores samfund. Dér ligger regeringens indsats.
Jeg løber ikke fra, at overførselsindkomsterne  - herunder kontanthjælpen - ligger under det, man kan tjene ved at få et arbejde. Det er netop også meningen. Der skal være et incitament til at søge et job og gøre en indsats.
Det er glædeligt, at vi har Frelsens Hær, Mødrehjælpen og en række andre organisationer, som yder et stort frivilligt bidrag i form af konkret hjælp til trængende. Men mon ikke en del af efterspørgslen på disse ydelser øges, når et stort dagblad som Ekstra Bladet kører en månedlang kampagne sammen med ASF Dansk Folkehjælp for julehjælp? Det er i hvert fald, hvad Jens Nørlem, generalsekretær i ASF Dansk  Folkehjælp har bekræftet.

