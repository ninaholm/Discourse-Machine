Hvornår har en mandlig kollega sidst henvist til dig?
Man skyder ikke skylden på kvinderne ved at konstatere, at de er sværere at få til at udtale sig i medierne end mændene. Men peger på de grundlæggende forskelle i vores socialisering


I sjette klasse havde vi tema om arkitektur og skulle bygge en model af skolen. En af forældrene hjalp til. Han hed Bjarne og var flot i tøjet. Jeg kan huske præcis, hvor vi befandt os, da det skete. At jeg sad på en stol og han stod over mig. Så sagde han: »Hold op, hvor er du god til at slå lige streger.« Og så gjorde han noget helt vildt. »Kom og se unger, Anna er allerede arkitekt!«Jeg husker meget lidt fra min tidlige skoletid, så jeg har tit funderet over, hvorfor netop det minde fik varighed. Jeg tror, at bette Anna lavede sine ting til husbehov, ramte inden for skiven, men sjældent i tyrens øje, og derfor var lidt rystet over offentlig ros. Som jeg sidder her i dag, 42 år og mellemleder i et anerkendende ledelsesmiljø, er jeg tilbøjelig til at tro, at jeg også var ordinær udi streger, men at flotte Bjarne bare så, at jeg kunne bruge en kollektiv hyldest.Information offentliggjorde i sidste uge resultatet af en undersøgelse af kildebrug gennem en 14 dages periode: 494 styks, hvoraf kun de 144 var kvinder. Og kun i 21 procent af tilfældene som eksperter, i 40 procent som erfaringskilder. Hurtig konklusion: Vi taler med kvinder om deres verden og med mænd om den store.
