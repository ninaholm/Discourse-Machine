Er den moderne verden virkelig i stykker?
Jeg har læst, at psykologer engang betragtede nostalgi som en mental lidelse. Det lyder rimeligt


Forleden mærkede jeg den der flødebombe af en 70&rsquo;er-dessert, citronfromage, på tungen for første gang siden min barndom, hvor farmor i Middelfart plejede at lave det til min søster og mig. Man skulle tro, at minderne væltede frem. At jeg blev nostalgisk. Næh.Det eneste, jeg rigtig tænkte på, var, at det da egentlig var vildt nok, at farmor bare hældte skallen fra måske 10 oversprøjtede citroner ned i fløden dengang. Godt, vi ikke gør det mere, alligevel!Måske er min manglende nostalgi grunden til, at jeg heller ikke forstår, at folk kan længes tilbage til en svunden tid; til en æra, hvor verden var bedre end det billige skidt, vi render rundt i lige nu. For jeg er vild med den moderne verden. Det bliver bedre dag for dag (også for Afrika).Men det virker, som om jeg står ret alene med den holdning. I hvert fald ser jeg nostalgi og modernitetskritik vokse frem overalt, og lige nu kommer det fra så forskellige kanter som præsten Sørine Gotfredsen og psykologen Svend Brinkmann. De to er enige om, at den moderne verden er tom og individualistisk. Vi er blevet så omstillingsparate, at vi nærmest lever i fremtid; vi er selvfede, og vores konstante fokus på flygtige mavefornemmelser skaber skilsmisser, dumhed og mentale diagnoser.Holdningerne har åbenbart et enormt publikum. I hvert fald storsælger Brinkmanns bøger, og hans foredragskalender er booket det næste halvandet år. Mange har tilsyneladende fornemmelsen af, at den moderne verden er i stykker. At vi gradvist bliver mere fremmedgjorte over for os selv, hinanden og vores biologiske udgangspunkt, alt imens mellemøstkrige, flygtningestrømme og klimaforandringer smadrer planeten. Nej, så var det trods alt bedre i gamle dage.Nu er jeg er hverken jubeloptimist eller blind for verdens fortrædeligheder, men hvis man ser nøgternt på menneskehedens udvikling de seneste 10.000 år, har jeg svært ved at bevare pessimismen.Siden vi opfandt landbruget og begyndte at organisere os i fastboende samfund, har mængden af vold, mord og krig været jævnt faldende, og i dag lever vi ifølge forskere i den mest fredelige periode i menneskehedens historie. Trods krig i Syrien var 2014 langt mere fredelig end noget andet år i det 21. århundrede. Samtidig bliver millioner af mennesker hevet ud af fattigdom, børn kommer i skole og demokrati og menneskerettigheder vokser frem.Men hvorfor har folk så en tyrkertro på, at verden langsomt går af lave? At ungdomsårene var mere solbeskinnede end den grå nutid? (Heller ikke her gør jeg mig nogen illusioner. Jeg er smerteligt bevidst om, at min gymnasietid var en via dolorosa af eksistentiel usikkerhed og for tidlig sædafgang).I socialpsykologien kalder man det the fading affect bias. Man glemmer negative følelser hurtigere end positive, så fortiden fremstår mere rosenrød, end den reelt var. Man plukker enkelte elementer ud og glemmer resten. For eksempel sad jeg forleden foran tv&rsquo;et med aftenrødvinen og hørte Svend Brinkmann forklare, hvorfor fortiden er bedre end sit rygte. For eksempel kan ingen i dag bygge lige så gode violiner, som dem Stradivarius lavede i 1700-tallet, sagde han.Fair nok at lave det positive spin på 1700-tallets Europa, men man kunne også fortælle en anden historie: At gennemsnitslevealderen var 30 år, og at kosten var så skidt, at mænd kun blev 165 cm høje. At millioner døde i slaveskibe og i krig, og at diktatorer herskede med tortur og dødsstraf for alt fra majestætsfornærmelse til at fælde et træ. Så falmer fortidsfetichismen lidt, skulle man mene.Jeg har læst, at psykologer engang betragtede nostalgi som en mental lidelse, der især ramte schweizere, som opholdt sig for længe væk fra Alperne og derfor nærede en irrationel længsel efter koklokker og sankt bernhardshunde. Det lyder sådan set meget rammende.Christian Bennike er journalist. Klummen er udtryk for skribentens egen holdning
