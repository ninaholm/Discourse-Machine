Journalistisk fallit



 Den mest sete amerikanske tv-kanal med erhvervs- og finansnyheder hedder CNBC. Her tuner hundredtusindvis af amerikanere ind dagligt for at få helt konkret rådgivning om aktiekurser og investeringer. Programmet har nogle af USA's mest kendte erhvervsjournalister ved roret.
Men på det seneste har kanalen fået sig et problem. I kølvandet på finanskrisen spørger amerikanerne sig selv, om CNBC har vildledt snarere end vejledt sine seere. CNBC's dyrt betalte journalister har i årevis bogstavelig talt været i seng med finanseliten, beundret dens topfolk, og har på ingen måde bedrevet blot et minimum af kritisk eller uafhængig journalistik.
Jon Stewart, overmåde populær talkshowvært, kendt også i Danmark for det journalistisk-politiske satireprogram The Daily Show, har gjort sit for at udbrede kritikken. I en række indslag har Stewart, hvis store force er, at han kombinerer kritik, humor og gedigen research, ristet CNBC over en sagte ild. Hans 20 minutter lange interview med CNBC's Jim Cramer blev sendt på DR2 tirsdag og er værd at finde på nettet og se eller gense. Cramer, der er USA's mest populære aktieanalytiker og finansrådgiver på tv, er helt nede på knæ og meget langt fra sin normalt særdeles kæphøje og kontante stil. Den tidligere hedgefund-manager siger mest undskyld, mens Stewart rasende og undrende spørger, hvorfor kanalen har valgt den logrende tilgang. 
EN TING ER, at ingen af CNBC's journalister eller værter så finanskrisen komme. Det gjorde kun meget få af USA's erhvervsjournalister, og det kan man beklage. Værre er det, at journalisterne ukritisk slugte alle påstande fra de nu upopulære men dog bonusforgyldte topchefer om, at alt var fint, lige indtil deres firmaer krakkede. Tåkrummende pinligt er det at gense et klip fra sidste år, hvor CNBC's journalist kurrende spørger finansmand R. Allen Stanford, hvorvidt det "er rigtig sjovt at være milliardær". Stanford svarer nærmest rødmende: Jo, nu han får det her frække spørgsmål, må han indrømme, at det er rigtig sjovt. I sidste måned blev Stanford sigtet for bedrageri for otte milliarder dollar.
Konklusionen er, at alt for mange af de amerikanske erhvervsjournalister har svigtet deres rolle både som samfundets vagthund og som repræsentant for de almindelige borgere. Der er hæderlige undtagelser; især Wall Street Journal og New York Times, hvor flere skribenter har produceret meget kritiske artikler. Her var problemet snarere, at meget få politikere i Kongressen hørte efter. Og den offentlige lydhørhed var begrænset, fordi alles indtjening steg. Men de to nævnte aviser læses af meget få. CNBC derimod er et massemedie i ordets egentlige forstand. Her har svigtet været massivt.
Det gælder også andre steder. I Danmark har vi rigeligt med eksempler på bløde propagandister og medløbere fyldt med sweet-talk uden lyst eller evne til at sætte sig ind i substansen i deres stofområde. En skamplet på journalistfaget.

