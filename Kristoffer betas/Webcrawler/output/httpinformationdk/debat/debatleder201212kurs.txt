Kursskifte



 For bare få år siden var de danske forlæggere med til at liberalisere bogmarkedet og indføre frie bogpriser. Nu er de ved at vende rundt og kæmper for en ny regulering af det frie bogmarked. Hvad er der lige sket?
Jo, den økonomiske krise har blotlagt nogle mønstre på et fuldstændigt liberaliseret bogmarked, som har vist sig at være en bombe under et mangfoldigt dansk bogmarked. Forlæggere er ikke glade for at sætte tal på nedturen, men mere uofficielt er klagen enslydende: Salget af de såkaldte mellembøger og smalle titler er gået i stå, altså de bøger som er garantien for et mangfoldigt bogmarked og samtidig forudsætningen for fremtidige vigtige forfatterskaber. Lige nu er det kun bestsellerne, der sælger, og antallet af titler, der holder omsætningen nogenlunde i gang, bliver stadigt mindre.
Mange siger, at bogbranchen er en flok klynkere, der ikke har set virkeligheden i øjnene og har undladt at tænke i nye indtjeningsmuligheder, som man kender det fra musik- og filmbranchen. Men faktisk gælder der særlige vilkår for bogmarkedet. Det bør være målet at sikre et mangfoldigt dansk bogmarked. Og prisen for det er nogle reguleringer, der dæmper de værste effekter af et helt frit marked.
Faktisk er der med Marianne Jelved (R) som ny kulturminister en chance for at få en dialog med bogbranchen om mulig regulering. Selv om det strider mod tidsånden at genindføre regulering, er der ingen tvivl om, at Marianne Jelved er kvinde for at overveje strategier for at imødegå konkurrencestatens rent økonomiske tænkning og mest destruktive konsekvenser.
Det kræver dog fuldstændig enighed blandt forlæggerne; uenighed i branchen var jo også en årsag til, at Uffe Elbæk afviste at gøre noget. Og det kræver først og fremmest, at de to store, Gyldendal og Politiken, med hver deres interesser i forlagsvirksomhed og internetboghandel, gør op med sig selv, hvor deres primære interesse ligger.

