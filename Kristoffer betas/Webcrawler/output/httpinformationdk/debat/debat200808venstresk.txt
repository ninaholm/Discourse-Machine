Venstres kulørte billede



 I Information lørdag den 9. august tegner de to venstrefolk Ellen Trane Nørby og Kristian Andersen et malerisk og meget kulørt billede af de Liberales store fortjeneste for de sociale fremskridt i de senere år. Nu er det jo ret bekendt, at mange kunstmalere i tidens løb har kopieret andre berømte kunstmalere og kradser man lidt i lasuren på de to skribenters maleri vil man se en kopi, der viser sig nemlig et godt gammeldags socialdemokratisk program, som Venstre har kopieret, da de kom til magten i 2001. Det bliver man dog ikke straffet for lige her og nu, men måske senere. Og den liberale medicin i form af skattestop, målrettede skattelettelser og en solid erhvervs- og skattepolitik som de to forfattere skriver om har jo rigtigt nok virket, men som et bedøvende medikament på befolkningens bevidsthed. 
Ødelægger demokratiet
Det var jo sådan at skattelettelserne var nøje planlagt til udbetaling til den arbejdende del af befolkningen, således at regeringen kunne vinde valget, og den anden del af befolkningen, der ikke var i arbejde, var med til at betale denne belønning. Det var de syge de arbejdsløse og pensionisterne med flere (det burde være ulovligt kun at give skattelettelser til en del af befolkningen). Den anden del vedrørende erhvervs- og beskæftigelsespolitik er igen en grov manipulering eller bevidst løgn. 
Det, der har været årsag til det store økonomiske fremskridt i Danmark de senere år, er hovedsagligt fremkommet ved kæmpe indtægter på olien, en god eksport til USA i den periode, hvor den tyske import var gået mere eller mindre i stå, samt det store internationale opsving. 
Det har altså intet med regeringens ledelse af landet at gøre - lige med undtagelse af vor eksport til USA, der jo kom i stand ved Anders Foghs frieri og bryllupsgave i form af at have medvirket i en total forfejlet og forløjet - og måske også en kriminel handling i Irak. 
Regeringen har altså ikke fremmet velstanden i Danmark, men har til gengæld ødelagt landets sammenhængskraft med eksempelvis gennemførelse af kommunalreformen, der tilsidesætter det kommunale selvstyre og vort demokrati, udlicitering af hospitalsvæsenet, der opdeler befolkningen i to grupper og ødelægger det offentlige sygehusvæsen. Lov og orden er også forringet, så borgerne føler sig svigtede og usikre, nedskæringer som følge af regeringens styring af økonomien på et detailniveau, som ikke er set før (i mine 72 år) på grund af mganglende tillid til kommunalpolitikerne. 
Altså alt i alt dårlig kunst, varm luft og tilsat masser af løgn, så de liberale er godt i gang med at ødelægge vort demokrati. 

