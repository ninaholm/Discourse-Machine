Obamas store chance
Skal den offentlige sektor overhovedet spille en rolle i fremtidens USA? Det bliver et af hovedspørgsmålene ved det amerikanske præsidentvalg i 2012. Den almindelige amerikaner vil ikke af med velfærden, så hvis Obama spiller på frygten for republikanernes nedskæringer, har han gode muligheder for at vinde
Familien Obama møder sejrssikkert amerikanerne efter valgsejren i 2008. Den slags billeder kan vi få at se igen i 2012.


 Obama er en taber. Sådan beskrev kommentatoren Peggy Noonan for nylig USA's præsident i Wall Street Journal
Tovtrækkeriet om gældsloftsstigningen synes at give Noonan ret. Obama endte med en aftale, som ifølge Republikanernes leder i Repræsentanternes Hus, John Boehner, opfylder 98 pct. af partiets ønsker. Der var ikke tale om et kompromis. Det var snarere et rent republikansk forslag, Obama og Demokraterne gik med til.
For Republikanerne har det primære mål med krisen om gældsloftet da også været at få Obama til at ligne en taber, som under ingen omstændigheder kan genvælges ved valget i 2012. Lige siden Obama blev præsident har konservative yndet at sammenligne ham med Jimmy Carter den sidste demokratiske præsident, som ikke blev genvalgt men led et sviende nederlag til Ronald Reagan ved præsidentvalget i 1980. Det er den skæbne Republikanerne inderligt ønsker for Obama. For dem er det vigtigere end at bekæmpe arbejdsløshed og rede USA's skrantende økonomi.
Balance efterspørges
Spørgsmålet er imidlertid, om ikke Republikanerne forregner sig. For den almindelige amerikaner deler ikke deres ideologiske blodtørst. I juli og august viste meningsmåling efter meningsmåling, at den amerikanske befolkning ønskede en balanceret løsning. De så helst en kombination af nedskæringer og skatteforhøjelser til de rigeste amerikanere.
En omlægning af skattesystemet opleves generelt at være på sin plads i et land, hvor den rigeste en pct. af befolkning har fordoblet sin del af den nationale indkomst over de seneste 30 år. I dag tilfalder hele 20 pct. af nationalindkomsten denne gruppe. De 90 pct. nederst i indkomsthierarkiet har i samme tidsrum kun oplevet meget moderate lønstigninger.
Man har ikke set så voldsom en ulighed siden Det Store Krak i 1929. Selv de allerrigeste er betænkelige ved udviklingen. Warren Buffett, USA's næstrigeste mand, sagde for nylig i et interview, at han betaler procentvis mindre i skat (17,7 pct.) end sin sekretær (30 pct.). Multinationale selskaber som General Electric, Bank of America og Citigroup betalte slet ingen skatter i 2009. Der er altså grobund for bred utilfredshed med uligheden.
Forræderen Obama
For en del progressive amerikanere er Obama til gengæld dog intet mindre end en forræder, der har svigtet idealerne. En Demokratisk præsident, der ikke blot er villig til at indgå kompromiser med Republikanerne, men også overtager deres politik uden kamp til stregen, er hård kost. Paradoksalt nok er det nu den ærkekonservative Tea Party-bevægelse, der har overtaget den kampgejst som så mange progressive udviste ved præsidentvalget i 2008.
Det er imidlertid svært at kalde en præsident en taber eller forræder, når han har reddet bilindustrien og dermed op imod 1 million job, trukket tropperne ud af Irak, dræbt Osama bin Laden og gennemført en sundhedsreform noget som demokratiske præsidenter forgæves har kæmpet for siden Harry S. Truman i 1940'erne.
På den anden side har progressive politikere og kommentatorer ret i, at Obama ikke har formået at kæmpe tilstrækkeligt for progressive idealer og har overladt initiativet til Tea Party-bevægelsen, pengestærke konservative som Koch-brødrene og organisationer som FreedomWorks og Grover Norquists Americans for Tax Reform.
Og alt tyder på, at kampen fortsat vil blive svær for Obama. Grover Norquist, som var en af dem, der i kulissen strammede hårdknuden i forhandlingerne om gældsloftet, har fået 234 ud af de 241 republikanske medlemmer af Repræsentanternes Hus og 41 af de 48 republikanske senatorer til at underskrive et løfte om aldrig under nogen omstændigheder at hæve skatterne.
Hvis den republikanske halvdel af medlemmerne i det såkaldte Superudvalg, der skal finde 1,5 billioner dollar i yderligere besparelser inden den 23. december, består af folk, som har underskrevet Norquists løfte, kan man nemt forestille sig at de hårdnakkede forhandlinger fortsætter.
Forvirring
Obama blev i sin tid landskendt med en tale om ét Amerika. I dag regerer han over et delt Amerika. Valget i 2012 kommer overordnet til at handle om, hvorvidt det offentlige overhovedet skal spille en rolle i fremtidens USA.
Diskussionen rummer et stort paradoks. Mange af de amerikanere, der går ind for lavere skatter og en begrænsning af det offentlige, er samtidig indædt imod, at offentlige programmer som Social Security (pensionssystemet) og Medicare (sygesikring til amerikanere over 65 år) kommer under kniven.
En del af grundene til denne dobbelthed er, at der eksisterer en udbredt misforståelse om, hvor pengene til disse programmer kommer fra. Et skilt ved en demonstration mod Obamas sundhedsreform i 2009 sagde det hele: »Hold regeringen væk fra min Medicare!«.
Hvis Obama kan få befolkningen til at forstå, hvad der er offentligt, og hvad der er privat, har han en chance for at kapre stemmer. Det viser erfaringer fra suppleringsvalget til Repræsentanternes Hus i foråret. Kort før valget offentliggjorde det republikanske kongresmedlem Paul Ryan et budgetforslag, der bl.a. indebar en privatisering af Medicare. Det fik et ærkekonservativt valgdistrikt i delstaten New York til at vælge demokraten Kathy Hochul. Distriktet havde ellers med en enkelt undtagelse stemt Republikansk siden 1950'erne. Kathy Hochul vandt ved at spille på frygten for, at Republikanerne ville privatisere Medicare.
Denne frygt for besparelser kan give Obama adgang til en vælgergruppe, som han hidtil har haft dårligt fat i: dem over 65 år. Det er overordentligt vigtigt for hans chancer for genvalg. Ved valget i 2008 var det den eneste demografiske gruppe, som republikanernes præsidentkandidat John McCain vandt. Ved midtvejsvalget i 2010 var det især denne gruppe, der var udslagsgivende for Republikanernes sejr.
Besparelsestræthed
Foruden privatisering af Medicare er republikanerne godt i gang med at føre deres vision om USA's fremtid ud i livet på en række andre områder. Det kan imidlertid resultere i modvind hos midtervælgerne
I Wisconsin har guvernør Scott Walker forsøgt at knække fagforeningerne ved at fratage dem retten til kollektiv overenskomst. I Arizona har guvernør Jan Brewer indført drakoniske love, der gør det muligt for politiet at chikanere indvandrere. Borgerretsgrupper mener, at lovene er direkte forfatningsstridige. I New Jersey har guvernør Chris Christie gennemført så dybe nedskæringer i offentlige skolers budgetter, at staten ikke kan opfylde sine uddannelsesmæssige forpligtelser.
Tiltagene er upopulære og har ført til demonstrationer. I Wisconsin har resultatet sågar været en folkeafstemning om at fyre republikanske lovgivere. Republikanernes visioner kan altså vise sig at være så hård kost for amerikanerne, at det koster stemmer.
Fra på mandag begiver Obama sig ud på en tur gennem Midtvesten. Han kan passende gøre turen til startskuddet på sin valgkampagne ved at fremlægge en alternativ vision til Republikanernes USA. F.eks. kunne han lancere en plan for massive offentlige investeringer i landets faldefærdige infrastruktur. USA har nemlig brug for storstilede offentlige projekter, sådan som man så under Franklin D. Roosevelts New Deal i 1930'erne. Det kan sætte folk i arbejde og netop jobskabelse vil være et af de helt centrale områder, når amerikanerne næste år skal vælge præsident.
Obama får også en chance for at bakke op om den offentlige sektor, når USA i næste måned skal markere tiåret for terrorangrebet på World Trade Center og Pentagon. Dagens helte bliver med sikkerhed de offentligt ansatte politibetjente og brandmænd, der hjalp ofrene for angrebet.
Obama chance ligger altså i både i tale og handling at forsvare det offentlige ved at understrege, at det har en funktion i et moderne samfund, og at amerikanerne burde udvise samfundssind og fællesskabsfølelse, fremfor at lade republikanerne kvæle det offentlige. Formår han at samle vælgerne om det budskab, kan han blive en vinder i 2012.
 
Carl Pedersen er adjungeret professor i amerikanske studier ved Center for the Study of the Americas, CBS. Hans seneste bog er 'Obama's America' (2009).

