Fogh, afvis det under vidneansvar!
LEDER


 Som et genfærd, en påmindelse om en dyster fortid, dukkede Anders Fogh Rasmussen onsdag aften op på DR1 i interviewprogrammet ’Vi ses hos Clement’. At genfærdet var den virkelige Fogh, kunne seerne forvisse sig om, da ansigtet på skærmen afviste alvorlig kritik med nøjagtigt samme ordvalg, som blev anvendt af Danmarks Venstre-statsminister i årene 2001-2009:
»Jamen, altså, det kan jeg fuldstændigt afvise.«
Den alvorlige kritik, som Fogh i denne omgang fuldstændigt kan afvise, er udsagnet om, at hans Statsministerium i året 2003 fik Udenrigsministeriets Folkeretskontor til – i et notat til Folketinget – at fuske med det juridiske grundlag for Danmarks indtræden i krigen mod Iraks Saddam Hussein.
Denne belastende anklage fremsættes i journalisten Jesper Tynells aktuelle bog Mørkelygten. Bogen bygger på samtaler med embedsmænd – blandt andre dem, der var med til at levere det juridiske skyts for dansk krigsførelse. Samtalerne er anonyme. Det svækker selvsagt deres beviskraft. Men uden anonymiteten kunne de ikke havde fundet sted. Dertil er danske embedsmænds systemloyalitet og karrieretrang alt for stor.
Om Irak-krigen går udsagnene på, at Udenrigsministeriets Folkeretskontor i begyndelsen af 2003 modtog meldinger »fra allerhøjeste sted«, mundtligt overleveret uden om ministeriets formelle kommandoveje. Ordren lød på, at den juridiske argumentation ikke måtte hindre dansk indgang i krigen, men helst fremme den.
»Allerhøjeste sted« må antages at være daværende statsminister Fogh. Daværende udenrigsminister Per Stig Møller (K) havde lovet Folketinget, at Danmark ikke ville gå i krig uden et klart mandat fra FN.
Men så ringede USA’s daværende præsident, George W. Bush, til Fogh og sikrede sig hans tilsagn om, at Danmark ville gå med i »koalitionen af de villige« mod Hussein. Dermed var opgaven for embedsmændene fastlagt.
I sidste uges ’Debatten’ på DR2 krydssejlede Per Stig Møller mellem to yderpunkter: Pure at afvise, at en henvendelse fra Statsministeriet til Folkeretskontoret havde fundet sted – og at erklære det »betændt og gennempolitiseret«, hvis henvendelsen alligevel havde fundet sted, hvad Per Stig Møller ikke var fuldstændigt sikker på, at den ikke havde.
Ikke noget ganske overbevisende forsvar for Fogh.
Fogh valgte altså onsdag at være sig selv lig og foretage sin fuldstændige afvisning. Fulgt op af erklæringen:
»Generelt så arbejder det danske embedsmandssystem så professionelt, at man ikke bare som politiker kan bestille et bestemt resultat af deres notater.«
Her vælger Fogh at overse pointen i Jesper Tynells bog – og essensen af Tynells embedsmandsudtalelser: Det danske embedsmandssystem opfatter det som en del af det at være ’professionel’, at systemet er rede til at levere de argumenter, som den politiske magt gerne vil have. Medmindre der er tale om en »klar ulovlighed« – hvad der åbenbart sjældent er og i hvert fald slet ikke på folkerettens politisk farvede område.
I onsdagens tv-interview blev Fogh – mærkeligt nok – ikke foreholdt embedsmændenes udsagn til Tynell om, at Fogh i 2003 bad embedsmændene om at undersøge, om han kunne blive stillet for Den Internationale Straffedomstol for at indlede en ulovlig aggression. Mere overbevist af argumentationen for Irak-krigens lovlighed var Fogh altså heller ikke. (Embedsmændene kunne berolige ham med, at straffebestemmelsen om ulovlig aggression først håndhæves fra 2017.)
Påstand står mod påstand. Men sådan behøver det lykkeligvis ikke at blive stående. Det nuværende folketingsflertal fik i 2012 gennemført, at der er nedsat en dommerledet kommission til at undersøge grundlaget for Danmarks 2003-indtræden i krigen i Irak, herunder grundlaget for de oplysninger, Folketinget fik.
Når undersøgelseskommissionen indleder sine afhøringer, er nogle selvskrevne til indkaldelse: Embedsmændene i Folkeretskontoret og de fhv. ministre Møller og Fogh. Det bliver spændende, om Fogh er lige så fuldstændigt afvisende, når han taler under vidneansvar.

