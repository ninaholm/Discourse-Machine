Dom over død mand
En historie om den høje pris for modig vedholdenhed


 
	Nej, det følgende handler ikke om Bent Jensen og Jørgen Dragsdahl. Dommen er faldet, men Dragsdahl ikke spor død. Bent Jensen har godt nok været vedholdende, men ikke specielt modig i det felttog mod Dragsdahl, han vandt. Foreløbig. Det vedholdende er forankret i den sikkerhed, professoren havde i sin støttekreds af gamle koldkrigere, der konkret betød, at han ikke risikerede hus og hjem. Omvendt har Dragsdahl sat alt over styr ved modparts appelbegæring efter byretsdommen og afgørelsen forleden. Mærkværdigt, at Landsrettens dommere i betragtning af kendelsens egne ord lader Dragsdahl bære den dobbelte økonomiske byrde og åbenbart har fortrængt deres egne domspræmisser. Jo, det var injurier, og nej, der er ikke ført bevis for, at Dragsdahl var sovjetisk agent. Landsretten mener, at Dragsdahl må som offentlig person, der jo bevægede sig i en gråzone, finde sig i hvad som helst. Mon ikke Landsrettens dommere befinder sig i en gråzone! Ét er, at en højere ret underkender en lavere – det sker; noget andet er, når retten, der i kendelsen renser Dragsdahl, samtidig straffer ham ved dobbelt sagsomkostningspålæg. Forholder det sig virkelig sådan, at man som debattør kan se sig ruineret i et retsligt tabt forsvar mod verbale overfald? Heri ligger den egentlige trussel mod ytringsfriheden, mindre når en polemiker dømmes for personangreb, der reelt ikke holder. Dragsdahl er ikke skyldig, ikke anklaget, ikke dømt, blot stemplet. Procesbevillingsnævnet bør ved begæring give adgang til Højesteretsprøvelse. En alternativ sympatiserende indsamling svarende til Jensens må bistå den nødstedte journalist efter Landsrettens ruinerende kendelse. En indsamling gør tillige en appel mere praktisk realistisk. Hvis Dragsdahl orker.

	Iskold audiens

	Overskriften hentyder til noget andet, nemlig en her i landet overset film fra i fjor med manus af Klaus Rifbjerg, instrueret af Jan Troell. Om den svenske teolog og journalist Torgny Segerstedt, der i 1930’erne og 40’erne, ikke som en Bent Jensen i tilbagevirkende tryghed, men her og nu, mens uretten foregik og med liv og helbred som indsats kæmpede en anderledes farlig kamp mod Hitler og nazisterne. Segerstedt, hvis pen var skarp og kompromisløs, til stadighed dyppet i redelighed og vendt mod både højre og venstre, blev hentet fra en bumlet akademisk karriere med sideløbende freelancejournalistisk virksomhed til chefredaktørposten for den navnkundige – i 1985 hedengangne – Göteborgs Handels- og Sjöfartstidning.

	For nu 80 år siden indledte Segerstedt næste fase i sin vedholdende afdækning af nazisternes forbrydelser og satte fokus på Hitler selv og på Herman Göring. Sidstnævnte havde et særligt ømfindtligt forhold til nazikritiske folk i andre lande – ved svensk giftermål og hospitalsophold i landet efter Første Verdenskrig i særdeleshed til Sverige og Torgny Segersted. Göring gjorde i anledning af Segerstedts virksomhed sig krigeriske forestillinger over for svenskerne, og det officielle Sverige var rædselsslagent. Ikke mindre efter Hitlers overfald på Danmark og Norge i 1940. Stod Sverige nu for tur! Statsminister Per Albin Hansson forsøgte forgæves at dæmpe chefredaktøren, og avisen blev beslaglagt otte gange. I sympati for det nye Tyskland og efter hjertelig brevveksling med Hitler kaldte kong Gustav Segerstedt til sig og gav ham i rank majestæt med rullende svenske højkaste-bagtunge R’er en regulær skideballe: om redaktøren, som kongen konsekvent betitler du, mon er sig sit ansvar bevidst, om du vil kaste Fosterlandet ud i krig! Audiensen er iskoldt forbi, før den er begyndt; Segerstedt bliver verfet ud. Og skriver videre.

	Ikke anerkendt i Danmark

	Rifbjergs og Troells dramadok om denne store journalist beretter om kompromisløsheden og dens konsekvenser også for omgivelserne. I Jesper Christensens mesterligt gribende fremstilling af Segerstedt er den tidligt ældede, storhårede grandseigneur utilsløret glad for god vin, store middage og kvinder, men enerens ensomhed er åbenbar og ikke desto mindre kampens pris. Pligtfølelsens konsekvens rummer tillige anfægtelser – ikke om missionen, men om egen adkomst til den.

	Mellem hustru og elskerinden bereder den berømte mand glæde og sorg; hos sine børn vækker han afstandtagen og undren. Men skrive må Segerstedt for enhver pris. Til bladhuset i det centrale Göteborg går turen dagligt ledsaget af hans tre hunde, to af de store og en bulldog, kaldet Winston – et velkendt syn i det göteborgske gadebillede. Den liberale kosmopolitiske by er tryg ved Segerstedt og hans fastholden af den anstændighed, svensk intelligens med Eyvind Johnson i front insisterer på midt i den fordærvende frygt. Johnson med romantrilogien Krilon (1941-43), hvor ansvaret for at skaffe sig viden om uretten og bekæmpe den, hvad enten man står midt i den eller på sidelinjen, slås uigendriveligt fast.

	Filmen om Torgny Segerstedt, Dom over død mand, gennemspiller moralens fordring i sort-hvid, tydeligvis inspireret af George Clooneys film om tv-journalisten Edward R. Murrows opgør med McCarthy i 1953. Var den kamp ikke blevet udkæmpet, havde Amerika mistet sjælen. Havde Segerstedt ikke kæmpet sin kamp, var Sverige blevet et ringere land. Sigende for danskernes sært rygvendte forhold til Sverige, er Segerstedt noget nær ukendt her, mens Norge i taknemmelighed og Sverige selvsagt har opkaldt gader og pladser efter ham. Samt til minde om i sandhed en modig mand, der lige før Hitlers selvmord segnede under arbejdsbyrden, for længst rejst en obelisk på Vasaplatsen i Göteborg.

	En sådan får professor Jensen næppe. Heller ikke den dag Højesteret forhåbentlig har talt og afsluttet en forkvaklet sag om den skamredne ytringsfrihed.

