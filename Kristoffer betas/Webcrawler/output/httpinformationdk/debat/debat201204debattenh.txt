Debatten om homovielser er teologisk uinteressant
Kirkelige vielser af homoseksuelle er et ligestillingsspørgsmål, og debatten er derfor ligegyldig set med teologiske briller. Det forklarer formentlig, hvorfor så få præster har ytret sig


 Onsdag den 4. april var der her i avisen en leder om ’Kirkens stemme’. Den ramte mig som præst på et ømt punkt, nemlig at jeg generelt ikke blander mig nok i den offentlige debat om folkekirken.
For tiden handler megen debat jo om kirkelig vielse af homoseksuelle – en debat, der også som en sidegevinst for hundredeogsyttende gang rejser spørgsmålet om, hvordan kirken overhovedet er organiseret, og hvordan staten og kirken i det hele taget skal forholde sig til hinanden. Ifølge lederen skønner Præsteforeningen, at 30 procent af landets præster overvejer at nægte vielser af homoseksuelle, og det er påfaldende – hedder det videre: »hvor få kirkefolk, der klart har taget afstand fra de homoforskrækkede kolleger«.
Den sad! Så nu vil jeg utvetydigt melde ud, at jeg helt og fuldt går ind for, at alle elskende par – også homoseksuelle – skal kunne vies i den danske folkekirke. Og jeg er 99,9 procent sikker på, at mine præstekolleger på Frederiksberg er af samme mening. Så er det sagt!
Men der er der især to grunde til, at jeg og mange andre præster ikke gider være med i den debat.
Ingen teologi på spil
For det første er modstandernes argumenter mod vielser af homoseksuelle komplet uinteressante – altså teologisk uinteressante. De er sikkert psykologisk dybt interessante, men der er ikke gnist af nytestamentlig teologi på spil. Spørg bare de teologiske professorer!
Modstanderne prøver ved hjælp af Bibelen at fremskrive noget om, at ægteskabet er en ordning mellem mand og kvinde, men den holder ikke. De er langt bagud i forhold til, hvor den faglige teologisk-eksegetiske diskurs befinder sig og uden tvivl også i forhold til en moderne opfattelse af kønnet, og det ville være både uoverkommeligt og trættende, hvis man hver gang, højrefløjsbrigaden gør sig til, skulle forklare omverdenen, at de med deres selektive fundamentalisme og lignende befinder sig mindst et par hundrede år tilbage i den førmoderne teologiske diskurs – hvis ikke endnu længere ’ude’.
Man kan ikke diskutere med dem, der vil tænke førmoderne – ligesom man ikke kan diskutere med andre religiøse grupper, der puster sig op med citater fra en ’hellig bog’ eller som skriver på ideologi og psykologi. Når ordets magt ikke slår til, må en anden form for magt derfor gribe ind. Så lad bare ministeren spille ud! Det kan kun være til kirkeorganisationens fordel, at den opdateres, så den matcher samtiden, og det er udtryk for unødig bekymring, når der råbes op om, at ministeren blander sig i kirkens indre anliggender. For homovielser er et ligestillingsspørgsmål og ikke et teologisk-dogmatisk emne.
Det menneskelige begær som sådant lægger op til teologi, fordi det kan være destruktivt – livs-ødelæggende. Teologiens grundtema hedder nemlig liv-død. Men kirkelig indblanding i, hvordan to mennesker sammen indretter sig i forsøget på at realisere deres individuelle natur i kærlighed, hører ikke bare fortiden til, men er udtryk for dårlig teologi og mangel på accept af det, man ikke selv forstår – indefra.
Substansen skal opdateres
For det andet er det ikke kirken som organisation, der er min og mange andre præsters hoved-interesse, men indholdet, substansen, livstydningen, erkendelsen, budskabet, eller hvordan man nu skal udtrykke det. Folkekirken er en rammeordning og derfor sekundær i forhold til den eller de udlægninger af livet og verden, kristendommen fremstiller. Den virkelige udfordring for en teolog består i tyde indholdet sagligt og forsøge at få det sat i tale på modernitetens præmisser uden at miste teologisk fokus. At tænke transcendensen ind i immanensen og vice versa, det er den grundlæggende udfordring, enhver fordomsfri teolog står overfor, nu hvor staten ikke længere »oplærer borgerne i den kristelige børnelærdom«, men tværtimod opdrager til udelukkende at se virkeligheden i et immanent-pluralistisk-historisk perspektiv modsat kristne forestillinger om transcendens og universel sandhed.
Kan substansen opdateres? Det er spørgsmålet, som enhver ’nysgerrig’ præst dagligt tumler med, fordi det er her, hovednøglen til fremtidens folkekirke ligger gemt og skal udformes. Redaktionerne bør virkelig gøre sig klart, at adskillige af de mange kirkestemmer sagligt set er aldeles uinteressante i kraft af anakronistisk teologi og utidig bekymring for strukturændringer. Og skulle jeg give et godt råd, vil jeg anbefale redaktionerne at sortere de fagligt set uinteressante kirkestemmer fra, nedtone strukturdebatten for til gengæld at lade kirken blive udfordret på den reelle substans.
Naturligvis er der magt på spil i skingre meninger og i strukturspørgsmål, men det er da af langt større betydning, hvilke ’filosofisk-teologiske læsninger’ af livet og verden (med eller uden Gud), der positivt kan være med til at forme diskurserne om såvel samfund som eksistens.
 
Peter Holm er provst for Frederiksberg

