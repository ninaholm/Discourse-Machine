Selvmorderisk



 Selvmord – er det noget, man kan begå på andre end sig selv? Det spørgsmål er dødsens aktuelt i sensommerens danske politik. Man kan sige, at regeringen er ved at begå selvmord i sagen om bortfald af dagpenge. Men det ville være mere præcist at sige, at de radikale er ved at begå selvmord på Socialdemokraterne og SF.
Halveringen af dagpengeperioden til to år og fordoblingen af genoptjeningskravet til ét år var et forlig, som den daværende VK-regering i 2010 indgik med Dansk Folkeparti og de radikale. Og som de radikale nu holder fast i, uanset at det i mellemtiden er blevet sværere at få job.
En uafvendelig skæbne, at mange efter 1. januar 2013 vil ryge af dagpengene og ikke kan få kontanthjælp, men må lade sig skille eller gå fra hus og hjem. Sådan synes den radikale leder, Margrethe Vestager, at opfatte det. Forleden erklærede hun, at »sådan er det jo. På et tidspunkt kan man ikke være på dagpenge længere«.
De ord har på Facebook nedkaldt al landsens forbandelser over Vestager, beretter Ekstra Bladet, der opstemt kalder sagen »dagpenge-massakren«. Uanset hvilke nye job beskæftigelsesminister Mette Frederiksen (S) kan fremmane ved sine hektiske seancer med arbejdsmarkedets parter, vil medierne i de næste måneder kunne sætte ansigter på dem, der glider i katastrofen fra 1. januar.
Kravet om konkret undsætning af ofrene vil presse Socialdemokraterne og SF ulideligt. Bare vent: Meningsmålinger vil vidne om nye styrtblødninger for de to afkræftede partier. De vil ende med at være nødt til at forlange handling, der lindrer for dem, som Frederiksen ikke kan jobforsyne.
Og de radikale vil ikke kunne sige nej uden at vælte den regering, de selv har stablet op. Politik handler også om at tænke skaktræk frem. De radikale kan lige så godt bløde op nu – frem for at lade S og SF bløde videre.
Et regeringsfællesskab er ... nå ja ... just det. Sådan er det jo. Ikke sandt, Margrethe Vestager?

