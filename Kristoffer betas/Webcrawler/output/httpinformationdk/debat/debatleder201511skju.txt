I det skjulte
LEDER


 Vi kender de borgerlige politikeres argumentation, når politi og efterretningstjenester skal have nye beføjelser til at overvåge frie borgere i et frit samfund: Hvis vi ikke har noget at skjule, har vi heller ikke noget at frygte.
Ligeså betænkelig argumentationen forekommer for retssikkerheden, ligeså meget rammer den de selvsamme politikere i nakken, når det handler om deres egen vilje til økonomisk åbenhed. Trods hård kritik fra Europarådet afviser Venstre-regeringen således så meget som at indlede forhandlinger om at reformere reglerne for den økonomiske støtte, de politiske partier modtager.
Normalt regnes Danmark – ikke mindst af danskerne selv – som et af verdens mest transparente og mindst korrupte lande.
Desto mere bemærkelsesværdig er den rapport fra Europarådets antikorruptionsenhed GRECO (Group of States against Corruption), der i sidste uge beskrev de danske partistøtteregler som »globalt utilfredsstillende«.
Regeringen opfordres direkte til at følge de anbefalinger, som kort før folketingsvalget blev afleveret af det partistøtteudvalg, den tidligere regering nedsatte. Men næh nej, kritikken preller af på Venstre-regeringen.
Uden nærmere argumentation meddeler indenrigs- og socialminister, Karen Ellemann: »Regeringen har ingen aktuelle planer om at ændre på partistøttereglerne.« Hvorfor? Det ønsker regeringen ikke at uddybe.
Hvorfor må vælgerne ikke vide, hvem der støtter de politiske partier med hvilke beløb? I dag skal partierne blot oplyse bidragydere på over 20.000 kroner – men ikke beløbets størrelse. Doneres pengene via erhvervsklubber eller indsamlingsklubber, kan de glade givere desuden forblive anonyme.
Vores demokrati er stærkt, men det er ikke stærkere end vælgernes tillid til politikerne. De radikale, Socialdemokraterne og Enhedslisten er parate til at forhandle nye regler, der kan få Danmarks fine omdømme som det åbne demokratis land til at stemme overens med vores praksis.
Hvorfor ønsker Venstre-regeringen at gamble med vælgernes tillid frem for åbent og ærligt at fremlægge de beløb, der sættes ind på partiets konto?
Er der mon noget at skjule, Lars Løkke Rasmussen?

