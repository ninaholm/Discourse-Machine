Farvel til SF og Vilhelmsen
Vilhelmsen har ført SF’s medlemmer bag lyset. Hvorfor måtte vi ikke få at vide, at en stemme på hende, var en stemme på en for længst afgået formand? Og hvordan kan hun ’udfordre regeringsgrundlaget’ for så bagefter at stå ’100 procent bag det’?


 Jeg har netop sagt farvel til SF efter 35 års medlemskab. Jeg har været aktiv i partiet lige så længe både organisatorisk og mere udadvendt – herunder amtsrådsmedlem og folketingskandidat.
SF valgte at gå til valg på en ny regering. Det lykkedes, men på et spinkelt grundlag og uden tilstrækkelig styrke til for alvor at få mærkesagerne gennemført.
Jeg har bakket op om regeringsgrundlaget og SF’s deltagelse i regering. Det gjorde landsmødet i foråret også. Et mindretal på landsmødet måtte tage til efterretning, at der var en kolossal stor opbakning til Villy Søvndal og ministerholdet.
Hen over sommeren oplevede jeg, at specielt skatteminister Thor Möger kom under pres, hængt ud i pressen og internt i SF, og uden at nogen tilsyneladende stod op for ham. Tværtimod kunne man næsten tænke, at nogen internt i SF var med til at destabilisere situationen.
Som formand for storkreds Vest blev jeg talrige gange kontaktet af pressen, som ville vide, hvordan jeg stillede mig til forskellige udtalelser. Specifikt opstod der nærmest en konkurrence om, hvem der repræsenterede SF’s såkaldte bagland.
Ofte viste det sig, at det såkaldte bagland var repræsenteret af personer, som tilhørte personkredsen omkring mindretallet fra landsmødet.
Så bragte Politiken en kronik forfattet af forhenværende folketingsmedlem Aage Frandsen. (2. august), hvor han åbent kritiserede både Villy Søvndal og de prioriteringer, der var foretaget af SF’s ledelse.
Den kronik fik formentlig afgørende indflydelse på Søvndals valg om at stoppe som formand for SF.
Vilhelmsens vaghed
Under valgkampen udtalte den indtil da forholdsvis ukendte Vilhelmsen flere gange, at hun ville stå for en ny linje i SF og udfordre regeringsgrundlaget. Noget af det næsten ordrette citater fra Frandsens kronik.
Annette Vilhelmsen gik under valgkampen målrettet efter at appellere til de medlemmer, der var skuffede over SF’s manglende indflydelse, dårlige meningsmålinger og utilfredse med specielt enkelte ministre.
Adspurgt om konkrete bud på, hvad hun ville gøre som formand, kom der dunkle antydninger såsom at sætte et godt hold, hvorefter hun skyndte sig at sige, at der skam også er et godt hold. Hun ville heller ikke konkretisere, hvordan hun både ville stå bag regeringsgrundlaget og udfordre det – eller hvordan medlemmerne skulle få større indflydelse på SF’s politik.
Vilhelmsen handlinger efter valget har fået mig til at vælge nu at stå udenfor SF – og uden SF. Det er og har ikke været nogen let beslutning, og den bunder primært i manglende tillid til SF’s nye formand.
Falske præmisser
Jeg mener, at Vilhelmsen er blevet valgt på nogle præmisser, som hun ikke lever op til. At hun nu står 100 pct. bag regeringsgrundlaget begrundes med, at hun nu »har haft nogle gode snakke« med statsminister Helle Thorning-Schmidt og Margrethe Vestager. De enkelte forsøg, der har været på at komme med en melding, der kan tilfredsstille kritikerne, er hurtigt trukket tilbage. Vilhelmsens første konkrete handling som ny formand var at udnævne forhenværende formand for SF Holger K. Nielsen til sin højre hånd, afskedige skatteminister Thor Möger og indsætte Holger K. med den begrundelse »at Holger kan det, Holger kan«.
Jeg mener, at Vilhemsen og den personkreds, der står bag hende, skylder SF’s bagland en forklaring på, hvorfor SF’s ca. 15.000 medlemmer ikke måtte få at vide, at en stemme på Vilhelmsen var en stemme på en for længst afgået formand. Og hvorfor var der ikke nogen fra den erfarne og taktisk kloge personkreds, der ville indvie medlemmerne og den undrende offentlighed i, at man ikke både kan stå bag regeringsgrundlaget og udfordre det? Villy Søvndal forsøgte, men blev straks beskyldt for at blande sig i formandsvalget og var dermed sat ud af spillet.
Vilhelmsen og den personkreds, der har bragt hende til magten i SF, skylder partiet en rigtig god forklaring på, hvad meningen er. Både med det der er sket på den korte bane, og hvad der skal ske på længere sigt.
Vilhelmsen har sagt, at hun har en god plan. Måske hun snart skulle afsløre lidt mere af den, så dem der optaget af SF’s fremtid ved, om man skal forlade partiet eller blive og kæmpe. For det er svært at kæmpe helhjertet for et parti, hvor der i den grad er sået tvivl om både rammer og retning.
Ulla Blok Kristensen er afgående formand for SF’s storkreds Vest og har været en aktiv del af partiet i 35 år

