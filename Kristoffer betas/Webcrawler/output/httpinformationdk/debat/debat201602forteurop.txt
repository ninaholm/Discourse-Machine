Fort Europa er i krise – men ikke den, vi tror
Angsten for flygtningestrømmen er udtryk for en dybere følelse af manglende politisk inddragelse og desillusion. Og så længe vi ikke sætter ind over for dette dybere problem, vil ankomsten af nye indvandrere og flygtninge til Europa blive oplevet som en krise
Læren af de seneste 25 år er, at uanset hvor stærk vi gør Fort Europa, vil end ikke hegn og krigsskibe afskrække migranter fra at søge hertil, mener dagens kronikør. På billedet ses græsk politi, der forsøger at opretholde orden ved grænsen til Makedonien, mens tusinder af asylansøgere forsøger at krydse grænsen.


 Flygtningekrisens dilemma er dette: På den ene side findes der i dag ikke et demokratisk mandat til at føre en moralsk og effektiv flygtningepolitik. På den anden side vil enhver politik, der kan samle folkeflertal, sandsynligvis være både amoralsk og ineffektiv.
Dilemmaet eksisterer ikke, fordi Europas befolkninger drages af moralsk forkastelige eller ineffektive politikker. Det eksisterer, fordi politikere fra alle dele af spektret har præsenteret flygtningespørgsmålet for os igennem de seneste 30 år på bestemte måder.
Politikerne har anerkendt, at indvandring er nødvendigt. Men de har også ladet os forstå, at indvandring giver problemer, som de vil håndtere. Samtidig udtrykker mainstreampolitikere ofte ringeagt for folkemasserne, som de ser som racister. Da Gordon Brown under den britiske valgkamp i 2010 beskrev pensionist Gillian Duffy som »en snæversynet kvinde« på grund af hendes bekymring for østeuropæiske indvandrere, eksemplificerede han elitepolitikernes foragt for de bekymrede småkårsfolk.
Postyret efter masseovergrebene i Köln afslører, hvor giftig en sådan tilgang kan være. Hundredvis af kvinder blev krænket, især af nordafrikanske og mellemøstligt udseende mænd. Myndighederne frygtede folkets reaktion og prøvede at dække over hændelsen. Da den alligevel kom til offentlighedens kendskab, skabte dette en desto større modreaktion mod migranter.
En form for krig
De uforenelige behov og ønsker har også givet os inkonsekvente, ubrugelige politikker, der paradoksalt nok er blevet forværret af EU’s frie bevægelighed. Schengen-området – gruppen af EU-lande, der har afskaffet paskontrol ved deres fælles grænser – blev etableret i 1985. I dag deltager 22 ud af 28 lande og endnu fire ønsker at tilmelde sig. Kun to lande – Storbritannien og Irland – står udenfor.
Drømmen om fri bevægelighed i EU er blevet til frygt for fri bevægelighed ind i EU. Forudsætningen for Schengen-zonens skabelse blev oprettelsen af et Fort Europa, en fæstning overvåget af et højteknologisk overvågningssystem med satellitter og droner og beskyttet af hegn og krigsskibe.
Mange af de politikker, som er gennemført i det sidste år, giver indtryk af et kontinent, der befinder sig i en form for krig. I juni blev der på et hasteindkaldt EU-møde vedtaget en 10-punktsplan, som omfattede brug militærstyrker til at »opfange og destruere« de både, der blev brugt til at smugle migranter. Kort efter begyndte Ungarn og andre østeuropæiske lande at rejse pigtrådshegn. Tyskland, Østrig, Frankrig, Sverige og Danmark satte Schengen-reglerne i bero og genindførte grænsekontrol.
I november indgik EU en aftale med Tyrkiet, ifølge hvilken tyrkerne skulle tilbydes op til 3,3 milliarder euro for at varetage mere effektiv grænsekontrol. I sidste måned vedtog Danmark en lov, der tillader landet at beslaglægge asylsøgeres værdigenstande for at betale for deres underhold.
Den spanske skabelon
Men trods den udbredte fornemmelse af, at vi står i en krise uden fortilfælde, er der reelt ikke noget nyt. Hverken i denne eller i EU’s usammenhængende reaktioner. Migranter har forsøgt at trænge ind i EU – ofte med døden til følge – i mindst et kvart århundrede.
Frem til 1991 havde Spanien åben grænse til Nordafrika. Migrantarbejdere kunne komme til landet for sæsonarbejde, og så vende hjem igen. I 1986 indtrådte det demokratiserede Spanien i EU. For at kunne blive EU-medlem måtte det imidlertid lukke sine nordafrikanske grænser. Fire år efter at have gjort dette blev Spanien optaget i Schengen-samarbejdet.
Men grænselukningen afholdt ikke migrantarbejdere fra at forsøge at komme ind i Spanien. Den 19. maj 1991 skyllede de første lig af illegale migranter op på kysten. Siden da, formodes det, er over 20.000 mennesker gået til grunde i Middelhavet på deres vej til Europa.
Spanien har to forposter i Marokko: Ceuta og Melilla. Efter sin indtrædelse i Schengen brugte Spanien 30 millioner euro på at bygge bolværk om disse enklaver for at forsegle dem mod resten af Afrika. Samtidig begyndte EU at betale de marokkanske myndigheder for at pågribe og tilbageholde alle potentielle migranter – ofte med stor brutalitet.
Den spanske tilgang blev til skabelon for EU’s efterfølgende flygtningepolitik: En trestrenget strategi, som kriminaliserer migranter, militariserer grænsekontrol og skubbe kontroller ud ved at betale ikkemedlemslande – fra Libyen til Tyrkiet – kæmpesummer for at agere indvandringspoliti for Europa. Men ej heller dette har afskrækket migranter fra at forsøge at rejse til Europa. De blev bare tvunget til at finde andre – og ofte farligere – veje. Derfor rejser så mange af dem nu igennem Grækenland og det øvrige Balkan.
Indvandringens prisme
Nok er der stor tilstrømning, men der er brug for større proportionssans. En million flygtninge og migranter ankom sidste år. Det svarer til under 0,2 procent af EU’s befolkning. Libanon har 1,3 millioner syriske flygtninge, svarende til 20 procent af befolkningen. For Europa ville dette svare til 100 millioner. Tyrkiet, det land, som EU gerne vil have til at holde nye migranter tilbage, er allerede vært for to millioner flygtninge.
Sammenlignet med andre steder er Europa således langt fra at segne under massetilstrømning. Lang større byrder er båret af langt fattigere lande. Blot hele den forestilling om, at håndtering af migranter og flygtninge primært er en opgave for ressourcesvage lande, er det mest forkastelige aspekt ved EU’s politik.
Den anden faktor i den nuværende migrantkrise er den politiske kontekst. Efterkrigstidens europæiske politiske orden med dens skiftende socialdemokratiske og borgerlige regeringer er under nedbrydelse. Den politiske sfære er svundet ind. Politik er blevet til et spørgsmål om teknokratisk forvaltning snarere end om social transformation. Det har ført til en krise i den politiske repræsentation. Der er i befolkningerne en udbredt følelse af at blive nægtet en stemme. De politiske institutioner ses som fjerne og korrupte.
Indvandringen har stort set ingen rolle spillet i afpolitiseringsprocessen og dens ledsagende frustrationer. Indvandring er ikke skyld i svækkelse af arbejderbevægelse og fagforeninger, i teknokratiseringen af de socialdemokratiske partier eller i påtvungne nøjsomhedspolitikker. Men indvandringen er blevet det prisme, hvorigennem mange anskuer disse forandringer. Samtidig er EU blevet symbol på afstanden mellem almindelige mennesker og den politiske klasse. Resultatet er stigende fjendtlighed over for migranter; og panik hos politiske beslutningstagere.
Større fjendtlighed
Så hvad stiller vi op? Er det muligt at bringe en moralsk forsvarlig og praktisk effektiv flygtningepolitik i samklang med de europæiske befolkningers demokratiske aspirationer? Mange politiske kræfter ser ud til at ville ofre det demokratiske mandat, mens andre ser ud til at ville give afkald på en moralsk og effektiv politik. Det fremherskende synspunkt er, at Europa behøver strengere kontrol, kraftigere grænsehegn, flere militærpatruljer.
Det er muligt, at sådanne tiltag har større folkelig appel. Men selv om fortalerne for dem gerne fremstiller sig selv som ’realister’, er det ikke bare en amoralsk tilgang – den er også ineffektiv. Læren af de seneste 25 år er, at uanset hvor stærk vi gør Fort Europa, vil end ikke hegn og krigsskibe afskrække migranterne. Ej heller vil forstærket kontrol flytte en offentlige mening. At gøre Europa til en stærkere fæstning vil ikke mindske den følelse af marginalisering og manglende inddragelse, som mange føler.
På den anden side står ’idealisterne’, der søger at fremme en mere moralsk indvandringspolitik, men som også ser ud til at lukke øjnene for, at det er der ikke demokratisk vilje til. Denne tilgang er lige så lidt brugbar, endsige moralsk, som den ’realistiske’ tilgang. For politikker, som ikke nyder bred folkelig opbakning, vil ikke komme til at fungere i praksis.
Som Tysklands kansler, Angela Merkel, har erfaret, kan det få fatale følger at forsøge at presse en lempelig flygtningepolitik uden offentlighedens støtte. I august foretog Tyskland unilateral suspension af Dublin-aftalen – den EU-ordning, ifølge hvilken migranter skal søge om asyl i den første EU-stat, de når frem til. Merkel gjorde sig imidlertid ikke større umage med at overbevise det tyske folk om visdommen i sin nye politik. Dette gav et gevaldigt bagslag, og inden for et par uger havde Tyskland frafaldet sin ’velkomstpolitik’ og genindført grænsekontrol. Konsekvensen blev en større fjendtlighed, både over for indvandrere og over for Merkel selv.
Der findes i indvandringspolitikken ikke enkle, hurtige løsninger, hvormed vi kan sammenknytte det moralsk forsvarlige, det praktiske effektive og det demokratiske rigtige. Migrantkrisen har varet og vil vare meget længe, og uanset hvilke politikker, man hitter på, vil den ikke kunne løses, hverken i år eller til næste år. Hovedproblemet ligger nemlig ikke på det politisk-pragmatiske niveau, men i selve vores måde at tænke hele denne udfordring på. Hvad der derfor mest af alt er brug for, er mere langsigtet tænkning.
Dybere følelser
En mere lempelig indvandringspolitik kan kun gennemføres med succes, hvis det lykkes at vinde offentlig støtte til den. At gennemføre den hen over hovedet på befolkningerne er dømt til fiasko. At opnå denne støtte burde imidlertid ikke være på forhånd udelukket. Ingen jernhård lov tilsiger, at befolkninger skal være fjendtlige over for indvandring. Store dele af offentligheden er netop blevet fjendtlige, fordi de er kommet til at forbinde indvandring med uacceptable forandringer.
Det er paradoksalt nok derfor, at indvandringsdebatten ikke kan løses ved blot at diskutere indvandring, lige så lidt som migrationskrisen kan løses ved blot at gennemføre migrationspolitikker. Angsten for indvandring er udtryk for en dybere følelse af manglende politisk inddragelse og desillusion. Så længe vi ikke sætter ind over for dette dybere problem, vil ankomsten af nye indvandrere til Europas kyster også fremover blive oplevet som krise.
The Observer og Information 
Oversat af Niels Ivar Larsen og Christian Curdt Christiansen

