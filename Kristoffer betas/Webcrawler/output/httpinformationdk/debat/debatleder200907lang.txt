Langt igen, homoer



 I MORGEN skydes World Outgames, den store event for homoseksuelle samt bi- og transseksuelle, i gang i København, og det vil ikke gå stille af. Ved åbningsceremonien på Rådhuspladsen synger Annisette sin sang, »Freedom to love«, hvis glade og stolte budskab bl.a. lyder: We are, the shiny stars tonight./ we are, the mirror in your eyes/ we are, the voice of hidden songs/ we are, one world, one love, daughters and sons. Annissette har doneret sangen til Outgames, og den er lagt ud til gratis download på nettet.
Et sportsstævne med konkurrencer blandt 5.000 idrætsudøvere fra 90 lande i 38 sportsgrene er et meget synligt indslag, men der er mange andre. Således har det en symbolsk betydning, at den gamle homonatklub Pan i Knabrostræde genopstår for en stund med gogo-dans og dragqueens, dj, underholdning og fest. Pan var i mange år et yndet mødested, hvor homoseksuelle kunne søge og finde ligesindede og partnere. Klubben har haft en umådelig kulturel betydning.
Der vil være en særlig udstilling på Københavns Bymuseum, Som jeg er, hedder den, og der vil ikke så langt derfra i Absalonsgade på Vesterbro være en udstilling med billeder af nøgne, skæggede mænd fra New York-magasinet PINUPS. På Vesterbrogade er der et arrangement kun for kvinder med titlen SKIN – the pussy edition. Kirke og kulturinstitutioner over en bred kam deltager, og der vil blive festet langt ind i nætterne. 
Overborgmester Ritt Bjerregaard bakker begivenheden op i en by, hvor også mindst to homoseksuelle i dag er borgmestre. Hoteller og handlende er med på vognen, ikke mindst fordi de tusinder af tilrejsende øger omsætningen betragteligt.
SANDELIG ER der sket meget, siden homoseksuelle i Danmark blev forfulgt af politiet, men det er ikke ensbetydende med, at alt er såre godt. Der er stadig masser af skjult liv, og det kræver fortsat mod at stå frem og over for forældre og alverden at erklære sig for homoseksuel. Derfor har det stor betydning, når kendte mennesker som Anja Andersen og Klaus Bondam viser vejen. Men der er også miljøer, hvor erklæret homoseksuelle risikerer øretæver, og man bemærker da lige, at boksning som disciplin ikke er med på listen. Er det et af disse miljøer?
En ringe trøst er det, at der er lande, hvor homoseksualitet slet ikke accepteres. Ikke mindst i Mellemøsten, hvorfor det væsentligste indslag i World Outgames er den konference, der holdes med 40 deltagere fra Mellemøsten, som vil udveksle erfaringer.
I frisk erindring haves stadig den pinlige sag, hvor den københavnske Metro ikke ville vise en kortfilm af to mænd, der kysser på stationerne, fordi man ikke ville støde passagererne. Omvendt viser en helt ny undersøgelse, som Capacent har udført for Danmarks Radio, at 60 procent af befolkningen mener, det vil være helt i orden, hvis homoseksuelle kan blive viet i en kirke. Det går den rigtige vej, men der er stadig langt igen.

