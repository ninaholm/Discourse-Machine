Skræmmende flittige kinesere
Amerikanerne er besat af truslen fra Kina. Ligesom vi i Danmark er bange for kinesere i den grønlandske undergrund, er amerikanerne bange for alt fra cyberspionage til lidt for dygtige kinesiske studerende


 Det er sjovt, som kineserne er overalt i USA. Selv Apple får deres fikse prestigedinge-noter produceret der, mens de til sidst bliver sat sammen i Californien, så der fortsat kan stå ’Made in USA’ på tech-produktet. Men udover alle varerne er det interessant at kineserne, eller rettere angsten for dem, gennemsyrer diskussionerne i både den politiske elite og i store dele af massekulturen.
Eksemplerne er legio: i den videnskabelige eller musiske verden skal man i USA lede længe efter de ’gammelamerikanske’, hvide unge, når det for eksempel gælder uddelte priser for særligt talentfulde studerende. Og i USA’s nationale, økonomiske debat, overskygger den kinesiske trussel alt andet. Det kinesiske eksportmirakel er naturligvis synligt for enhver, men hertil kommer, at amerikanerne finder det ydmygende, at den amerikanske megagæld mestendels består af kinesisk opkøbte statsobligationer. Visheden om, at Kina og USA på denne måde er bundet sammen i et nærmest faustisk skæbnefællesskab, gør de frihedselskende amerikanere dybt utilpasse, og det udgør en af de vigtigste psykologiske årsager til vælgernes ønske om at få gælden nedbragt.
Hertil kan man lægge den omfattende, meget omtalte kinesiske cyberspionage mod amerikanske virksomheder, privatpersoner, medier, militær – you name it. Kongressen har lige diskuteret nye, store bevillinger til at opruste USA på cyberkrigsfronten. Også selv om det langt fra er sikkert, at kineserne får særligt meget ud af spionagen.
Magasinet Foreign Policy bragte en morsom artikel i sidste uge med titlen ’You Can’t Hack a Steakhouse’, som jeg varmt vil anbefale, hvor forfatteren fremfører, at kineserne blandt andet grundet deres egen autoritære og hierarkiske tradition ikke rigtig kan afkode den enorme talestrøm mellem alle og enhver i Washingtons ekstremt netværksorienterede politiske klasse, hvor det er svært at finde ud af, hvorfor folk mødes uafbrudt. Er det for hyggens skyld? Politisk, socialt eller forretningsorienteret?
»Alle taler bare hele tiden«, som der blandt andet står. Det gør man ikke på samme måde i Kina.
Et andet fænomen er den dovne amerikanske ungdom. De voksne her til lands ser med rædsel på de kinesiske ungers flid og topkarakterer, mens de jævnaldrende amerikanske i stigende grad sygner hen foran diverse skærme og æder sig fede i junkfood.
Her vil overtegnede ihærdigt forsøge at glemme (men nemt er det ikke) en artikel i Dagbladet Politiken fra sidste uge, hvor strejkende gymnasieelever frejdigt udtalte, at regeringens SU-stramninger »ødelagde det fede ved at være dansker«, og at SU’en var en betingelse for, at ungdommen kunne »komme igennem Danmark«, som om verdens mest generøse velfærdsstat var et uoverkommeligt forhindringsløb. Her kan man kun le, når man sammenligner os med andre rige, vestlige lande, hvor ingen får så megen økonomisk støtte som de danske unge.
Nå – men amerikanerne synes altså, at deres unge er dovne og forkælede – selv om de på ingen måde kan måle sig med deres danske generationsfæller. Og denne angst er ikke kommet tydeligere frem end i bestselleren skrevet af Amy Chua: Battle Hymn of the Tiger Mother, der var USA’s mest omtalte bog i 2011. Bogen handler, som mange vil vide, om en ambitiøs mor, der pacer sine to døtre frem med metoder, som mange vil mene tangerer det sygelige. Med forbud mod leg og med tvungne musiktimer, lektier og krav om at være nummer ét i alt. Men når det lykkedes for Chua at få så enorm opmærksomhed i USA, var det selvfølgelig netop, fordi hun er af kinesisk afstamning. Bogen borede sig ned i supermagtens åbne, kinesiske sår. Havde Chua været østriger eller ungarer, ville amerikanerne have trukket overbærende på skuldrene.
Der er også megen opmærksomhed omkring Kinas nye mediesatsninger internationalt, hvor supermagten via opkøbte eller nylancerede radio- og tv-stationer kloden over forsøger at råde bod på det mildest talt miserable (eller rettere: manglende) image, som Kina har i den vestlige verden.
I Danmark har vi i øvrigt vores egen angst for tiden med kampen om den grønlandske undergrund, hvor kinesiske kapitalister groft sagt åbenbart er værre end alle andre. Bevares, overtegnede er helt med på, at vi bedre kan lide for eksempel det indiske (gys) eller det brasilianske demokrati. Så vi må satse på (læs: håbe), at vor åbne, markeds- og frihedsorienterede samfundsmodel både er den mest levedygtige og den mest attraktive i det lange løb. Og tænk engang: det tror jeg faktisk, den er; måske en kende naivt, men det får være.
 
Annegrethe Rasmussen er udenrigskorrespondent og blogger på www.usanu.dk
Klummen i morgen: Birgit Wandahl Bundesen om resocialisering af de uarbejdsdygtige

