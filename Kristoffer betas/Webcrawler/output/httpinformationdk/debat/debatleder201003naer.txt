'Nærmest usandsynligt'



 I månedsvis levede de tre unge mænd op til de flestes forestillinger om, hvordan unge sexforbrydere skal se ud og opføre sig: Mahmoud F. og Mahmoud E. holdt ifølge en 15-årig piges forklaring hende fast, mens Sharif hev bukserne af hende, hvorefter han skubbede hende op på håndvasken på et offentligt toilet på Fredericia Banegård og gennemførte et samleje.
Den 15-årige pige svarede tilsyne- ladende lige så massivt til de tre unge mænds idealforestilling om en pige: En blød sag, man kan lægge armen rundt om og derefter et hurtigt samleje på et offentlige toilet med kammeraterne som blussende tilskuere i umiddelbar nærhed.
Men bag disse vaneforestillinger gemmer sig fire unge mennesker, der hver især forsøger at navigere i den svære tid - som ungdommen er for de fleste - fordi der både afsøges og i høj grad også brydes grænser.
Først var drengene forbrydere og sad fængslet i 12-14 måneder. Dernæst var de ofre for justitsmord, fordi en af drengenes storebror begik juridisk selvtægt. Ved hjælp af højst usædvanligt og vellykket detektivarbejde fik han pigen til på en video at indrømme, at hun havde løjet i retten om, hvad der skete på banegårdstoilettet.
Og selv om det meget ofte er overordentligt svært at fastslå, hvad der er sandt og falsk i voldtægtssager - der er som oftest tale om to forskellige udlægninger af samme sag - så er der alligevel basis for kritik af retsplejen i denne sag.
Ved retten i Kolding blev de tre unge dømt med følgende begrundelse:
»Indledningsvis bemærkes, at retten finder det nærmest usandsynligt, at en 15-årig pige mod betaling af 17-19 kr. skulle indvilge i at have et seksuelt forhold med tre jævnaldrende drenge, hvoraf hun kun perifert kender den ene, på et offentligt toilet på en banegård,« som det ifølge pressemeddelelsen hedder i byrettens dom, der blev stadfæstet af landsretten.Fredag blev de tre unge i gruppevoldtægtssagen så frikendt. Det skete på baggrund af, at pigen ifølge flertallet af de voterende i Vestre Landsret ikke havde kunnet give en fyldestgørende begrundelse for, hvorfor hun på afgørende punkter i både by- og landsret havde afgivet falsk forklaring.
Byretten var på så fast grund, den mente at kunne komme, da pigen havde afgivet en detaljeret forklaring om sin egen og de unge mænds færden både forud for og efter opholdet på toilettet, og dette i »alle væsentlige punkter« blev understøttet af vidneudsagn og optagelser fra overvågningskameraer.
Men dommere og lægmænd havde ikke taget højde for deres egen fordomme og konservatisme. Det førte til et justitsmord. Hvad ved byretsdommere om sandsynligheden for, at unge piger har sex for småpenge? Det forhold har flyttet sig en del, siden dommerne selv var unge, eller også har de i studierne af de tunge lærebøger glemt, hvor meget seksualitet kan fylde i de unge år.
Som fremhævet af drengenes forsvarer viser en undersøgelse fra Servicestyrelsen, at 10 procent af de 15 til 19-årige piger synes, at det er i orden at modtage penge eller en burger for et
blowjob. Andre undersøgelser viser, at 10 procent har prøvet at gøre sex til et bytteforhold.
Det er også svært at se bort fra, at den 15-årige pige har været i stand til at tale et sprog, som dommerne havde større tiltro til end de tre indvandrer-unges. Den 15-årige piges far er jurist i Kolding, hvor retssagen foregik, de tre indvandrerunges forældre er født som statsløse palæstinensere i Libanon.
I voldtægtssager fremføresdet ofte, at bevisets svage stilling fører til, at kvinder enten ikke anmelder, bliver dårligt behandlet af politimyndighederne, eller at det er overordentligt svært overhovedet at få en mand dømt for overgreb. Og det selv om loven siger, at alene truslen om vold i forbindelse med sex er strafbart. Denne sag slår fast, at falske forklaringer kan føre til en domfældelse, der aldrig burde have fundet sted.
Drengene er ikke helte, fordi de vandt over retssystemet. Men de er heller ikke skruppelløse sexforbrydere. Ligesom pigen ikke er en skurk, fordi hun valgte at lyve.
Det er en vanskelig balancegang, kvinder og især unge som den 15-årige står i, idet de som sociolog Marie Bruvik Heinskou påpeger i dagens avis, på den ene side skal gøre sig selv tilgængelige og på den anden side være ærbare.
Dommere skal dømme efter loven. I tilfælde, hvor det er påstand mod påstand, kan det virke svært at sikre, at den anklagede altid betragtes som uskyldig, indtil det modsatte er bevist.
Samtidig er dommere såvel som sagens parter en del af et samfund, hvor kulturen udvikler sig konstant og komplekst. Sagen har gjort det tydeligt, hvor stort behovet er for, at systemet kan håndtere gråzonerne i voldtægtssager. Én måde kunne være ved i langt højere grad at inddrage konfliktmægling.
Et justitsmord er meget værre, end at en voldtægtsforbryder går fri.

