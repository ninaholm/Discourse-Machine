Har du givet din bil halm i dag?
Politikerne må tage ansvar, når det gælder indfasningen af vedvarende energi. Det vil koste penge her og nu, men til gengæld vil det være en rigtig god investering på længere sigt - både for klimaet, for forsyningssikkerheden og for konkurrencekraften


 Snart bliver Danmark nødt til at vise, at vi mener det alvorligt, når vi taler om at satse på alternative energikilder. Det har afgørende betydning for klimaet, for konkurrencekraften og for forsyningssikkerheden. Endnu er Danmark selvforsynende med olie og gas takket være lagrene i Nordsøen. Men der er tale om en stakket frist, inden vi bliver afhængige af import af energi, også til den danske bilpark.
EU har sat bindende mål om, at andelen af vedvarende energi i landtransporten skal udgøre 10 pct. i 2020. Det haster altså med at finde lettilgængelige, testede og økonomisk bæredygtige løsninger, hvis vi skal nå målet.
Novozymes har for nylig lanceret et enzym, der gør andengenerationsbioethanol konkurrencedygtigt som bæredygtigt alternativ til benzin. I Kalundborg åbnede i 2009 desuden verdens første demonstrationsanlæg til produktion af andengenerationsbioethanol, der er baseret på rest- og affaldsprodukter som halm, træflis og majsstængler.
Efterspørgsel skal øges
Teknologien er altså på plads, og vi ved, at vi skal nå et ambitiøst mål i 2020. Så hvorfor ikke komme i gang nu, hvor vi har et konkurrencedygtigt produkt, der kan indfases med det samme? Der findes alternative energikilder i transportsektoren med potentiale på længere sigt, men hér og nu har de begrænset effekt. Det, vi mangler, er de politiske rammebetingelser for, at andengenerationsbioethanol effektivt kan være med til at øge andelen af vedvarende energi i transporten og reducere CO2-udslippet. Og som en ekstra gevinst skabe job og vækst i Danmark.
Hurtig indfasning afandengenerationsbioethanol kræver, at der fra politisk hold skabes incitament til at efterspørge produktet. Der er i den forbindelse flere håndtag, politikerne kan dreje på.
Folketinget har vedtaget, at der senest i 2012 skal iblandes 5,75 pct. biobrændstoffer i brændstoffet. Det første håndtag, politikerne kan dreje på, er allerede nu at sætte standarden for biobrændstof endnu højere. Det kræver blot, at politikerne gør det såkaldte E10 til standard. E10 er et brændstofprodukt, hvor benzinen iblandes 10 pct. bioethanol, hvilket de fleste nyere biler allerede kan køre på. Dette vil sikre stabile rammevilkår for yderligere investeringer og produktion af andengenerationsbioethanol. I USA er E10 allerede standard de fleste steder.
Svenskerne har også vist, at det er politisk muligt inden for en kort årrække at skabe incitament til at øge efterspørgslen på bioethanol. Hver tredje nyregistrerede bil i Sverige kan således køre på hele 85 pct. bioethanol.
Den svenske regerings tiltag, for at øge efterspørgslen på bioethanol, har blandt andet været afgiftsfritagelse på biobrændstoffer, CO2-beskatning siden 1991, støtte på 10.000 svenske kroner ved køb af en miljøbil, gratis parkering samt fritagelse for bompenge.
Et andet håndtag, politikerne kan dreje på, er, at øge efterspørgslen på andengenerationsbioethanol ved at skabe lige konkurrencevilkår for alternative energiformer. I Danmark gives der f.eks. tilskud til halm til produktion af kraftvarme, men der er ingen subsidier til halm til produktion af 2. generations bioethanol til iblanding i brændstoffet.
Et tredje håndtag, der kan drejes på, er, at anvende andengenerationsbioethanol til offentlige transportformål. I Sverige giver man f.eks. støtte til ethanoldrevne busser, og man har en målsætning om ca. 1.000 ethanolbusser i Stockholm i 2011. Erfaringerne er gode, teknikken er velafprøvet og der opnås betydelige emissionsreduktioner.
Forsyningssikkerheden
Ved siden af at gavne klimaet vil øget anvendelse af andengenerationsbioethanol også gavne Danmarks forsyningssikkerhed. Vi er nødt til at udnytte hele paletten af vedvarende energiformer, så vi ikke i fremtiden kommer til at ligge under for politiske krav fra en række ustabile regimer for levering af energi.
Politikerne må altså tage ansvar, når det gælder indfasningen af vedvarende energi. Det er nødvendigt, at der skabes gode rammebetingelser for at øge efterspørgslen på andengenerationsbioethanol i Danmark, ellers risikerer vi, at det simpelthen ikke er rentabelt at etablere ethanolværker på dansk grund. Danmark vil i så fald gå glip af den vækst og beskæftigelse - og dermed den vækst og velfærd - dette kan generere. Samtidig risikerer vi, at den danske, toneangivende udvikling inden forandengenerationsbioethanol overhales indenom, og transportsektoren bliver ladt i stikken, uden chance for at opfylde EU's krav om CO2-reduktion og andel af vedvarende energi.
Det vil koste penge her og nu, men til gengæld vil det være en rigtig god investering på længere sigt - både for klimaet, for forsyningssikkerheden og for konkurrencekraften.
Katia K. Østergaard er direktør, Dansk Erhverv, og Lars Chr. Hansen er direktør for Novozymes i Europa

