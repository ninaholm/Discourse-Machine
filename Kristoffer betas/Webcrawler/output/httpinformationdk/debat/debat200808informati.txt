Information misinformerer om Georgien-konflikten
Det var ikke Kreml, men Det Hvide Hus og Pentagon, der stiltiende lod Georgiens præsident angribe Sydossetien


 Information bragte den 13. august under titlen "Et træk fra Putins hånd" en international kommentar om krigen i Georgien af den neokonservative amerikanske kommentator Robert Kagan. 
Jeg forventer som abonnent på avisen, at redaktionen undlader at bringe den slags misinformation.
Putins Rusland, med en statsforvaltning, der er tæt befolket med tidligere KGB-agenter og militærfolk fra Sovjettiden, står ikke tilbage for Bush' og Cheneys USA, hvad angår ambitioner om militært herredømme, løgn og vold. Men det var ikke Kreml, men Det Hvide Hus og Pentagon, der stiltiende lod Georgiens præsident Saakashvilis bombe og artilleribeskyde civile mål i Tskhinvali i Sydossetien med 1.500 - 2.000 drab på civile til følge.
Kagan sammenligner Ruslands militære reaktion på Georgiens angreb med Hitlers indlemmelse af Sudeterlandet i Tjekkiet før Anden Verdenskrig. Og Rusland med Tyskland efter Versaille-traktaten i 1919, der med økonomisk udmarvende krigsskadeerstatninger lagde grundstenen til Anden Verdenskrig. Det er ren og skær populistisk propaganda.
Man kan måske sammenligne med Kosovo. Det albanske flertal i Kosovo ønskede løsrivelse fra Serbien, og opnåede det med hjælp fra USA og EU. Sydosseterne, der ikke er etniske georgiere, men et folk med sin egen historie og et stort islæt af russere, ønsker løsrivelse fra Georgien, og de opnår det måske nu med hjælp fra Rusland. Ruslands reaktion på det georgiske angreb, er så en parallel til NATO's angreb på Serbien. Og hvis Saakashvili, som Kagan siger, skulle være gået i en fælde, udtænkt af Putin, ville han være at sammenligne med Saddam Hussein, der gik i den fælde at besætte Kuwait.
USA og Israel leverer
På NATO-mødet i Bukarest i april i år modsatte ti NATO-lande, deriblandt Tyskland, Frankrig og Italien, sig Bush's forslag om at optage Georgien i NATO, fordi Georgiens medlemskab ville være problematisk på grund af de frosne, men latente konflikter i Sydossetien og Abkhasien.
Men USA og Israel leverer krigsmateriel til Georgien og bistår med træning af georgiske styrker. For en måned siden blev der i Georgien afholdt militære øvelser med deltagelse af 1.200 amerikanske og 800 georgiske soldater.
Alligevel siger velinformerede kilder i USA, (1) at USA ikke vidste, at Saakashvili ville angribe Sydossetien på Olympiade-dagen den 8. august; men (2) at USA - uden at fortælle det til Saakashvili - havde ladet russerne vide, at USA kunne acceptere en begrænset russisk militær reaktion på et georgisk angreb; og (3) at Pentagon hævder, at de ikke fra deres satellitter havde set den storstilede russiske opmarch.
Det kunne tyde på, at Saakashvili er gået i en fælde opstillet af USA med det formål, at få afsluttet Sydossetien-Abkhasien-konflikten ved endelig løsrivelse af de to provinser fra Georgien - som derefter kan blive medlem af NATO. Nu råber han på hjælp fra McCain, hvis udenrigspolitiske rådgiver Randy Scheunemann er partner i et tomands-lobbyistfirma, der er blevet betalt en million dollar fra den georgiske regering.
Hvad end den spegede sandhed er, har Rusland benyttet lejligheden til eftertrykkeligt at markere sin modstand mod også at få et NATO-land på sin sydflanke og demonstrere de midler, de vil bruge for at undgå det. 
Klaus Illum er civilingeniør, lic. techn.

