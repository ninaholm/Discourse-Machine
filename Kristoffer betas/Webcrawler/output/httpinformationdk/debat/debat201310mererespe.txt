Mere respekt for københavnere, tak



 
	»Mere respekt for København«. Så pompøst lyder budskabet i Frank Jensens (S) nye valgkampagne. Noget tyder på, at overborgmesteren har valgt disse ord med omhu, men når man læser den sundhedspolitiske del af kampagnens valgprogram, er det vanskeligt at få øje på respekten for københavnerne.

	Her lægges der nemlig op til, at såkaldte sundhedskorps i stigende grad skal opsøge borgere på gader og stræder. I realiteten vil det betyde, at et bystyre, hvor Jensen fortsat står i spidsen, vil udbrede kommunens praksis med at banke på døren hos dem, der ifølge sundhedsforvaltningen ryger for meget, spiser for usundt og løber for lidt. Med denne grænseoverskridende praksis behandler man altså ikke borgerne med respekt.

	Sundhedsvældet i København har i forvejen indtaget en alt for frembrusende position. Det er dybt bekymrende, for det kan ærlig talt ikke være rimeligt, at københavnernes skattekroner bruges på, at folk mod deres vilje bliver prikket på skulderen, når de forlader kiosken med en pakke smøger. Det kan ikke være rigtigt, at kommunen skal trippe på ens dørtærskel, bare fordi man bor i en boligblok, hvor der statistisk set bliver spist boller med chokolade frem for spelt. Det er formynderisk, og det bør stoppes.

	Lad borgerne træffe deres valg

	LA vil gerne give københavnerne de rammer, der skal til for at leve sundt, hvis det ellers er det, man ønsker. Vi vil dog ikke være med til sende kommunale sundhedskorps ud i gaderne med den hensigt, at indtagelse af dit og dat skal afstedkomme et krydsforhør. Voksne mennesker skal kunne ryge en smøg og spise en pizza, uden at kommunen blander sig.

	Jensen betegner forskellene i middellevetiden som et brutalt bevis på vidt forskellige livsvilkår, men han glemmer, at også københavnere træffer forskellige valg, når de har frihed til at gøre det. Overborgmesteren bliver derfor nødt til at forstå, at det ikke er en kommunal opgave at trække bestemte værdier ned over hovedet på folk.

	De sidste fire år, hvor Jensen og de røde venner har haft både flertal og sundhedsborgmesterposten, har budt på en række regulativer af alt fra røg til saftevand, og det vidner blot om, at sundhedsforvaltningen sjældent har nok i gode råd. Derfor bør de såkaldte sundhedskorps blive hjemme på forvaltningen, så København kan forblive en fri og mangfoldig by, hvor indbyggerne kan træffe personlige valg i fred.

Simon Emil Ammitzbøll, politisk ordfører (LA) og Lars Berg Dueholm, spidskandidat for LA i København

