Skamplet på KU



 Udvalgene (Vedrørende Videnskabelig Uredelighed, red.) er en velegnet konstruktion, hvis universitetsledelsen ikke ønsker at tage stilling til en sag og dermed blive fedtet ind i den. Omvendt kunne man også sige, at de slipper for at tage ansvaret i den her sag, fordi de altid kan sige, at det har UVVU afgjort
Juraprofessor Peter Pagh, Information den 6. januar
Efterhånden som sagen om hjerneforsker Milena Penkowa, der mistænkes for at have fordrejet sine forskningsresultater, udvikler sig, står det mere og mere klart, at den egentlige skandale er Københavns Universitets (KU) håndtering af sagen.
I går gentog universitetets bestyrelse sin opbakning til rektor Ralf Hemmingsens håndtering af den sag, han som tidligere dekan for Det Sundhedsvidenskabelige Fakultet har  været dybt fagligt involveret i. Og selv om  bestyrelsen tidligere har afvist andre undersøgelser end den, UVVU er i gang med, besluttede man i går at åbne for en redegørelse om sagens forløb i samarbejde med Kammeradvokaten. Dog mest af hensyn til Videnskabs- ministeriet, kan man forstå på KU's bestyrelsesformand.
Det egentlig skandaløse er, at KU bekymrer sig så lidt om institutionens viden- skabelige omdømme - sagen er bl.a. omtalt  i tidsskriftet Nature - at de afviser at lægge  alle kort på bordet i form af en uvildig under- søgelse. Det skader universitetets omdømme, som er helt afgørende for omverdenens tillid til, at KU er i stand til at håndtere sager om  videnskabelig snyd. Bedre bliver det ikke af, at rektor til Politiken i går udtalte, at selv om »dokumentationen ikke var tilfredsstillende for dele af forskerens dyreforsøg«, kunne det »omvendt ikke afvises, at forsøgene var foretaget«. Hvis det er udtryk for rektors gængse holdning til validitet, har han med et snuptag afskaffet den absolut væsentligste kilde til videnskabelig troværdighed.

