Sådan ser virkeligheden ud, Claus Hjort!

På jobcentret ønskede de mig tillykke med mit job og på mit spørgsmål om, hvorvidt jeg fortsat skal søge fire job pr. uge, svarede de: -Det er jo det, ministeren vil have.-


 Udgangspunktet for min påtale til beskæftigelsesministeren er, at jeg er af den overbevisning, at en minister har en intention om at bidrage til kvaliteten i samfundet. En overbevisning, som - efter en uge som ledig på arbejdsmarkedet - ikke længere eksisterer. 
Som en samvittighedsfuld samfundsborger føler jeg mig derfor forpligtiget til at give beskæftigelsesministeren et indblik i, hvilke konsekvenser lovene på beskæftigelsesområdet har for den jobsøgende samt for sagsbehandleren. Dette i tilfælde af, at Claus Hjort Frederiksen er uvidende om lovenes pragmatiske konsekvenser.
Tilbage til kvaliteten på beskæftigelsesområdet; for mig at se kan denne eksempelvis bestå af grundig og konstruktiv vejledning for ledige i forbindelse med jobsøgning samt optimale rammer for sagsbehandlerne i jobcentrene og a-kasserne i forhold til at yde denne vejledning.
Mit møde med systemet har desværre været præget af bureaukrati og kontrol frem for kvalitet. Min ledighedsperiode er begrænset til den 1. august 2008, hvor jeg er i en fast fuldtidsstilling som adjunkt. Dette til trods skal jeg gennemsnitlig søge fire opslået fuldtidsstillinger pr. uge, deltage i møder i jobcentret og på A-kassen, oprette et cv samt ugentlig bekræfte at jeg er jobsøgende. Ellers mister jeg retten til dagpenge. På jobcentret ønskede de mig tillykke med mit job og på mit spørgsmål om, hvorvidt jeg fortsat skal søge fire job pr. uge, svarede de: "Det er jo det, ministeren vil have." 
Så jeg sender troligt fire ansøgninger pr. uge, og min sagsbehandler kontrollerer, om jeg lever op til ovenstående krav. Dette velvidende, at det hele er ren proforma, og det ved såvel sagsbehandleren som jeg. 
Spørgsmålet er her, om denne beskrivelse af virkeligheden stemmer overens med ministerens intentioner om kvalitet på beskæftigelsesområdet? Er det den rette måde at anvende ressourcerne på?
I skrivende stund har jeg søgt de stillinger, som jeg er forpligtede til. Men jeg vælger at yde en ekstra indsats ved at sende en ansøgning til Claus Hjort Frederiksen; en ansøgning som rådgiver i forhold til fremtidige lovfastsættelser på beskæftigelsesområdet. For der er noget, som tyder på, at der er behov for et indspark fra én, som har oplevet systemet på egen krop. 

