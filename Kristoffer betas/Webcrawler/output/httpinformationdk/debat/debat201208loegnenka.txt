Løgnen kan nå den halve jord rundt, før sandheden får snøret støvlerne
Etisk Råd beskyldes for at være en samling verdensfjerne mennesker, som er modstandere af nye familieformer. Det er ikke sandt. Etisk Råd belærer ikke nogen om, hvad de skal mene, men bidrager til at vise flertydigheden i etiske spørgsmål, så vi undgår entydig og blind stillingstagen


 »Etisk Råd stempler nye familieformer.« Sådan lød én blandt flere kritiske overskrifter i dagbladet Information hen over sommeren. Kritikken nåede også lederpladsen, hvor avisen foreslog rådet nedlagt. Som formand for rådet blev jeg ikke interviewet, men alligevel kategoriseret som den værste, der stigmatiserer borgere, som lever i nye familieformer. Baggrunden var tre løsrevne begreber, der blev klippet ud af to artikler, som var forfattet måneder tidligere. Helt løsrevet fra sammenhængen blev jeg herefter tillagt den ene holdning efter den anden. Holdninger, som står i skærende kontrast til det jeg har sagt og gentaget i flere medier. Vedrørende nye familieformer har jeg understreget følgende: Det vigtigste for et barn er omsorg, tryghed og en sikker tilknytning. På den måde har jeg talrige gange forsvaret enlige, homoseksuelle såvel som transseksuelles forældreevner, der på ingen måde kan siges at være hverken bedre eller dårligere. Forældreevner har intet med familiestruktur eller seksuel observans at gøre.
Problemet med kritikken i Information er, at der sættes lighedstegn mellem en kritisk stillingtagen til nye former for assisteret reproduktion og en stempling af nye familieformer. Men argumenter vedrørende kommercielle rugemoderskaber, adoption af befrugtede æg, krydsdonation etc., implicerer ikke nødvendigvis, at nogle skulle være bedre eller dårligere forældre.
Men Information stopper ikke her. Disse fordrejninger bruges som løftestang til at kritisere rådet mere generelt og fremføre usandheder angående et Råd, der ifølge avisens leder er sammensat af præster, teologer og filosoffer, der som en følelsesstyret autoritet stigmatiserer borgere her i landet. Verdensfjerne personer, der løsrevet fra den videnskabelige virkelighed til enhver tid er imod ethvert videnskabeligt fremskridt. Her kan det virke relevant at minde om det gamle udtryk: Løgnen kan nå den halve jord rundt, før sandheden får snøret støvlerne. Lad os derfor få fakta på plads.
Har ikke patent på sandheden
Det Etiske Råd er nedsat af Folketinget med sigte på at rådgive og skabe debat om de etiske spørgsmål, der især rejser sig på baggrund af ny bioteknologi. I 25 år har Rådet forpligtet sig på disse opgaver, hvor mængden af etiske spørgsmål kun er steget gennem årene. Rådet består af 17 medlemmer med meget forskellig faglig såvel som personlig baggrund, hvoriblandt flere sidder med en naturvidenskabelig baggrund, der er rodfæstet inden for den bioteknologi, Rådet ofte debatterer. Men når det specifikt gælder etiske spørgsmål, er det ikke sådan, at Det Etiske Råd ved bedre. Det er ikke sådan, at vi sidder med patent på sandheden. I det hele taget drejer etik sig ikke om at finde en endegyldig sandhed eller ensidigt være for eller imod en given teknologi.
Arbejdet med etik drejer sig om at finde det flertydige i det, som synes entydigt. Dette sker ved at få blik for de mange konsekvenser, hensyn og værdier, en given bioteknologi er svanger med. Det drejer sig netop om at se, hvordan der er mange hensyn, vi bør tage i øjesyn, før vi blot lader os fascinere af nye måder, hvorigennem vi kan skabe og afslutte liv.
Hvis der opstår en ny bioteknologi, der eksempelvis kan hjælpe barnløse gennem assisteret reproduktion, skal vi hverken lade os rive med i en blind fascinationskraft, men heller ikke kynisk og principfast forblive teknologifjendsk. Det vigtigste er dialog, så vi får blik for de mange hensyn og kontrære værdier, som indførelse af en ny teknologi kan afstedkomme.
Lad os derfor i det mindste blive enige om følgende. Hvad enten der eksisterer et etisk råd i Danmark eller ej, vil der fortsat opstå en lang række etiske spørgsmål affødt af ny bioteknologi. Fjerner man derfor Det Etiske Råd, fjerner man ikke problemet, tværtimod. Ofte er der tale om etiske dilemmaer, som man pr. definition ikke kan løse. Dette forhold må selv de stærkeste kritikere af Rådet erkende.
Skaber et grundlag
Endvidere må alle blive enige om, at der skal sættes grænser. Spørgsmålet er, hvor grænsen skal gå. Det er vi ikke enige om, heller ikke i Det Etiske Råd. Hvis vi var enige, har det aldrig været et etisk spørgsmål. Men vi må dog blive enige om, at når der skal sættes grænser, skal vi først debattere vejen frem og gøre det på et oplyst og værdimangfoldigt grundlag. Det er netop det, som Det Etiske Råd er sat i verden for at bidrage med. Vi rådgiver, og vi skaber debat. Vi bruger den nødvendige tid på et grundigt udredningsarbejde, der udmønter sig i redegørelser og rapporter, hvilket altid inkluderer oplæg fra landets førende eksperter inden for det felt, vi beskæftiger os med. Vi arrangerer offentlige debatter og udarbejder flere forskellige typer undervisningsmateriale, der netop ikke kun sigter mod at præsentere vores holdninger, men sigter mod at skabe et grundlag, der kan bidrage til, at alle tager stilling til de etiske spørgsmål. Dette sker ikke for at vide bedre, men for at være med til at sikre, at vi har blik for alt det og alle dem, der i forskelligt omfang er berørt af ny bioteknologi. At vi værner og beskytter også dem, der ikke bliver spurgt.
I Det Etiske Råd vil vi aldrig belære nogen om, hvad de skal mene, men bidrage til at alle finder ud af, hvad de selv mener om de ofte vanskelige etiske spørgsmål. Det Etiske Råd er ikke et orakel, der skal fortælle politikere og andre, hvad de skal mene og gøre. Rådet bidrager derimod til at vise og formidle flertydigheden i de etiske spørgsmål, så vi undgår simpel entydighed og blind stillingtagen.
 
 
Jacob Birkler er lektor, ph.d. og formand for Det Etiske Råd

