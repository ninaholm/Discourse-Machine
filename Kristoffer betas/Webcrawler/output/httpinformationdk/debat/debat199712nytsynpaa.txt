Nyt syn på bilsyn



 Periodiske syn af biler er et fremskridt
TRAFIKPOLITIK
Jeg kan helt tilslutte mig Claus Heinbergs frustrationer over udviklingen på trafikområdet (Information 16. december 97). På den ene side fører Danmark sig frem som miljøduks i det store udland (sidst i Kyoto), og på den anden side trækker næsten enhver politisk handling på hjemmefronten i den modsatte retning.
Jeg kan også tilslutte mig begrædelsen af at mange indgreb ikke desto mindre bliver lanceret som miljøindgreb selvom der dybest set ligger helt andre motiver bag. 
Vækst i bilparken
Det gælder ikke mindst forestillingen om at det er gunstigt for miljøet at accelerere udskiftningen af biler. Det holder sjældent stik i praksis, dels fordi der også er miljøproblemer ved fremstilling og skrotning af biler, dels fordi en acceleration af udskiftningen uvægerligt også giver en vækst i bilparken.
Men trods alt er der også er initiativer til gavn for miljøet. Det gælder efter min mening bl.a. loven om periodisk syn, der træder i kraft fra nytår, og jeg har svært ved at følge Claus Heinbergs formodning om at det i virkeligheden skal ses som et komplot for at forkorte bilernes levetid.
Faktisk kan det meget vel tænkes at det forøger bilernes levetid på bare lidt længere sigt, selvom der sandsynligvis i en overgangsperiode vil blive skrottet flere biler. Men der kører altså også nogle lig rundt på vejene som det trods alt ikke giver mening at holde liv i.
Kontrol af miljøtilstand
Den store fordel ved det periodiske syn er at man får mulighed for at kontrollere bilernes miljøtilstand med jævne mellemrum. Det er kendt at en meget lille del af bilerne står for en stor del af den samlede forurening, og mange går ud fra at synderne er de gamle biler, som vi derfor skal få skrottet hurtigst muligt. Men faktisk ved man ikke præcis hvilke biler det drejer sig om, og det kan lige så vel være halvgamle biler som de gamle. Det periodiske syn giver imidlertid mulighed for at finde synderne og (i de fleste tilfælde) løse problemet ved enkle indgreb - frem for at skrotte en masse biler på en formodet mistanke. Derved bidrager det til at tage al luften ud af ét af bilbranchens vigtigste argumenter for at fremme bilsalget - nemlig forestillingen om at man dermed vil presse en masse gamle stinkende vrag ud af bilbestanden. 
Løser ikke alle problemer
Helt generelt har jeg svært ved at se at jævnlige check af bilernes tilstand skulle være noget negativt. Det periodiske syn løser naturligvis ikke alle problemer, og specielt hvad angår det sikkerhedsmæssige er jeg enig med Claus Heinberg i at det er andre aspekter der skal fokuseres på. Der er en risiko for at det kan blive brugt til at stille meget skrappe krav til bilerne, som de færreste ældre biler vil kunne klare (f.eks. vedrørende rust). Men det mener jeg ikke er på tale i dag, og i givet fald må man rette søgelyset mod kriterierne for synet - og ikke mod synet som sådan.

