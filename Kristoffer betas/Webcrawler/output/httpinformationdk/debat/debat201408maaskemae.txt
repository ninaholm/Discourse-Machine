Måske er mænd og kvinder ikke så uenige
Den mandehadende, sexforskrækkede feminist, der lever for at sætte grænser for mandens udfoldelse, er et spøgelse opfundet til vulgær, polariseret kønsdebat. Psttt … hun findes formentlig ikke i virkeligheden
Både Foreningen Far og Dansk Kvindesamfund kæmper for, at mænd skal have ret til barsel, på samme måde som kvinder har, så måske er mænd og kvinder ikke så uenige, som det nogle gange bliver fremstillet.


 KRONIK – Med galgenhumor læser jeg Jeppe Oute og Christian Van Randwijks debatindlæg »Frigør man kvinden ved at nedgøre manden?« i Information den 12. august 2014.
Jeg bliver så træt af igen at blive præsenteret for disse selvopfundne skræmmebilleder af selvforherligende kvinder, der ikke respekterer den stakkels, misforståede, undertrykte mand, som tvinges til at indordne sig under et postuleret feministisk værdisæt. Et trættende billede, der også tegnes skarpt op på internetforummet Manfo.
Det lader til, at Oute og Van Randwijk, på trods af eklatant mangel på kilder og referencer, er overbeviste om deres egne påstandes rigtighed. Der skrives bl.a. om et »dominerende populærfeministisk (…) billede« og en »tendens i tiden«.
Tendensen skulle være, at danske kvinder mener, at der er forskel på mænd og kvinders »naturgivne begær«, og at kvinden er langt mere sofistikeret end den barne-voksne mand.
Denne holdning skulle være »central i mange såkaldt feministiske debatindlæg«. Det konkluderer Oute og Van Randwijk med udgangspunkt i én syv år gammel artikel og ét yderst personligt debatindlæg, som de sammenholder med en svævende henvisning til erfaringer fra dels et professionelt virke som ph.d.-studerende (inden for hvilket felt oplyses ikke), dels fra et privatliv, som vi forstår leves iblandt »mænd og kvinder med sundheds- og samfundsfaglige uddannelser«.
Desværre ønsker (formår?) Oute og Van Randwijk ikke at delagtiggøre os i, hvor det præcis er, de ellers finder belæg for at drage deres konklusioner. I stedet tæsker de ensidigt løs på Susan Liebes meget personlige debatindlæg af 3. juni 2014.
Far og mor er enige
Oute og Van Randwijk mener øjensynligt, at »kvinden både har privilegiet til at definere ideen om et godt familie- og arbejdsliv og muligheden for at tilsidesætte mandens såkaldt barnagtige ideer herom«. Hm … Den påstand ville de nok være kede af ovre i Foreningen Far, hvor mænd i den grad påberåber sig retten til at definere det gode familie- og forældreliv. I Foreningen Far arbejder man f.eks. målrettet for tre måneders øremærket barsel til fædre.
Men vil feministerne lade mændene komme til? Lad os se på, hvad en kvindesagsforkæmpende institution som Dansk Kvindesamfund mener om noget så familielivsessentielt som barsel. Hov, de er søreme enige med Foreningen Far. Begge forældre skal have god ret til barsel. Og hvorfor skal alle have ret til barsel? Det skal de ifølge de to foreninger for at sikre kvinden lige rettigheder til arbejdsmarkedet og manden lige ret til barnet og familien.
Vi ser altså, at fædre og mødre sagtens kan være enige om at definere, hvad der kan være det gode familieliv. Ligeledes ser vi, at Dansk Kvindesamfund og danske feminister rigtig gerne vil manden og er meget opmærksomme på hans behov og krav. En moderne dansk feminist anno 2014 er godt klar over, at også manden undertrykkes, hvis samfundet indrettes efter en dikotomisk struktur, hvor kønnene polariseres.
Ingen askese
Oute og Van Randwijk anklager feminister for at efterstræbe »askese og selvudslettelse« som centrale dyder i et velfungerende familieliv. De påstår, at feministerne dømmer det liv, der blev levet før børn og ægteskab, ude – det skal »udraderes af familielivet«, skriver de.
Åh, Oute og Van Randwijk. Tusind tak for at skrive noget så utroligt grotesk og morsomt. Med den indstilling lægger I jer faretruende tæt op ad Henrik Byagers definition af den ’BØV’, jeres første kilde handler om, og som I er så fornærmede over, at der bruges spalteplads på. Henrik Byager udtaler nemlig, at BØV’en mener, at modenhed er forbundet med »fastlåsthed, mangel på spontanitet og regler«. Har I børn? Det nærliggende gæt er nej. Hvis I havde, ville I vide, at det langtfra er nødvendigt, at ens tidligere liv »totalt skal udraderes af familielivet«.
»Hvorfor er det ansvarsløst at ønske at deltage i aktiviteter, der ikke rummer plads til børnene eller ens partner?« spørger I.
Øh, hvem påstår, at det er det?
Jeg har et barn. Er det kedeligt og blottet for spontanitet? Nej. Jeg mener, at forældreskabet er et af de højeste stadier, man kan opnå i livet. Det er spændende, udfordrende, berigende og meningsfuldt. Sideløbende med, og hensynsfuldt integreret i, mit familieliv har jeg et rigt voksenliv med en høj grad af individuel frihed. Et voksenliv, som hverken barn eller barnefader deltager i. Hvorfor har jeg det? Fordi barnets far, i modsætning til Susan Liebes eksmand, er et ansvarligt menneske, som har lyst til den fede opgave et forældreskab er. En mand, som overholder sine aftaler, og som giver samme grad af plads til mig og mine voksenudfoldelser, som han forventer til sig selv og sine. Så synes vi, at vi lever i askese og selvudslettelse, efter at vi har fået barn? Nej! Absolut ikke. Der er ikke dét, man ikke kan, når begge parter tager aktivt ansvar for familien.
Så Oute og Van Randwijk, hvis I gerne vil på druk eller dyrke vokseninteresser, når I måske bliver fædre, så kan I naturligvis det, hvis I til daglig tager lige del i den store og berigende opgave, det er at afvikle en families hverdag.
Peter Pan er ikke feminist
Oute og Van Randwijk ender med at konkludere, at de af de påståede feminister klassificerede BØV’er, Peter Pan’er og drenge-røve i virkeligheden er vore dages feminister, fordi de gør op med det traditionelle familiemønster. Men når drengerøven, som Susan Liebe beskriver, uden lydhørhed for sin partners behov totalt fralægger sig ansvar for den fælles familie, er det så normkritik, eller er det umoden egoisme?
At være feminist handler ikke om hensynsløst og hedonistisk at forfølge egne drifter uden at leve op til det ansvar, man påtog sig, da man valgte at stifte familie. Oute og Van Randwijk, I blander begreberne sammen. At være feminist handler om lige rettigheder for alle. Mænd som kvinder.
Skal vi lige se på, hvad en feminist egentlig er? Slår vi op i Politikens Nudansk Ordbog fra 2009, kan vi læse, at en feminist er en person, der »stræber efter at fremme kvindens ligestilling med manden og hendes position i samfundet«.
Altså er feministen ikke en person, der vil frigøre sig ved at nedgøre manden, ej heller en nydelsesstyret oprører, der jagter behovstilfredsstillelse. Måske den ordbog ikke forefindes på de to ph.d.-studerendes kontor?
Kan feminister lide sex?
Hader feminister ikke mænd? Jeg gør ikke. Jeg elsker jer. Jeg mener ikke, at mænd som gruppe er nogle stupide, barnagtige, bøvsende, BØV’er i latterlig beklædning. Jeg mener, at mænd er en lige så uhomogen gruppe som kvinder. Jeg synes, I er ovenud fantastiske. Det er jeg ikke ene om. F.eks. har den feministiske standupper Sanne Søndergaards show Mandehader undertitlen »om at være alt for glad for pik«. Pikken. En kropsdel vi kan forstå, at Susan Liebe også med glæde vil beskæftige sig indgående med, hvis hendes mand er sød imod hende – et udgangspunkt I kritiserer hende for.
Er gensidig respekt virkelig så meget at forlange, før man får lyst til at give den op og give sig hen? Kaster I selv jeres kroppe i grams til kvinder, I ikke respekterer, og som ikke respekterer jer? Skal et ønske om god og lydhør behandling forud for seksuelt samkvem virkelig tolkes som frigiditet og undertrykkelse af eget begær?
Heldigvis indrømmer I, at det gør jer »kede af det«, at læse Susan Liebes indlæg. Vi kender alle det med at skrive noget i affekt, så hvis det er dét, der er tilfældet med jeres debatindlæg, så kan jeg selvfølgelig godt tilgive jer nogle af jeres forfejlede konklusioner.
Tine Gudrun Petersen er humaniora-studerende

