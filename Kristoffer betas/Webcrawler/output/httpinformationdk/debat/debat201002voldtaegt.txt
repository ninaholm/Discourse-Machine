Voldtægt og symbolsk vold
Symbolsk vold er bl.a. på spil, når menneskelige handlemåder fremstilles som den skinbarlige natur, som når vi mener, at mænds overgreb på kvinder skyldes deres testosteron og ustyrlige drifter


Flemming Balvigs nyeste undersøgelse viser, at der hvert år bliver voldtaget mindst 3.000 kvinder  i Danmark. Mindst, fordi man ved at voldtægter selv i anonyme besvarelser som regel underrapporteres. Det gør de blandt andet fordi, det er svært at definere, hvad der er voldtægt.Spørgsmålet: Var grænsen fra sex eller uønsket sex til voldtægt overskredet? kan være svært at besvare. Det kan være svært både for de, det går ud over, for pårørende, for politi, jurister og dommere, og sågar i visse tilfælde for de, der udøvede overgrebet. Desuden vil overgreb i parforhold sjældent af hverken af de udsatte selv eller af udøverne blive set som voldtægt.Som praktiserende psykolog og forsker er jeg en såkaldt ekspert. Så i forbindelse med den nævnte undersøgelse blev jeg vækket af P1 Morgen kl. 7.15. Jeg fik stillet det tilsyneladende fornuftige og uskyldige spørgsmål: Kan kvinder ikke finde ud af at sige nej tydeligt nok?Det svar, der synes at ligge lige for, er: Det kan da ikke udelukkes! I min søvndrukne tilstand var det også det svar, intervieweren fik.Men er det, som den franske forsker Pierre Bourdieu kaldte symbolsk vold, mon ikke  på spil her?Skjuler mekanismerSymbolsk vold er måder at tænke, tale og skrive på, som er af afgørende betydning for, hvorledes vi handler og indretter vores samfund. Den skjuler de mekanismer, der ligger bag vores dagligdag. Den tilslører mekanismerne ved blandt andet at gøre dem til individuelle problemer. I forbindelse med voldtægt sker det f.eks., når det bliver fremstillet som om, det kun er særligt udsatte grupper, der udsættes for det. Det sker også, når de, der udøver voldtægt, fremstilles som anderledes - som psykopater, islamister, ofre for en særlig traumatisk barndom mm., oftest i en uskøn sammenblanding.At dette ikke er tilfældet viser statistikkerne. De viser i øvrigt også, at mange udsatte kender den, der udøver voldtægten.Symbolsk vold er ligeledes på spil, når menneskelige handlemåder fremstilles som den skinbarlige natur, som når vi mener, at mænds overgreb på kvinder skyldes deres testeroton og ustyrlige drifter. Den symbolske volds svar på denne forklaring er derfor, at det er kvinders pligt at passe på sig selv, så de endelig ikke sætter mænd i gang. Så bliver de jo ustoppelige. Forklaringsmodellen, fungerer som undskyldning for overgreb og som ansvarsforskydende anklage mod de udsatte. Det er en model, man skulle synes var en fornærmelse mod mænd.Komplekse netværkBourdieu mente, at den mandlige dominans og kvinders mere eller mindre bevidste bidrag til den er skoleeksemplet på symbolsk vold. Således set er voldtægt ikke blot 3.000 løsrevne seksualiserede overgreb. Overgrebene er vævede ind i og resultat af komplekse netværk af symbolsk vold. Det er denne form for vold, der får os til uoverlagt at spørge: Siger kvinder ikke nej tydeligt nok?Egentlig ikke et oplagt spørgsmål, når statistikkerne viser, at langt de fleste overgreb begås af mænd mod kvinder, børn og andre mænd.Når vi stiller spørgsmålet sådan, bidrager vi til den symbolske vold. De rigtige spørgsmål er nemlig: Er der mænd, der ikke tænker sig om? Spørger de ikke? Kan eller vil de ikke høre et nej? Er der kvinder, der ikke siger nej af frygt for yderligere vold?Et svar på spørgsmålet om, hvorvidt kvinder ikke kan finde ud af at sige nej tydeligt nok, burde derfor være: I nogen situationer kan fysisk og symbolsk vold forhindre kvinder i at sige nej. I øvrigt kan der ikke generaliseres om alle kvinder og mænd. Den symbolske vold, der bidrager til voldtægt, leves jo forskelligt af forskellige mennesker i forskellige situationer.Voldtægt (påtvungen sex) og andre seksualiserede overgreb er forbundne med de måder, vi tænker, føler og gør køn på. At det kan være svært at skelne mellem uønsket sex på den ene side og mere eller mindre voldelige overgreb på den anden side er en del af den kønnede og kønnende symbolske vold. Den medfører bl.a. underapporteringen af seksuelle overgreb, samt at de udsatte kan opleve at havne i situationer, hvor det er for sent og for farligt at sige fra. Så kan de blive usikre på, om overgrebet 'er deres egen skyld', eller om de vil blive troet eller ligefrem truet, hvis de fortæller andre om det.På trods af at det fra politisk hold påstås, at ligestilling er noget vi har - eller måske netop derfor - så er seksualiteten ikke altid til forhandling. Det kan være noget, der bare  gøres, eller som man må underkaste sig. Mange unge kvinder ser sig selv som ligestillede. Alligevel kan de være bange for at blive marginaliserede, hvis de ikke spiller med på de kønnede scorespil. Nogle af dem bliver bogstaveligt talt overmandede, når de udsættes for overgreb. De er i chok over, at de ikke respekteres som ligeværdige.Bodil Pedersen er lektor, Cand. Psych., specialist i terapi og supervison. Roskilde Universitet.
