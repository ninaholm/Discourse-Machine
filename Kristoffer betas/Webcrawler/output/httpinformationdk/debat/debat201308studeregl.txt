At studere i en global verden
De studerende skal i langt højere grad kunne tilpasse deres uddannelse efter individuelle behov. Hvis ikke uddannelsesinstitutionerne ser det i øjnene, risikerer de, at de studerende finder nye veje


 
	I begyndelsen af sommeren inviterede uddannelsesminister Morten Østergaard (R) til årsmøde under parolen: relevans, fleksibilitet og kvalitet – og EU-Kommissionen er netop kommet med to lignende udspil til, hvordan de videregående uddannelsesinstitutioner i Europa bedst kan møde de store globale udfordringer inden for uddannelsesområdet.

	Rapporterne fra EU understreger, at de videregående uddannelser skal udvikle innovative studieordninger og nye undervisningsmetoder for at sikre, at de europæiske studerende kan klare sig i den globale konkurrence. Europa skal ikke bare satse på at udvikle fremragende forskning, men også udbyde uddannelser, som anvender nytænkende pædagogik og teknologi.

	Den samfundsmæssige udvikling hviler med andre ord på kvaliteten af de akademiske, generelle og sociale kundskaber, som nye håbefulde studerende skal opnå.

	Set fra et dansk perspektiv er der ikke noget revolutionerende nyt i Kommissionens seneste rapporter. Men selv om begrebet student centred education ikke anvendes særlig tydeligt, påpeger begge rapporter nødvendigheden af at udvikle uddannelser, som de studerende kan tilpasse til deres individuelle behov.

	Danske videregående uddannelsesinstitutioner kan vælge at sige, som man gjorde med Bolognaprocessen og indførelsen af bachelorgraden på universiteterne: »Det har vi allerede«. Men vælger man den holdning, går alle danske studerende glip af det potentiale for udvikling og nytænkning, som Danmark ellers er så kendt for og stolt af.

	I dag er mange videregående uddannelsesinstitutioner præget af nye, stadig mere blandede grupper af unge og ældre, nationale og internationale studerende. Og frem for alt skal de være opmærksomme på den gruppe af studerende, som ikke ønsker en hel uddannelse, men har behov for enkelte kurser eller godkendelse af tidligere erhvervede formelle eller uformelle kundskaber.

	Kundskabsmonopol brudt

	Den sidste gruppe af studerende er for alvor kommet med i den internationale debat gennem introduktionen af MOOC (Mega Online Open Courses) i den angelsaksiske universitetsverden i 2012. MOOC er i deres nuværende form udviklet af nogle af verdens bedste universiteter som Stanford og Harvard og betyder, at hundredtusinder af studerende på globalt plan efterhånden tilbydes gratis deltagelse i netbaserede kurser i alt fra humaniora til teknologi, udviklet af nogle af verdens mest velrenommerede akademikere.

	Gennemfører den studerende kurset, får han/hun et gratis certifikat, men intet officielt eksamensbevis fra universitetet. Endnu! Meningerne er delte om MOOC, men mange ser udviklingen som en strømpil om, at universiteternes kundskabsmonopol nu er brudt. Andre mener, at det bare er endnu en krølle på udviklingen af fjernundervisning.

	Truslen fra MOOC-tsunamien kan være overhængende, hvis de danske videregående uddannelsesinstitutioner ikke ser nødvendigheden af at udvikle fleksible akademiske uddannelser, at fremme ny pædagogik og at etablere sociale sammenhænge for nye og mere heterogene grupper af studerende samt at levere både dannelse og uddannelse – alt det, man ikke får sammen med 100.000 studerende i et kursus på nettet.

	Det største antal nye studerende nogensinde fortjener at få mulighed for fleksible og innovative uddannelser, som bygger på vore stolte traditioner, men som de selv kan være med til at udforme, og som vil udvikle dem til livslange studerende i en globaliseret verden, hvor man aldrig bliver færdiguddannet.

Hanne Smidt er senior advisor i European University Association og projektleder på Lunds Universitet

