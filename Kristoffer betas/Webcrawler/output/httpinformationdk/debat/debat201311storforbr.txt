Storforbrugere af dobbeltmoral
Som markedsdyr jager mange af os de billigste priser. Vi nasser kyndig vejledning i butikken og køber billigt online; vi priser dyrevelfærd, men vælger de billigste kyllinger. Det ødelægger omstillingen til bedre og mere bæredygtige varer og forringer servicen i butikkerne


 
	Min svigerinde driver en forretning, der sælger kvalitetskøkkener. Den er bygget op om god kundeservice. Min svigerinde og hendes kolleger bruger timevis på at designe det perfekte køkken sammen med hver enkelt kunde. Senere bliver køkkenet snedkereret af en dygtig dansk virksomhed et sted i Jylland. Min svigerinde siger, at sådan et lækkert køkken holder i 30 år. Jeg tror hende gerne.

	Hvad der til gengæld ikke holder, er kunderne. Derfor blev min svigerinde for nylig nødt til at lukke butikken. Der var ikke andet at gøre. For det første er der ikke nok kunder, der vil betale for et ordentligt kvalitetskøkken. For det andet er der for mange kunder, der nasser på min svigerindes faglige service.

	Spørger hun mig, er jeg ikke i tvivl: Mange af kunderne er nogle hyklere. De kommer ind i butikken og lader som om, at de vil købe et køkken. De får en masse gratis vejledning af det velvillige personale. Køkkendesign, farvevalg, navne og mål på materialer osv. De noterer samtlige detaljer og forsvinder så ud af butikken. Over nettet derhjemme kan de nemlig bestille alle dele til det designede køkken hos en billigere leverandør.

	Surt nok, men sådan er markedet. Tilpas dig eller dø, ville mange sige. For man kan jo ikke bebrejde folk, at de opfører sig som markedsdyr.

	Det pudsige er dog, at mange af markedsdyrene rent faktisk sætter stor pris på den faglige sparring, som de får i butikken. De er også rigtig glade for at kunne gå ind i en butik og se produkterne an.

	Sandheden er bare, at markedsdyrene med deres egen selvmodsigende forbrugeretik er med til at underminere begge dele. Konsekvensen er en hensynsløs priskamp, der udrydder alt det, de sætter pris på ved produkterne.

	Frygtelig glemsomhed

	Priskampen og den flossede forbrugeretik truer mere end bare min svigerindes køkkener og serviceniveauet i butikkerne. For nylig viste en FN-undersøgelse, at virksomhedernes grønne omstilling er gået i stå. Deres undskyldning er forbrugerne. De færreste forbrugere gider betale ekstra for de grønne tiltag, og derfor er det ikke lønsomt at udvikle en mere bæredygtig virksomhed. Spørger man os forbrugere, er gode og grønne værdier ellers åh så vigtige. Når vi bliver spurgt, om dyrevelfærd eller bæredygtigt produceret tøj er vigtigt, er vi ikke i tvivl. Helt afgjort!

	Listen over gode hensigter er lang. Desværre lider mange af os af en frygtelig glemsomhed, når vi står ved kassen eller køledisken.

	Det er åbenbart ligegyldigt, at burkyllingerne dyrkes som grøntsager, der knap nok kan bære vægten af deres egne skamfostrede kroppe. Det er også ligegyldigt, at der går hundredvis af liter vand og en håndfuld spændende kemikalier på at producere et par bukser til 300 kroner. Det, der virkelig batter, er prisen.

	Betal lidt ekstra

	Desværre er markedet her lige så ubarmhjertigt, som det er effektivt. Det vil ikke lave miljøvenligt tøj produceret under ordentlige arbejdsforhold, når hele verden efterspørger fast fashion til billige penge. Markedet løser næppe miljøproblemerne af sig selv.

	I stedet er det langt hen ad vejen op til os forbrugere og vores etik at løse den opgave. Vi kan heldigvis udrette rigtig meget med vores pengepung. Det kræver bare, at vi tænker langt mere etisk som forbrugere. Naturligvis skal økonomisk trængte familier ikke købe sig fattige i MSC-mærket fisk. Men når vi danskere kun bruger omkring 10 pct. af vores indkomst på fødevarer, er der plads til at hæve ambitionsniveauet.

	Får vi en grundig service fra et andet menneske, må vi være villige til at betale lidt ekstra. Hvis vi vælger at købe kød til aftensmad, må vi betale noget mere for at få noget, der er ordentligt produceret. Er vi på shoppingtur, kan vi nøjes med at købe lidt mindre, og så bruge lidt flere penge på produkter af mere solid og miljøvenlig kvalitet. Når vi tænker langsigtet på den måde, går det nok også op for os, at de ekstra penge er godt givet ud.

	Måske er pengene gået til at sikre bedre arbejdsforhold i den tredje verden. Måske er de gået til at sænke CO2-udledningen og øge dyrevelfærden. Eller måske er de bare gået til, at min svigerindes forretning kan løbe rundt.

	Hvis køkkenet holder i de 30 år, som hun lover, sparer man måske ligefrem penge i det lange løb. Og måske klimaet og miljøet også får gavn af den ekstra slidstyrke?

Rasmus Hagedorn-Olsen er studerende

