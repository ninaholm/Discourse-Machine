Løkkes chokstart af eurodebat undrer S-SF
S og SF kritiserer statsminister Lars Løkke Rasmussen for at chokstarte en debat om euroforbeholdet.


 Det var en overrumplet opposition, der onsdag lagde ører til statsminister Lars Løkke Rasmussens åbning i forhold til en debat om det danske euroforbehold.
Ifølge Lars Løkke Rasmussen er regeringen "kommet tættere på en revurdering af euroforbeholdet" efter, at Tyskland og Frankrig fredag fremlagde en såkaldt konkurrenceevne-pagt, der i højere grad skal strømline Europas økonomier.
Lars Løkke Rasmussen ønskede onsdag ikke at komme ind på, hvad der præcis skal til, før han i givet fald trykker på knappen til folkeafstemning.
Men han afviste ikke, at "revurderingen" kan føre til en afstemning om forbeholdet inden næste folketingsvalg, og den udmelding vækker ikke begejstring hos oppositionen.
- Enten burde han have udskrevet en folkeafstemning, eller også burde han have holdt sin mund. Denne her mellemløsning skaber kun forvirring, siger Socialistisk Folkepartis EU-ordfører, Pia Olsen Dyhr.
Også Socialdemokraterne er ude med riven:
- Det viser bare, at statsministeren er en presset mand, når han føler sig nødsaget til pludselig at trække euro-kortet, siger Socialdemokraternes EU-ordfører, Kim Mortensen.
Både Socialdemokraterne og SF har afvist, at partierne vil sende euroforbeholdet til folkeafstemning, hvis de vinder det kommende folketingsvalg.
Spørgsmål: Så uanset om himlen falder ned, så vil I ikke ændre holdning til, om forbeholdet skal til afstemning.
- Det har vi ingen planer om, nej, siger Kim Mortensen.
