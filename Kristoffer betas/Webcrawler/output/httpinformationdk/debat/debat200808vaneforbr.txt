Vaneforbrydere?
Udtryk som indvandrerkriminalitet og andre irrationelle sammenkædninger af etnicitet og kriminalitet ses ofte i den politiske debat og i medierne. Sammenkædningen er både simplistisk og racediskriminerende - og forkert
Hvis politiet har en forventning om, at brune drenge er kriminelle, er det ikke underligt, at de stopper flere brune drenge end hvide, og sandsynligheden for at finde flere brune kriminelle øges. Model


 Udsagnet 'indvandrerkriminalitet' er ikke neutralt eller konstaterende. Det er fyldt af let skjulte hentydninger, der er baseret på fordomme og fejlagtige antagelser. En upræcis 'konstatering' uden et rimeligt grundlag. 
Brugen af udsagnet er ikke overraskende. Majoritetens og mediernes kategorisering og omtale af danske og ikke-danske borgere er ofte diskriminerende. Sprogbrugen afspejler en ekskluderende tankegang og er den største danske integrationsudfordring. I debatten omtales forskellige mennesker (danskere, immigranter m.fl.) konsekvent som 'indvandrere', selv om det langtfra er sikkert, at de er det. Det eneste fællestræk er, at omtalte 'indvandrere' er ikke-hvide. Hvide svenskere, tyskere, eller hvide afrikanere beskrives ikke som 'indvandrere'. Mediernes konstante stereotype billeder skaber problemer på flere fronter. 
Når hudfarve og etnicitet er grundlag for eksklusion fra et socialt eller nationalt fællesskab, er det diskrimination. Hvide omtales ikke som 'indvandrere' eller som 'etniske'. Det forholder sig imidlertid sådan, at alle mennesker er medlem af en (eller flere) etniske grupper. Det er hvide danskere også, ligesom hvide også sagtens kan være indvandrere (og kriminelle). 
Alligevel fastholdes ikke-hvide i kategorien 'fremmede', og der tilknyttes et væld af stereotyper, fordomme og negativ omtale i dansk politik og i medierne.
At være 'etnisk' eller 'indvandrer' er ikke neutralt i en dansk kontekst; det er stigmatiseret og forbundet med negative opfattelser. 
Ikke-hvide ses som en udfordring, socialt og økonomisk, og som et problem i skolekonteksten og i alt for mange virksomheder.
Kun én gruppe
Generaliseringerne fratager ikke-hvide enhver form for individuelle træk. Når unge med tyrkisk, somalisk, kenyansk, pakistansk, koreansk eller anden baggrund rubriceres som én gruppe, er det udtryk for pan-etnificering - hvor alle brune antages og omtales som én gruppe. Altså 'ikke-dansk' og 'indvandrer'. Det er ligegyldigt, om det passer eller i øvrigt er relevant; pan-etnificeringen gælder også, når der er tale om unge, der er født og opvokset her, hvis forældre er født og opvokset her - inklusive brune unge med hvide adoptivforældre af dansk oprindelse. 
Alle disse forskellige mennesker oplever at blive rubriceret som én gruppe eller 'slags'. Det spiller ingen rolle, om de selv oplever, at de udgør en 'gruppe'. Den danske opdeling efter hudfarve er vokset til at blive en stor udfordring. Særligt hvis der oprigtigt ønskes integration (et udtryk, der efterhånden ingen mening giver) - eller hvis der ikke skal 'være noget at komme efter'.
At kategorisere og definere borgere så upræcist, som det gøres af både politikere og presse, har konsekvenser. 
Når danske unge, (man kan faktisk sagtens være både brun og dansk), bliver fastholdt i én kategori, der bestemmes efter hudfarve, eller synlig etnisk minoritetsbaggrund, skaber det en opfattelse af, at man kun kan være dansk, når man er hvid. 
Det er et problem for alle borgere, men særligt problematisk for unge. Unge udvikler sig frem til en identitetsforståelse og en oplevelse af medborgerskab. Når identitet, nationalitet og negative opfattelser og forventninger knyttes til faktorer, de ikke har kontrol over, som f.eks. hudfarve, skaber man store problemer for sammenhængskraften i et samfund.
Man nedbryder den. Diskrimination skaber udstødelse og har psykiske, økonomiske og sociale konsekvenser. Den koster samfundet mange penge og ressourcer. Og så er diskrimination ulovligt. 
Genetisk betinget?
Men sproget og kategorierne er kun en del af problemet. Det er diskriminerende at antyde (eller påstå), at indvandrere eller etniske - hvad det så end betyder - per definition skulle være mere kriminelle end danskere. 
Termerne defineres ikke nærmere, og det underforstås om de to førstnævnte kategorier, at der er tale om ikke-hvide. Grupperinger baseres på hudfarve. 
Det smager af en forældet og racehierarkisk tankegang, hvor adfærd blev set som resultat af genetisk ophav. Historisk set har resultaterne af denne tankegang ikke været heldige. 
Men, og det er væsentligt, kriminalitet hænger ikke sammen med hudfarve. Kriminalitet er ikke etnisk. Kriminalitet er funderet i sociale og økonomiske forhold. Det er direkte misvisende at omtale kriminalitet uden også at forholde sig til sociale og økonomiske faktorer. 
Sammenkædningen af kriminalitet og etnicitet er altid symptom på strukturel diskrimination. Det vil sige, at det er et tegn på, at samfundets strukturer og praksisser skaber, fastholder eller medvirker til diskrimination. Etnicitet og kriminalitet hænger ganske enkelt ikke sammen, medmindre der er tale om samfundsmekanismer, der skaber sociale og økonomiske opdelinger efter etnicitet. 
Når sådanne opdelinger er til stede, er der tale om strukturel diskrimination. At påstå, at indvandrere er mere kriminelle end danskere, er at etnificere sociale problemer; Hitler gjorde det konsekvent, men succesen var kort! 
Fokus flyttes fra samfundets diskriminationsudfordring og udtrykker en ekstremt mangelfuld (populistisk og givet politisk opportun) fortolkning af en overrepræsentation af bestemte grupper i kriminalitetsstatistikkerne. 
Tillært diskrimination
Overrepræsentation handler om andet end etnicitet eller stamtavler. Er der mange indvandrere i en socioøkonomisk gruppe, hvor der er også er høj kriminalitet, er det ikke mærkeligt, at også indvandrerne findes i kriminalitetsstatistikkerne. Den kriminalitet, der oftest er tale om, hænger sammen med de vilkår, der er hos mennesker, der lever i fattigdom, under socialt belastede kår eller som udstødte og uønskede. 
Vi bør stille spørgsmål ved, hvordan statistikker etableres, bruges og kommunikeres, og hvilke opdelinger der tales om? Bliver det medregnet i statistikken, at unge med bestemte træk (mørk lød, sort hår) bliver stoppet i langt højere grad af politiet? At dommerne åbenbart finder det nødvendigt at straffe udlændinge hårdere? 
Når politiet handler diskriminerende og stopper flere brune, er det en afspejling af samfundet; et udtryk for strukturel diskrimination. 
Det er en tillært. Vokser man op med et ekskluderende sprogbrug, skabes kategorier, uden at man nødvendigvis reflekterer over dem. Sådan er det, sådan har man lært at se og forstå det. 
Opfattelser, der alene funderes i vanetænkning, bliver til sandheder, fordi tilpas mange tror på eller er enige om dem. På den måde kommer man til at se noget som sandhed og bidrager til at fastholde det som sandhed, uagtet at det ikke passer. 
Hvis politiet f.eks. har en forventning om, at brune drenge er kriminelle, er det ikke underligt, at de stopper flere brune drenge end hvide, og sandsynligheden for at finde flere brune kriminelle øges. Statistikken påvirkes af en skæv praksis og kommer til at understøtte forventningen. Brune har selvfølgelig ikke større genetisk tendens til kriminalitet. Det anfægtes ikke, at der findes skævhed i samfundsgruppers kriminalitet, men det er vigtigt at understrege, at hudfarve og etnicitet ikke i sig selv er forbundet med kriminalitet. 
Mere interessant er det at undersøge, hvorfor der er en overrepræsentation af mørklødede grupper i de mindst bemidlede lag i samfundet? Hvorfor befinder mange brune sig i de lavere sociale lag? 
Diskrimination og særligt strukturel diskrimination er målbar. Samfundsopdelingen er et bekymrende symptom herpå. Hvorfor fokuserer vi ikke mere på det? Strukturel diskrimination burde være en udfordring, majoritets-Danmark tog alvorligt. 
Bør dette ikke være vores fokus, frem for at lege 'find fem fejl hos de fejlfarvede'? 
Forhåbentlig er vi i Danmark ikke i gang med at genopfinde 1930'ernes racehygiejne i en ny indpakning tilpasset det ny globaliserede årtusind med deraf afledte nye prygelknaber?
Mira C. Skadegård Thorsen er cand.mag. i litteraturvidenskab og seniorkonsulent hos Global CSR. Hun er desuden ekstern lektor ved RUC

