Folketingets etiske problem



 Det Etiske Råd opfører sig uetisk. Sådan har det lydt de seneste par dage i Information, hvor flere eksperter, fagfolk og organisationer har kritiseret rådet for at stigmatisere alternative familieformer ved at bruge udtryk som »morbidt« og »anstødeligt« i den offentlige debat.
Og ja, rådets medlemmer udtaler sig jævnligt både konservativt, tilbageskuende, og til tider ligefrem nedladende om nye familieformer, hvilket er kritisabelt.
Men problemet ligger slet ikke primært hos Det Etiske Råd. For hvad kunne man ellers forvente af et råd sammensat af præster, teologer og filosoffer, hvis hele eksistensgrundlag jo netop handler om at forholde sig kritisk til den reproduktionsteknologiske udvikling? De gør faktisk bare deres arbejde.
Nej, problemet ligger hos de folkevalgte, som Rådet er sat i verden til at rådgive. For som forfatter og tidligere medlem af Det Etiske Råd Klavs Birkholm forklarer: Rådet eksisterer kun endnu, fordi politikerne ikke tør tage partipolitisk stilling til svære etiske spørgsmål.
Som når partierne eksempelvis ’fritstiller’ folketingsmedlemmerne i afstemninger om homovielser eller fertilitetsbehandlinger, så politikerne kan »stemme med hjertet,« som Anne-Mette Winther Christiansen (V) formulerede det i gårsdagens Information.
Men dermed degraderer partierne de etiske spørgsmål til et område, der tilsyneladende ikke fortjener den samme professionelle behandling, som man anvender i alle andre politiske spørgsmål på Christiansborg.
Holdt partierne op med at gemme sig bag Det Etiske Råd, ville man kunne nedlægge det helt og dermed slå to fluer med et smæk: Ikke flere stigmatiserende udtalelser fra en følelsesstyret ’autoritet’ – og Folketinget ville være tvunget til at føre en etisk politik, der baserer sig på faglighed og fakta i stedet for mavefornemmelser og »hjerter«. grace

