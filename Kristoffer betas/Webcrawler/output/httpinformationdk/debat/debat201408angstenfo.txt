Angsten for folkeskole­monstret
Negative historier om folkeskolen giver mig en følelse af, at jeg spiller hasard med mine børns fremtid. ’Kan vi ikke give det lidt tid,’ bønfalder min søn mig, da jeg foreslår privatskole
En vellykket skolegang kan i praksis afhænge af noget så mikrokosmisk som en enkelt lærer eller sammensætningen af børn i klassen.

Der er få uger til skolestart. Vi holder sommerferie i det vestjyske og har lige været forbi den nærmeste storby for a finde en Fætter BR, hvor vi kunne købe et særligt penalhus til den yngste, som skal starte i skole til august. Hun skal gå på Blågård Skole på Nørrebro ligesom sin storebror, der nu skal i 3. klasse. Jeg har valgt folkeskolen. Igen.Er jeg tryg ved hendes skolestart? Tja, jeg synes virkelig, min mand og jeg har gjort, hvad vi kunne: Vi har tre års erfaring fra storebrors gang på skolen. Der er en ansvarlig og lyttende ledelse. Vi kender mange af børnene og forældrene i hendes nye klasse, og vi ved, at hun skal følges med børn, hun kan lide. Hun skal have en fantastisk engageret og musikalsk lærer i 0. klasse, som vi ved, vores søn har holdt meget af. Så det kan jo ikke gå helt galt. Eller kan det?Det er jo Folkeskolen (her må du gerne sige ordet for dig selv med et let dommedagsagtigt tonefald), vi taler om. Alle de dårlige historier nærmest vælter ud af medierne: Folkeskolen er en politisk kampplads. Den er inklusionspresset, fagligt presset, reformpresset, integrationsmæssigt presset, økonomisk presset. Børnene mobber. Lærerne bakker opgivende ud og søger job på privatskolerne, og i nogle kommuner er folkeskolen nærmest drænet for børn til fordel for fri- og privatskoler. Der er så meget, der kan gå galt med folkeskolen. Det er tilsyneladende allerede gået helt galt.Uroen i mavenJeg bruger min ferie til at ransage min hjerne en sidste gang inden skolestart: Har jeg det stadig godt med folkeskolen? Jeg har taget mig selv i at undersøge privatskoler i området de seneste måneder. For måske skulle jeg skrive børnene op &ndash; bare for at være sikker?Jeg har læst artikler om forældre, hvis børn er blevet mobbet, psykisk nedbrudt, udsat for fysiske overgreb og fagligt understimuleret i folkeskolen. Børn, der er blomstret op, efter at de blev flyttet til en privat- eller friskole. Jeg laver en Google-søgning på ordene &raquo;folkeskolen er &hellip;&laquo;. Svar nummer 3, 4 og 5 er: &raquo;Folkeskolen er feminiseret&laquo;, &raquo;folkeskolen er dårlig&laquo; og &raquo;folkeskolen er en maskin&shy;fabrik&laquo;. Ikke ligefrem roser.Jeg ser på mine elskede børn og får ondt i maven &ndash; hvad har vi, deres forældre, kastet dem ud i? Skal vi hellere springe fra, inden folkeskoletoget kører af sporet? Spiller vi hasard med deres fremtid, fordi vi ikke har sat dem af på privatskoleperronen. Er det en fejl at lade dem sidde i toget, der efter sigende buldrer mod afgrunden, mens de desperate passagerer &ndash; børnene og lærerne &ndash; kun bliver mere fortabte og forvirrede i takt med, at folkeskolereformen bliver implementeret?Jeg taler alvorligt med min søn i 70&rsquo;er-sommerhusets køjeseng: &raquo;Har du lyst til at skifte skole, skat? Er du ked af det? Savner du udfordringer? Ved du godt, at man kan gå på alle mulige andre slags skoler, hvor de måske gør tingene på en anden måde. Måske bliver du meget mere glad der.&laquo;Men han vil ikke skifte. Han er glad for sine venner i klassen. Han er glad for, at skolen er tæt på. Han bliver faktisk lidt ked af, at jeg spørger, om han har lyst til at skifte skole. &raquo;Kan vi give det lidt tid?&laquo; bønfalder han mig. Han medgiver ganske vist, at han keder sig lidt i timerne ind&shy;imellem. Lærerne bruger for tit lang tid på at forklare ting, som han sagtens kan forstå, og han savner mere billedkunst. Vi bliver enige om, at han skal gå til billedkunst om eftermiddagen, ligesom han gjorde sidste år. Glad og tilfreds vender han tilbage til sit Anders And-blad.Jeg har stadig lidt uro i maven. De mange negative historier har efterhånden skabt et sandt folkeskolemonster i mit sind. Selvfølgelig kan jeg give det lidt tid, og han skal da ikke flytte skole, hvis han er glad, hvor han er. For når ret skal være ret, er hans skole jo god. Og den klasse, han går i, er fin. Og lærerne er glimrende.Jeg savner nuancerAlligevel ser jeg konstant et folkeskolemonster for mig. Måske er det, fordi debatten næsten altid handler om folkeskolen som et fællesbegreb &ndash; som om skolerne var en helhed. &raquo;Folkeskolen er feminiseret/dårlig/en maskinfabrik/en død sild/kedelig,&laquo; lyder overskrifterne. Og ja, selvfølgelig ligger skolerne under for de samme overordnede regler, men jeg vil alligevel vove den påstand, at de i praksis er vidt forskellige. Det kan jeg høre, når venner og kollegaer fortæller om deres børns skolegang. Ligesom flere af vores venner er folkeskolelærere og gør tingene meget forskelligt.Jeg savner nuancer. Og jeg savner især, at debatten om skolevalg flytter sig fra folkeskolen vs. privatskolen. For privatskoler er jo lige så forskellige. I stedet for at forfalde til nemme generaliseringer og skarpt aftegnede kategorier kunne vi sammenligne de enkelte skolers kvaliteter på kryds og tværs &ndash; hvad enten de er offentlige eller private. Så kunne snakken blandt os forældre måske også komme til at afspejle den virkelighed, man rent faktisk oplever som mor til et skolebarn. En virkelighed, hvor en vellykket skolegang i praksis kan afhænge af noget så mikrokosmisk som en enkelt lærer eller sammensætningen af børn i klassen.Mine børn, mit ansvarSelvfølgelig prøver vi som forældre altid at gøre det, vi mener er det bedste for vores børn. I min søns børnehave havde flere skrevet deres børn op til privatskole fra fødslen, og vi gjorde det samme. For vores barn skulle i hvert fald ikke gå i folkeskole på Nørrebro, tænkte vi. Ikke fordi vi havde undersøgt sagen, men fordi så mange andre sagde sådan. Da skolestarten så nærmede sig, ville vores søn hellere følges med nogle venner fra børnehaven &ndash; og de skulle ikke i privatskole. Så vi tog vi hen og besøgte den lokale folkeskole og blev enormt positivt overrasket. Vi besøgte selvfølgelig også den privatskole, han var skrevet op til. Men Blågård Skole vandt i sidste ende.Det betyder ikke, at jeg i dag er overbevist om herlighederne ved folkeskolen. Eller ved privatskolen, lilleskolen eller friskolen. Det vigtigste er, at min søn lige nu har det godt, hvor han er. Jeg gør derfor, hvad jeg kan for at tøjle min angst for folkeskolemonsteret og håber på, at det i virkeligheden slet ikke findes.Jeg er uanset hvad overbevist om, at mine børn nok skal få lært det, de skal. For det er også er mit ansvar som forælder &ndash; ikke kun skolens.Jeg har sagt to ting til min søn, og jeg vil sige det samme til min datter: Du må ikke kede dig i skolen, og du må ikke være ked af det i skolen. Hvis de to ting indtræffer i længere perioder, vil jeg ikke tøve et sekund med at tilbyde dem at skifte skole. Og det bliver forhåbentlig til præcis den skole, som er bedst for dem. Om det bliver privatskole, lilleskole, friskole eller folkeskole, det finder vi ud af.Stine Bjerre Herdel er redaktør og kommunikationskonsulent i Dansk Journalistforbund
