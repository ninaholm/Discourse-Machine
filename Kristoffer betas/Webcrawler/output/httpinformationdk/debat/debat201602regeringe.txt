Regeringen har sat folkeskolen til salg
Det såkaldte Åbenhedsinitiativ er et misundelsesbarometer, der tillader ressourcestærke forældre at shoppe skole som aldrig før. Fremover vil endnu flere vælge private skoletilbud til, mens folkeskolerne må samle resterne op. Velkommen til datavarehuset!
Vestergårdskolen i Viby, hvor eleverne i 7. klasse tilbage i 2011 fik udleveret iPads til brug i undervisningen. Dagens kronikør frygter, at den nuværende regerings såkaldte Åbenhedsinitiativ er et skjult forsøg på at udsulte folkeskolen, så endnu flere privilegerede børn siver til private skoler.


 KRONIK – For et par uger siden fik landets forældre adgang til skolestatistikken, som regeringen med vanlig hang til new speak har døbt Åbenhedsinitiativet. Nu skal der shoppes skole i Undervisningsministeriets Datavarehus (sic!). Men åbenhed eller ej, så er initiativet mest af alt et tilbudskatalog for ressourcestærke forældre – og mere end at være et dynamisk analyseværktøj, som ministeriet beskriver det, så er det først og fremmest et værktøj, som nærer ressourcestærke forældres afgrundsdybe angst for at tage forkerte valg på deres børns vegne.
Desværre er det jo sådan, at uanset hvor meget vi forsøger at dokumentere os ud af livets uforudsigeligheder, kan ingen garantere, at sammensætningen af børn og børn og voksne i lige netop dit barns klasse er helt optimal. Det sker som bekendt, at mennesker mødes og sød musik opstår, men det omvendte sker også. Folkeskole eller ej. Mennesker mødes og kan ikke holde hinanden ud. Hej virkelighed og så meget for dynamiske analyseværktøjer og lovende statistikker.
Et klogt valg?
Det stigende fokus på nytte, værdi og faglighed (10’ernes store mantraer) betyder, at vi ikke længere tør binde an med den lokale folkeskole, i hvert fald ikke før vi har statistisk belæg for, at det er et klogt valg. Folkeskolen er et tilbud først og fremmest, og noget de fleste ressourcestærke forældre ser på med skepsis. For kan vi nu være sikre på, at lige netop folkeskolen giver vores børn de absolut bedste betingelser for personlig og faglig udvikling? Det handler først og fremmest om, hvad skolen kan give os. Ikke hvad vi kan give skolen. Det er os før de andre. Igen.
Læs også: Nej tak til skoleshopping
Uddannelsesstatistikken kommer desværre blot til at understrege tendensen: Folkeskolen er noget, vi vælger til. Og for os, der har valgt folkeskolen, er det et valg, som vi igen og igen skal forsvare – og til det forsvar har vi brug for fakta. De fakta lover Åbenhedsinitiativet nu at udstyre os med. Endelig kan vi ånde lettet op. Vi skal ikke længere basere vores valg på fornemmelser. Nu får vi en statistisk garanti for at have taget det objektivt klogeste valg.
Allerede inden Åbenhedsinitiativet blev en realitet, var ressourcestærke familier begyndt at sive fra folkeskolen i stort tal. Samtidig erklærer de fleste deres uforbeholdne kærlighed til folkeskolen som idé. Men jeg tør ikke gamble med mine børns fremtid, lyder argumentet for at elske folkeskolen, samtidig med at du kysser dine børn farvel i den private skoleport. Den dårlige nyhed er bare, at hvis du virkelig elsker folkeskolen, hvis du virkelig vil bevare den som et mangfoldigt (i ordets bredeste forstand) skoletilbud, er du nødt til at bidrage.
Beklager, men det er sådan, det er. Du kan ikke stå uden for fællesskabet og tale om, hvor vigtigt fællesskabet er. Til gengæld kan du berolige dig selv med, at den sociale arv stadig vejer tungt i Danmark, så hvis du selv har taget en mellemlang eller videregående uddannelse (og det formoder jeg, du har, hvis du stadig læser med), er det også overvejende sandsynligt, at dit barns fremtidsudsigter er nogenlunde lyse – folkeskole eller ej.
Læs også: Nu bliver det nemmere at sammenligne skoler
Værre står det selvfølgelig til med de andre børn, når de ressourcestærke familier forsvinder ud af folkeskolen. Dem, der ikke har nogen rollemodeller at spejle sig i, fordi vi ikke ville tage nogen chancer på vores børns vegne. De må sejle i deres egen sø. Igen.
Det er ikke svært at se, hvordan uddannelsesstatistikken med tiden kan flytte endnu flere børn fra ressourcestærke familier over i private skoletilbud. Man kunne tilmed få den tanke, at det var en af ideerne med statistikken, selvom der selvfølgelig ikke er nogen, der siger det højt. I en pressemeddelelse i november 2015 sagde minister for børn, undervisning og ligestilling Ellen Trane Nørby blot, at »Forældrene skal have mulighed for på et oplyst grundlag frit at vælge skole til deres børn.« Velkommen i Datavarehuset!
For langt de fleste af os er det imidlertid et pseudovalg. Et priviligeret valg, som over tid underminerer ikke bare folkeskolen som idé, men også som konkrete lokale skoler. Folkeskolen har brug for ressourcestærke familier. Ikke fordi vi skal bære byrden, selvom det er det, vi bilder os ind, at vi gør, når vi alligevel i den gode sags tjeneste vælger folkeskolen til, men fordi mangfoldigheden skaber større mellemmenneskelig forståelse og mere lighed, når børn fra mere sårbare familier har alternativer at spejle sig i. Desværre er vi ikke længere optaget af mangfoldighed, snarere tværtimod. Skolen skal ruste vores børn til fremtiden, og det kræver ro og orden og fokus på faglighed og gode resultater.
Folkeskolen holder for
Og bemærk så i øvrigt, at vi altid taler om folkeskolen i bestemt form. Som om der er tale om én skole, som fungerer på samme måde med samme forudsætninger alle steder. Når du vælger et privat skoletilbud, er det, fordi du har valgt folkeskolen fra. Du stoler ikke på systemet, selvom din lokale folkeskole ikke fejler noget. Når et barn mistrives i en klasse, så er det, fordi folkeskolen fejler. Ikke den konkrete lærer eller skole, men hele systemet stilles til ansvar.
Når jeg tjekker min egen kommune i uddannelsesstatistikken, er det værd at bemærke, at alle skoler, folkeskoler og private skoletilbud, klarer sig stort set lige godt på alle statistikkens parametre. Der er ingen signifikante forskelle (statistiksprog). Det er interessant. Ret interessant faktisk, når man tænker på, at elevsammensætningen i kommunens folkeskoler er langt mere mangfoldig, både når det gælder andelen af etniske elever (det er et faktum ifølge statistikken!) og børnenes socioøkonomiske baggrund.
Alligevel har de private skoletilbud taget – og fået – patent på de gode historier, godt hjulpet på vej af politikernes konstante mistro til folkeskolen (som system). Hver dag byder på nye rædselshistorier fra den nedslidte, udskidte folkeskole, og det er som regel de private skoletilbud, der redder børnene fra alt det ubehag, de måtte stå model til folkeskolen. Det, vi til gengæld aldrig hører, er f.eks. historien (og den er i øvrigt sand) om børn, der skifter fra et privat skoletilbud til en folkeskole og på bare få måneder løfter sig op på et fagligt niveau, som forældrene aldrig havde troet muligt.
Misundelsesbarometer
Det tragiske ved uddannelsesstatistikken er, at den er total overflødig for ret mange andre end skoleledere, skolebestyrelser og lokalpolitikere. Den er muligvis et godt ledelsesredskab, hvor skoler og kommuner har mulighed for at benchmarke sig op imod andre sammenlignelige skoler og kommuner.
Regeringen kalder det et åbenhedsinitiativ, men først og fremmest er det et misundelsesbarometer for de privilegerede i samfundet. Statistikken understreger de forskelle, vi allerede kender; nemlig at flere børn i Gentofte Kommune kommer hurtigt i gang med en ungdomsuddannelse end børn i Nyborg Kommune, hvor jeg bor. Social arv omsat til statistik. Ingen overraskelser der.
Jeg frygter, at uddannelsesstatistikken er regeringens skjulte dagsorden for at udsulte folkeskolen, så endnu flere privilegerede børn siver til private skoler, indtil vi til sidst står tilbage med et offentligt skoletilbud for samfundets allersvageste. For vi må ikke glemme, hvad det er for en virkelighed, tallene også afspejler; nemlig den, at når tiltrækkeligt mange ressourcestærke børn forlader en folkeskole, vil det afspejle sig blandt andet i karaktergennemsnit og uddannelsesvalg, og dermed fremstår det private skoletilbud blot endnu mere attraktivt for alle os, der er på skoleshopping.
Suzette Frovin er journalist

