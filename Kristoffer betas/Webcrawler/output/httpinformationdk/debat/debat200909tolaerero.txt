To-lærerordningen burde indføres i de små klasser
Hverdagen i Københavns folkeskoler er ofte stresset. Begrænsede ressourcer, godt tyve elever i en klasse og et stort arbejdspres kan gøre det svært for underviserne at tildele hvert barn den opmærksomhed, som barnet har brug for... 


 Hverdagen i Københavns folkeskoler er ofte stresset. Begrænsede ressourcer, godt tyve elever i en klasse og et stort arbejdspres kan gøre det svært for underviserne at tildele hvert barn den opmærksomhed, som barnet har brug for. Prisen er, at nogle børn tabes på et tidligt tidspunkt i skoleforløbet. Det kan på længere sigt betyde, at unge enten har svært ved eller ikke får en uddannelse.
Problemstillingen er central i debatten om den såkaldte to-lærerordning, som er et tiltag, som længe har stået højt på SF's ønskeliste. Kort fortalt giver ordningen folkeskolerne mulighed for at indsætte to undervisere i fagene dansk og matematik i 1.-3. klasse for at øge undervisningens kvalitet. Ordningen kører allerede på nogle skoler rundt om i landet og udgør en støtte til både elever og til de mange undervisere, som arbejder med børnene i dagligdagen. Men SF ønsker ordningen udbygget.
Spare på længere sigt
For at få et førstehåndsindtryk af, hvordan ordningen fungerer i praksis, besøgte jeg sammen med borgmester Bo Asmus Kjeldgaard (SF) i slutningen af august Tove Ditlevsens Skole på Vesterbro. Jeg assisterede undervisningen i en engelsktime i  3. klasse og herefter i en dansktime i 1. klasse. En efterfølgende snak med lærerne tydeliggjorde, at to-lærerordningen kan skabe bedre rammer for børns indlæring.
Ifølge de pågældende lærere giver to undervisere en rigtig god dynamik i klasseværelset, og giver langt bedre mulighed for en undervisning uden afbrydelser. Der skabes tid og rum til at tage sig af det enkelte barns behov.
Samspillet mellem de to undervisere gør det samtidig muligt at undervise på flere niveauer og kan i øvrigt bidrage til at give børnene en grundlæggende forståelse for, hvad samarbejde i det hele taget er.
To-lærerordningen kan derfor øge ikke blot elevernes faglige udbytte, men sandsynligvis også vil spare udgifter til specialundervisning på længere sigt.
Folkeskolen i København skal være forældrenes naturlige valg. Lad os derfor støtte op om vores københavnske folkeskoler, optimere lærerressourcerne og skabe et bedre indskolingsforløb i de mindre klasser. Det er fuldt ud muligt at realisere, såfremt man vælger at indføre to-lærerordningen.

