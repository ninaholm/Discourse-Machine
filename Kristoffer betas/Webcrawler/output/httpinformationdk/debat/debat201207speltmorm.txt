Da speltmor mødte ghettomor
Mens jeg terpede spædbørnslitteratur, kæmpede medlemmerne i min mødregruppe med faderskabssager og omverdenens stempling. Men min skæve mødregruppe lærte mig mere, end jeg kunne have håbet på i en ’pæn’ en af slagsen
Kronikørens mødregruppe blev et møde med bl.a. to helt andre mødre, der gav sig selv friheder med barnet i stedet for slavisk at følge bøger og kloge fagfolks råd. Det var bl.a. positivt lærerigt at se det fra deres side.


 I sommeren 2008 fødte jeg mit første barn. Jeg var netop flyttet med min kæreste i en ny lejlighed, i det, der viste sig at være en ghetto i en dansk universitetsby, hvor jeg læste kandidat i virksomhedskommunikation.
Efter fødslen, der foregik ved en planlagt og vellykket hjemmefødsel, takkede jeg ja til at deltage i en mødregruppe, som områdets sundhedsplejerske satte sammen. Jeg kendte ikke mange med små børn og ville gerne snakke med andre, der som jeg selv gad at snakke om børn (og hermed mener jeg naturligvis mit eget barn) i timevis.
En lille måned efter fødslen blev vores lille gruppe samlet og hvilken gruppe! Vi var fire, hvoraf to var unge kvinder med baggrunde og værdier uendelig langt fra jeg selv. Begge havde en faderskabssag kørende. Tanja havde fået bank af sin kæreste under sin graviditet, fordi han ikke troede på, at han var faderen. Nu var hun alenemor og havde en voldelig ekskæreste, der beskyldte hende for det værste og brød alle aftaler. Selv var hun midt i en mellemlang uddannelse.
Christina havde været sammen med en anden, umiddelbart efter hun have slået op med sin kæreste. Derfor vidste hun ikke om ekskæresten eller hendes one night stand var far til hendes andet barn. Hun var nu alenemor til to, kæmpede imod sin læge, der havde beskrevet hende som en dårlig mor over for sundhedsplejersken, og med et cv som kassedame i Netto. Hun havde endnu ikke gennemført en uddannelse.
Vores første møde, hvor jeg gerne ville have udvekslet erfaringer om ammeproblemer, blev i stedet brugt til at diskutere ventetider på faderskabssager. Den havde jeg ikke lige set komme.
De to var desuden gået direkte til sutteflasken, så ingen vidensudveksling var mulig. Efter første møde var jeg tæt på at droppe mødregruppen. Hvad kunne disse unge kvinder egentlig gøre for mig, tænke jeg. En hel del skulle det vise sig med tiden.
VM i perfekt moderskab
Jeg blev i vores lille gruppe og måbede over de to pigers udmeldinger. Eksempelvis mødte jeg en dag en af dem foran parkeringspladsen på vej mod sin bil. Hun standsede op, og vi snakkede i måske 10 minutter om, hvordan det hele gik. Jeg spurgte, om hendes datter lå og sov.
»Nej da,« lød svaret. »Hun ligger lige på puslebrættet. Jeg skulle lige ned at hente hendes pusletaske i bilen.«
Selv afholdt jeg dagligt VM i perfekt moderskab. Jeg brugte timer på at læse videnskabelige artikler om fordelene ved amning og gennemgå og tilberede de sundeste opskrifter på babymad. Vores lejlighed var stoppet af faglitteratur om børn og opdragelse, og min pædagogmor og sundhedsplejerskesvigermor var heller ikke sene til at komme med ekstra vejledning. Man skulle tro, at jeg på alle måder var i stand til at vise disse piger vejen til det rigtige moderskab. Det viste sig at være forkert.
Mens jeg undlod masser af sociale oplevelser, fordi de ville kollidere med min søns middagslur, medbragte de deres børn alle steder. Og selv om sundhedsplejerskerne ofte er lodret imod sådan praksis, var jeg selv ret misundelig på den frihed, de tillod sig.
Mens min kæreste og jeg forsøgte at leve op til alle de forvirrede og modsvarende råd og vejledninger fra ammerådgivere, pædagoger, jordmødre og sundhedsplejersker, gjorde de to andre præcis, som de syntes. F.eks. fremdrog en af dem til et møde en ordentlig sutteflaske med majsvælling, da hendes datter var knap tre måneder gammel. »Så sover hun bedre,« var forklaringen. Og selv om jeg kunne læse, at alle sundhedsplejersker og vejledninger fraråder netop det, har jeg ved at gennemlæse både min egen og min mands babyjournaler kunne konstatere, at vi begge fik fast føde i den alder – hidtil uden synlige mén.
Det forarger mig ikke. Jeg synes derimod, at jeg selv agerede speltmor af værste skuffe ved at tro, at min måde at være mor på var bedre end deres. 
Noget sejere end mig
Min respekt for Tanja, Christina og deres kamp voksende uafbrudt gennem de to år, jeg lærte dem at kende. Selv om jeg selv synes, at det var godt gået, at jeg 2,5 måned efter fødslen vendte tilbage til mine universitetsstudier, overtrumfede det altså ikke deres kampe.
Tanja mødte f.eks. op til et møde med gule og blå mærker, fordi ekskæresten havde kørt hende ned med vilje. Og selv om Christina kæmpede hårdt med sin HF, så hun kunne komme ind på sygeplejerskeuddannelsen, måtte hun opgive på grund af for stort fravær, efter hendes børn havde været syge tre uger i rap.
Jeg oplevede, hvordan de udskiftede sundhedsplejersker, når de blev talt ned til, og hvordan vuggestuepædagoger og forældre så skævt til dem på grund af deres facon og valg.
Især Tanja måtte høre for, at hendes datter ikke fulgte vægtkurven, og selv om datteren motorisk var langt fremme, var det ikke noget, hun fik ros for. I fokus var alene de punkter, hvor datteren ikke fulgte de almindelige udviklingstrin. Alle mulige detaljer blev påtalt over for hende, mens andre forældre fik meget længere line.
Hun måtte høre for usund mad i madpakken (tsk, tsk … rosiner og müslibar) upraktisk tøj (balletskørt i regnvejr), og at andre end hende selv hentede datteren (hendes praktikplads lå 30 km fra vuggestuen, og hun havde fri klokken 16).
Sat i bås
Jeg havde aldrig den slags problemer, fordi vi var to om et barn og derfor altid kunne hente tidligt.
Og fordi jeg slavisk fulgte kostvejledning for småbørn, hvori der står skrevet, at børn under tre år ikke må indtage over 50 gram rosiner om ugen, hvilket gælder både økologiske og konventionelle rosiner, på grund af risiko for indtagelse af svampegift. Af samme årsag besluttede jeg helt at lade være med at give knægten rosiner for ikke at udsætte ham for unødig svampegift.
Det pudsige er, at jeg trods alle mine ’talenter’ ud i moderskab, blev slået i hartkorn med ghettomødrene af de lokale sundhedsplejersker. Alene det, at vi var i samme mødregruppe, var nok til at stemple mig.
Eksempelvis blev jeg rådet til at stoppe min amning, fordi jeg havde problemer med at komme i gang, og da jeg for tredje gang fik brystbetændelse belærte sundhedsplejersken mig om personlig hygiejne. Når mine ammeproblemer fortsatte, måtte jeg jo have problemer i den retning.
En anden sundhedsplejerske nægtede pure at tro på, at min søn kunne kravle i fire måneders-alderen. Hun skrev endda i mine papirer, at han kunne krybe, selv om jeg kunne vise hende en video, hvor han kravlede med den korrekte krydsmetode.
Hip som hap
Selv om alle gængse forestillinger ville pege på det modsatte, var det mig, der lærte mest af vores gruppe. Jeg lærte, at forældreskab ikke er noget, man læser sig til, men noget man bliver god til med tiden. En eller anden dag ender man med at slappe af over for vejledningerne og stikke ungen en pakke rosiner og en gang majsvælling, fordi rosiner smager godt, og forældre har godt af at sove.
Det slår mig, hvor ofte debatten handler om de stærke og svage mødre, og at vi måske skulle tænke lidt mere på psykologen Donald Winnicutts budskab om, at hvis bare du kan give dit barn mad, tøj på kroppen og tale med det, skal det nok klare sig.
Havde jeg fået valget, havde jeg sikkert ikke valgt den mødregruppe. Det lå ikke i kortene, at netop denne seje lille gruppe kunne vise og lære mig så meget. Derfor må jeg også sande, at jeg allerede med titlen på denne kronik er sprunget til en urigtig konklusion: Jeg har antaget, at vi er to forskellige slags mødre – dem og mig. Det er ikke korrekt. Spelt- eller ghetto – det er hip som hap, hvis bare du husker de grundlæggende ting.
 
Maria Ibsen, cand.mag. i international virksomhedskommunikation
For at beskytte medlemmerne i Marias mødregruppe er Tanja og Christina opdigtede navne

