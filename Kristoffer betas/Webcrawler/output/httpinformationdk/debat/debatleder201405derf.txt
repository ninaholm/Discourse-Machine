Derfor skal du stemme nej til EU-patentdomstol
LEDER


 
Læs også: Derfor ja

	Det er blevet sagt igen og igen i løbet af den sidste måned: Det er ikke patenter, vi stemmer om, det er ikke enhedspatentet, og det er end ikke den europæiske patentdomstol, vi skal sige ja eller nej til i morgen.

	Ifølge tilhængerne stemmer vi blot om, hvorvidt Danmark skal tilslutte sig en institution, der allerede eksisterer. Underforstået: De afgørende beslutninger er som altid allerede truffet. Vi kan sige ja og underlægge os den europæiske patentdomstol, eller vi kan sige nej og blive underlagt samme europæiske patentdomstol. Valget står mellem at sidde med inde ved bordet eller at stå ude på sidelinjen.

	Formelt set er det rigtigt, og alligevel er det helt forkert. Politik bliver ikke til snorlige formationer. I europæisk politik har folkeafstemninger i lande som Frankrig, Irland og Danmark vist sig at have haft overordentlig stor indflydelse på det europæiske projekt.

	Det viser sig fra tid til anden, at man øver mere indflydelse, når man gør sin holdning klar, end når man sidder og nikker ja inde ved bordet. Derfor tager de, der mener, at folkeafstemningen i morgen blot handler om at overgive sig til det uundgåelige, fejl. Der er ingen »saglige argumenter for at stemme nej,« konstaterede erhvervs- og vækstminister Henrik Sass Larsen (S) ellers, da han blev bedt om opsummere en månedlang kampagne for Patentdomstolen. Man måtte forstå, at ministeren tænker klart og rationelt, mens skeptikerne bliver drevet rundt i manegen af deres følelser. Det morsomme er blot, at det ser ud til at Sass Larsen tager fejl: Hvis man som Sass Larsen vil argumentere for, hvad der bedst kan svare sig for Danmark A/S, tyder meget på, at det bedst kan svare sig at stå udenfor.

	Ministerens snusfornuft skal ikke være anledning til at stemme nej. Men i løbet af den seneste måned er der er blevet fremført væsentlige og saglige argumenter: Patentdomstolen vil introducere en bekymrende retspraksis. Patentdomstolen vil føre til flere patenter. Og Patentdomstolen vil ændre praksis for, hvad der kan patenteres. Det er tre gode grunde til at stemme nej søndag.

	Politik handler ikke om at tilslutte sig beslutninger, der allerede er truffet, men om i hvert enkelt situation at gøre sin indflydelse gældende.

