Østerild - Barcelona tur/retur
Grænser for vækst - selv grøn vækst


 Sådan skrev for et halvt århundrede siden den mesterlige fortæller Broby Johansen (1900-1987) i fjerde bind (Med Broby i Nordvestjylland, Thy og Hardsyssel) af sit kæmpeværk om hele Danmarks natur, folk, fæ og kunst: »Østerild Plantage - Det store klitlandskab er på vej til igen at blive dækket af en storskov som den folk i deres uforstand fældede. Ikke bare nåletræer, men også mange løvbuske har bidt sig fast i sandet. I Østerild Plantage kan man få et begreb om, hvordan ørkenlandet vil se ud om føje år. Hvert træ er plantet, men hvis man tror, at det betyder kedsommelige trærækker, tager man grundigt fejl. Takket være klitterne er terrænet størknet stormhav. Også med ikke så lidt løvskov.«
I denne skrivende stund - mandag middag den 22. marts - trasker miljøminister Karen Ellemann og Folketingets miljøudvalg nu rundt i dette størknede stormhav. For at se, hvor meget af det, der skal ødelægges. For at redde naturen fra ødelæggelse.
Så enkelt er det:
En erektion midt i Østerild af et gigantisk monstrum på 25o meters højde er foreløbig planlagt at skulle finde sted - med konstant blinkende lys dag og nat til forstyrrelse af blikket i 30 kilometers omkreds og krævende nedhugning af 8-12 kvadratkilometer fredskov for at overskære det ellers hidtil største sammenhængende naturområde i Danmark med Nationalpark Thy mod vest og det enestående fuglereservat Vejlerne mod øst
Så enkelt er det:
Monsteret er en vindmølle! Det grønneste af det grønne. Som skal redde os ud af den naturødelæggelse, som afhængigheden af de fossile energikilder med deres CO2-uddunstninger, drivhuseffekter, jordopvarmninger, havstigninger, orkaner, oversvømmelser, ørkendannelser, Golfstrøm-forstyrrelser, stedvise permafrosttider m.m.m. ellers påfører os.
Kan det være mere enkelt?
Med naturødelæggelse skal naturen reddes fra ødelæggelse. Der skal nok en Shakespeare eller noget lignende til at gøre det selvindlysende klart, hvor enkelt det er. For almindeligt dødelige ligner det mere en konflikt.
Himmel eller helvede
Preben Maegaard, som kan kaldes hovedkraften i 1970'erne bag grundlæggelsen af OVE - Organisationen for Vedvarende Energi - , og Jane Kruse, begge fra Nordisk Folkecenter for Vedvarende Energi, har argumenteret grundigt for, at en offentligt ejet havvindmøllepark i Vigsø Bugt og et tilstødende
offshorenationalt testcenter lige så godt eller bedre end etablering i Østerild eller på land i øvrigt vil kunne opfylde kravene til det nationale testcenter for vindmøller. Som imødegåelsen af klimakatastrofen og Danmarks begær efter at tjene så mange penge som muligt på den frelsende vindmølleindustri ellers hævdes at gøre strengt nødvendigt.
Hvilket ikke forhindrer den nuværende formand for OVE og leder af Energitjenesten, Marianne Bender, i et interview her i bladet den 23. februar i år at argumentere energisk for gigantrejsningen i Østerild Plantage. Bl.a. med ordene:
»Det er så vigtigt, at vindmølleindustrien får lov til at have centret her i Danmark. Får den ikke det, så laver man det i et andet land, og så mister Danmark en hel masse goodwill, eksport og arbejdspladser. Så selvfølgelig skal vi have centret her i landet. Det svære er, at hver gang man vil placere noget, der er så stort, og som påvirker både landskab og borgere, så er der problemer. Og det uanset om det er en motorvej eller et testcenter for vindmøller. Det har altid været OVE's holdning, at vindmøller skal accepteres af lokalbefolkningen, men dette testcenter er så stort, at uanset hvor i landet, du lægger det, vil det gå ud over nogle.«
Uden at erklære professor i energiplanlægning ved Aalborg Universitet og en af de forskere herhjemme, der længst og mest engageret har talt for en grøn energiplanlægning med fokus på vindmøller og anden vedvarende energi, Frede Hvelplund, for den genopstandne Shakespeare, kommer han måske alligevel tæt på det enkle i rejsningen i Østerild (som han i øvrigt er imod med begrundelsen: 'Man spiller hasard med befolkningens
goodwill'), når han i sit interview i Information den 23. februar i år siger:
»Vi har jo gennem historien set, at selv kloge folk indimellem laver noget, der er et flop. Det kan da godt være, at også vindmøllerne har en grænse.« ... Hvis man begynder at nærme sig urimelige vedvarende energisystemer, så bliver det et argument for at satse stærkere på energieffektivisering og, ja: Besparelser!
Om det mødes netop 350 mennesker i den kommende weekend til et nærmest sammenskudsgilde i Barcelona under den forjættende titel: Af-vækst!
Degrowth for Ecological Sustainability and Social Equity.Af-vækst, må
degrowth vel oversættes til? Man kunne også kalde det for fedme-aflastning.
For det er jo ikke noget væmmeligt, der er tale om, når selv grøn økonomisk vækst i øget forbrug af naturen i dens fysiske materialitet har sine grænser.
Det er et bedre liv, der åbnes for, Med mindre slid på den fysiske natur. Herunder mindre slid på det naturvæsen, som mennesket er. Uanset hvilke forestillinger det end måtte gøre sig om en eller anden oprindelig meta-fysisk rejsning fra de rene abstraktioners matematiske, geometriske, penge-himmel.
Eller -helvede.

