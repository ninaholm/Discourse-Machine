Aktiveringshykleri



 Beskæftigelsesminister Inger Støjberg (V) bestilte i sommer en rapport om kvaliteten af aktiveringsindsatsen af de ledige hos landets fire beskæftigelsesregioner. Det skete på baggrund af en højlydt kritik af håbløse aktiveringskurser.
Den ene rapport giver et noget andet billede af aktiveringen, end det ministeren selv har været med til at fremstille ved at hæfte sig ved meningsløse pipfugle-, skumfidus- og 'efterlign Hitlers underskrift'-kurser.
Information kan i dag afsløre, at offentligheden dog aldrig fik kendskab til de fire rapporter, mens lovarbejdet foregik, fordi Beskæftigelsesministeriet gav besked om, at de ikke måtte offentliggøres.
Tværtimod brugte ministeren de ovennævnte enkeltsager, som påkaldte sig stor opmærksomhed i pressen, til at tegne et generelt billede af aktiveringsindsatsen.
Det nemmeste ville imidlertid have været for Inger Støjberg at få et fagligt velfunderet og sagligt billede af aktiveringen, men det skulle ikke frem.
Støjberg vil imidlertid ikke svare på hvorfor og henviser Information til en kontorchef.
Derfor kan man jo spekulere i, at rapporterne åbenbart ikke passede til ministerens politiske projekt, der gik ud på at skære godt en halv milliard kroner i beskæftigelsesindsatsen. Til den manøvre passede billedet af en totalt fejlslagen aktivering bedre.
Alle er enige om, at mange ting i aktiveringen af de ledige, trængte til at blive lavet om.
Men det er uforståeligt, hvorfor ministeren vælger at køre en grønthøster hen over hele området i stedet for at bygge på den faglige indsigt, man faktisk havde.
Regeringen får sin halve milliard, men taberne er de ledige, der får et skrabet aktiveringssystem, og de allersvageste af dem, der har behov for en langt mere bredspektret indsats. Det er kassetænkning af værste skuffe.

