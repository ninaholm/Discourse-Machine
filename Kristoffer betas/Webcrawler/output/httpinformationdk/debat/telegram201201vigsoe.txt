Vigsø: Livsanskuelses-debat er latterlig
SF's gruppeformand Pernille Vigsø Bagge kalder debatten om hendes "livsanskuelsesministerium" for latterlig.


 Latterlig.
Sådan kalder SF'eren Pernille Vigsø Bagge den debat, som hendes eget forslag om at omdøbe Kirkeministeriet til Ministeriet for Livsanskuelser har skabt.
Alt tyder på at livsanskuelses-ministeriet aldrig får nogen gang på jord, da både oppositionen og ordførerne fra de øvrige regeringspartier har slået syv kors for sig.
Pernille Vigsø Bagge præsenterede sit forslag om at komme alle trosretninger i møde ved at lave en fællesbetegnelse for Kirkeministeriet på TV2 søndag aften.
Siden har debatten raset, og det har fået SF'eren til at tage til genmæle på sin Facebookprofil:
- Latterligt røre over TV2-indslag i aften. Ministeriet hedder i dag Ministeriet for ligestilling og kirke. Indholdsmæssigt er det logisk, at trossamfund i DK samles i ét ministerium, skriver hun i en statusopdatering fra søndag aften.
- K (De Konservative, red.), som raser, foreslog selv ny kirkeordning, da Per Stig var minister. DF reagerer på ordet "muslimer", som jeg i øvrigt ikke har nævnt med et ord, skriver gruppeformanden, inden hun slutter af med at kalde befolkningen til orden.
- Ro på. Det er søndag!, skriver hun.
Men selvom det nu er mandag, så har gravfreden ikke sænket sig over forslaget.
Kirkeminister Manu Sareen (R) har henvist alle indkomne forslag om en eventuel navneforandring af kirkeministeriet til statsminister Helle Thorning-Schmidts bord.
Ministeren planlægger en udredning af det kirkelige landskab til foråret.
