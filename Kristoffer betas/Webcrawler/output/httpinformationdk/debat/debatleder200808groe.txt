Grønt vås



SPIN-PEDALEN FIK ikke for lidt, da miljøminister Troels Lund Poulsen (V) i går bebudede VK-regeringens initiativ 'Grøn vækst'. Ministeren gassede op med ord som: "En af de allerstørste miljøpolitiske satsninger, der er set i nyere dansk historie."Ha, ha. Det viser sig på det nøgterne papir, at selvrosen springer af, at regeringen nu nedsætter et ministerudvalg med hele syv ministre og Bendt Bendtsen for bordenden. Dette udvalg skal anvende et halvt år på at sammenvæve "en grøn vækstvision, der forener et højt niveau for miljø- og naturbeskyttelse med en moderne og konkurrencedygtig landbrugsproduktion".SOM I MATADORSPIL: Regeringen passerer endnu en gang start i miljøpolitikken, og kontantbeløbet indkasseres af landbruget.For hvad skal Danmark med et nyt ministerudvalg til at vånde sig over jordbrugets tilsvining af miljøet? Det har en himlens hærskare af fine udvalg gjort siden slutningen af 1970'erne. De planer, som pålægger landbruget at nedbringe belastningen med gødningsstoffer og gifte, er mere end 20 år gamle. I alle disse år er det lykkedes landbrugets organisationer at lamme politikerne med en blanding af tomme løfter om forbedring og trusler om drastisk produktionstab. Plus misinformationskampagner.De faktiske miljøtilstande er fjernt fra de smukke handlingsplaner. EU rumler med retlige skridt mod Danmark. Den i forvejen trængte VK-regering kan frygte et miljøpolitisk stormvejr i efterårssæsonen. Det er et sådant stormvejr, som det selvroste initiativ skal skærme imod: 'Forstyr os endelig ikke. Vi gør en hel masse. Bare vent'.OG VENT OG VENT. Fogh-regeringen har gennem sine syv leveår sjoflet Danmarks førerstilling på miljø og energi. Venstremanden Hans Chr. Schmidt blev som miljøminister så pinlig, at han måtte udskiftes med Connie Hedegaard. Nu er hun fyret af til klimaets disede luftlag, og Venstre har med Lund Poulsen generobret den daglige miljøforvaltning og/eller -fordærvelse.Tragikomik kan man finde i den anledning, som regeringen i går valgte til at lancere sin 'historiske miljøsatsning'. Anledningen var nemlig statsministerens og miljøministerens deltagelse i åbningen af den ny 'Thy Nationalpark'. I andre lande udmærker nationalparker sig ved at være undergivet særlige regler om beskyttelse. Det gælder ikke i Danmark. Her er 'nationalpark' bare et skilt, der slås op. Hans Chr. Schmidt gjorde sig i sin ministertid bemærket ved at fastslå, at han sagtens kunne forestille sig lempeligere beskyttelse inden for parken end udenfor.Og i Foghs indvielsestale i Thy i går fik han da også sagt, at parken først og fremmest skal bruges - til oplevelser, sport og motion. "Jeg glæder mig selv til at prøve mountainbike-banen," sagde statsministeren.Ja, ikke sandt? Hvorfor påtage sig alle de ubelejlige forpligtelser, der følger af at opfatte naturen som et menneskeligt eksistensgrundlag, hvis tilstand må ses i årtusinders perspektiv - når man kan nøjes med at fræse hen over den?
