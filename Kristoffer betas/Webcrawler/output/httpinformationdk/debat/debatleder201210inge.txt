Ingen olie, ingen stemmer



 Under deres tv-debat tirsdag aften viklede de to præsidentkandidater sig flere gange ind i temmelig ophedede argumenter, hvor man kunne frygte, at det ville ende i håndgemæng.
Der var for eksempel tvisten om, hvorvidt Obama-regeringen var forberedt på og håndterede angrebet på USA’s konsulat i Benghazi kompetent. Her kunne man se præsidentens øjne lyne og vreden stige op i ham, da Mitt Romney vedholdende påstod, at Obama i sin første kommentar til mordet på USA’s ambassadør ikke havde nævnt muligheden for, at terrorister stod bag drabet. Det havde han faktisk, så det stik blev taget hjem. Republikaneren måtte slukøret give op.
Det virkelig uløste skænderi under den halvanden time lange tv-debat på Hofstra University angik et langt alvorligere emne, som på lang sigt kan få yderst negative konsekvenser for amerikansk økonomi og det globale klima. Det drejede sig om Obamas energipolitik. Romney hævdede ukorrekt, at antallet af boretilladelser til olieselskaber udstedt af den siddende regering på forbundsejet land og i havene er blevet halveret i forhold til antallet under den tidligere Bush-regering. Præsident Obama forklarede fortørnet, at hans regering faktisk har udstedt flere tilladelser, hvilket er rigtigt for årene 2009-2011 og forkert for 2012. Det tog Romney ikke for gode varer og forlangte tal på bordet. Det diskede Obama ikke op med. I stedet forklarede han, at regeringen har frataget olieselskaber tilladelser, de ikke har benyttet til at udvinde olie og nu er ved at sælge leases til andre. Det kan forklare, hvorfor Romneys påstand – at olieudvindingen på forbundsejet land skulle være faldet med 14 pct. – strengt taget er rigtig for 2011-12. Det er ganske enkelt et midlertidigt fænomen.
Men hvorfor skændes om det antal olieboretilladelser, Obama-regeringen har udstedt? Det handler om at vinde gunst hos et specifikt segment af vælgerne – den faglærte arbejderklasse – af hvilke titusinder er strømmet til delstater som North Dakota og Pennsylvania de sidste år for at deltage i olieboomet. Pennsylvania er en svingstat; North Dakota er republikansk, men oliearbejdere, ingeniører og lastbilchauffører fra overalt i USA håber, at udvinding af skifergas og olie fra tjæresand vil give dem økonomisk tryghed.Mange af disse vælgere vil sætte kryds ved Romney. Det samme gælder arbejdere i kulminerne i de to svingstater, Ohio og Virginia, som frygter at miste deres job.
Da Obama tiltrådte, stammede 50 pct. af el-produktionen fra kulkraftværker. I dag er andelen faldet til en tredjedel, fordi det er billigere at udvinde gas til fremstilling af strøm.
USA’s aparte valgsystem er medansvarlig for den usammenhængende energipolitik. Vælgerne stemmer efter deres egen tegnebog, ikke mindst i USA, hvor det sociale sikkerhedsnet ikke er så fintmasket som i Europa. Valgsystemerneforstærker ydermere kandidaternes tilbøjelighed til at indynde sig hos vælgere i svingstater, hvor skabelse af flere arbejdspladser gennem udvinding af fossile brændsler trumfer behovet for en national energipolitik, der tager hensyn til klimaet. Uden et landsdækkende proportionalt valgsystem, hvor klimavenlige vælgere i store delstater som for eksempel Californien og New York har mulighed for at påvirke kandidaterne, ser det derfor sort ud for USA’s klimapolitik.
Det er Obamas, og for så vidt også Romneys, dilemma. Sidstnævnte var som guvernør i Massachusetts aktiv i bestræbelser på at gennemføre en regional klimalovgivning i de nordøstlige stater. I sit sidste regeringsår skiftede han med ét klæder og blev klimaskeptiker, ellers ville han aldrig have kunnet vinde de republikanske primærvalg.
Obama har derimod altid stået for en miljø- og klimavenlig linje, dog uden at levere. Under debatten nævnte han behovet for at investere i sol, vind og biobrændsel. Det har hans regering gjort, men det går for langsomt. Faktisk giver den nye fracking-teknik USA en mulighed for at blive selvforsynende i energi; desværre vil det øge udvindingen af fossile brændsler og sætte kampen mod klimaforandring yderligere tilbage. Obama kæmper mod overmagten. Vil han i en anden embedsperiode vise lederskab på klimaet? Det ved vi endnu ikke.

