En enkeltsag
Da inklusionen viste sin bagside, forsøgte både Aftenshowet og Go’morgen Danmark forgæves at få Christine Antorini eller Pia Allerslev i studiet. Men de håbede vist bare, at det snart ville gå over


 Når jeg kommer i mine børns folkeskole, slår larmen altid benene væk under mig. Børn larmer, og børn i flok kan larme ufatteligt meget. De finder på de særeste ting, hiver huerne af hinanden, skråler »Jul på Vesterbro« og kyler pebernødder igennem lokalet under kampråbet ’pebernøddekrig’. Det behøver kun at være et problem, hvis man vil have ørenlyd. Eller hvis man er et barn med en udviklingsforstyrrelse, der medfører en særlig overfølsomhed over for uro og uforudsigelighed.
Sådan et barn har Stine Malthe, som i sidste uge skrev et indlæg i Politiken. »Vi er blevet helt usynlige. Som en ubekvem sandhed, man ikke rigtig ved, hvad man skal stille op med,« lød det. Debatindlægget handlede om hendes søns skæbne i den københavnske folkeskole og udløste 24 timers berømmelse. Både Aftenshowet og Go’morgen Danmark ville nemlig gerne bringe historien om den otteårige dreng, der ikke har været i skole i tre måneder. Adam har Aspergers syndrom, og indtil sommerferien gik han i en specialklasse på den lokale folkeskole. I forlængelse af folkeskolereformens inklusionspolitik lukkede specialklassen, og Adam blev, trods forældrenes protester, placeret i en normalklasse med alt, hvad dertil hører. Det har nu resulteret i, at han har udviklet svær angst og står på venteliste til en dyr specialskoleplads. Her kan han komme til at stå længe.
En begavet dreng, der ikke kan komme i skole. En desperat mor, der gerne vil stille politikerne til ansvar. Det er såkaldt godt tv, men de 24 timer i mediemøllen viste sig at blive den bedst tænkelige illustration af Stine Malthes resignerede pointe. For ingen ville stille op og forsvare inklusionspolitikken. Både Aftenshowet og Go’morgen Danmark forsøgte forgæves at få undervisningsminister Christine Antorini eller Københavns børne- og ungdomsborgmester Pia Allerslev i studiet. Men de håbede vist bare, at det snart ville gå over. At Morten Østergaard ville foreslå stramninger i dagpengene, eller at bogen om Lars Løkke ville kaste et par skandaler af sig. De ønsker nok ikke at forholde sig til enkeltsager.
Adam er en enkeltsag. Han er mennesket bag systemet, og det er han også, når der engang er enkeltsager nok til en rapport, der dokumenterer, at inklusion alt i alt er enten en succes eller en fiasko. Det er ministerens pligt at tage erfaringerne fra Adams og alle de andre inklusionsbørns sag og ophøje dem til noget, der kan bruges i en politisk sammenhæng. Til at ændre inklusionsloven eller indskærpe dens intentioner over for kommunerne. Og det er børne- og ungdomsborgmesterens pligt at forholde sig til de konsekvenser, den konkrete udmøntning af inklusionsloven i hendes forvaltning har. Det er for tyndt at krybe i skjul og satse på, at forældre til børn med udviklingsforstyrrelser og andre funktionsnedsættelser ikke er en tilstrækkelig stærk vælgergruppe til at sætte en dagsorden.
Det sidste kan man få en mistanke om, når man samme dag, som Adam var i Go’morgen Danmark, kunne læse Ankestyrelsens afgørelse i en anden sag. En ung udviklingshæmmet kvinde fik medhold i, at hun burde være blevet tilkendt førtidspension. I stedet sendte Odense Kommune hende i et såkaldt jobafklaringsforløb. Ja, det er også en enkeltsag, men mens der i 2010 var 883 unge med diagnosen ’mental retardering’, der fik tilkendt førtidspension, var tallet på magisk vis sidste år – efter førtidspensionsreformen – faldet til 304 enkeltsager.
Unge med udviklingsforstyrrelser, der presses igennem opslidende forløb, som giver dem nye problemer. Syge borgere, der tvinges ud i arbejdsprøvning, der gør dem mere syge. Ansvarlige politikere, der mestrer new speak til perfektion, mens stat og kommune peger fingre ad hinanden, og offentligt ansatte målstyres til at blive teknokratiske barbarer. Lige indtil Ankestyrelsen fastsætter en ny laveste standard, man må rette ind efter.
Eller lade som om. Kommunerne laver fejl i hver fjerde handicapsag, viser en undersøgelse fra i sommer.
I TV Avisen optræder nu en anden mor. Hun kæmper også for sit barn, en udviklingshæmmet datter. Datteren er fyldt 18 år, men hendes mentale modenhed ligger omkring 8-9-årsalderen. Heller ikke hun er blevet tilkendt førtidspension, for måske kan hun alligevel arbejde? Morens ansigt afspejler lettelse over Ankestyrelsens afgørelse, men også bekymring over vilkårligheden i lovgivningen, siger hun, for »en dag er vi her jo ikke længere, og hvem skal så kæmpe for hende?«
Den brutale sandhed er, at ingen andre end desperate pårørende tilsyneladende vil kæmpe for børn, unge og voksne, der falder uden for normalområdet.
Signe Løntoft er journalist og ph.d.-studerende.
Klummen er udtryk for skribentens egne holdninger

