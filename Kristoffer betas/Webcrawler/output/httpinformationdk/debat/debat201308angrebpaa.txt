Et angreb på Syrien vil pøse mere benzin på bålet
Snarere end at fjerne truslen fra kemiske våben vil endnu et vestligt angreb på Den Arabiske Verden udløse modreaktioner og eskalere volden yderligere


Det ser ud til, at USA gør det igen. Det angreb på Syrien, som er under forberedelse, vil, hvis det gennemføres, blive den niende direkte vestlige militærintervention i et arabisk eller muslimsk land på 15 år: Sudan, Afghanistan, Irak, Libyen og Mali og bølgerne af morderiske droneangreb mod mål i Yemen, Somalia og Pakistan. Og som i Irak og Sudan udgør efterretninger om masseødelæggelsesvåben kernen i den argumentation, som skal begrunde de vestlige angreb.Hvad angår både Irak og Sudan, var der tale om falske efterretninger. Men endnu før FN’s våbeninspektører har undersøgt sagen til bunds, har USA erklæret bevisernes stilling for »ubestridelig«. Endnu en gang planlægger Washington at gå uden om FN’s Sikkerhedsråd. Og endnu en gang skal en militær aktion sælges som en humanitær.Gas var i oprørernes interesseDen udløsende faktor – forrige onsdags angreb med kemiske våben i Damaskus-forstaden Ghouta – må absolut karakteriseres som en rædselsvækkende ugerning. Hundredvis af mennesker, hovedsageligt civile, blev meldt dræbt og mange flere såret. Hjerteskærende lidelser er fastholdt på kvalmende videoklip.De vestlige magter og deres allierede, herunder de syriske oprørere, insisterer på, at den syriske hær stod bag dette angreb, mens Damaskus og dets internationale støtter, Rusland og Iran, skyder skylden på oprørerne.Assad-regimet har store lagre af kemiske våben, og det har uden tvivl ingen skrupler ved at bruge dem. Sværere er det at få øje på et rationelt motiv. Dets styrker har i de seneste måneder vundet terræn. USA havde advaret om, at netop brug af kemiske våben ville være at overskriden ’røde linje’, der kunne udløse handling.Oprørernes lejr (og dens regionale sponsorer) har længe presset på for at få en vestlig intervention i stil med indgrebene i Libyen og Kosovo. I to år har de forgæves forsøgt at tippe den militære balance i egen favør. At ’den røde linje’ blev overskredet, har været i deres åbenlyse interesse.For tre måneder siden udtalte medlem af FN’s menneskerettighedskommission for Syrien, Carla Del Ponte, at der var en »stærk konkret mistanke« om, at oprørere havde brugt nervegassen sarin. Kort efter beslaglagde tyrkiske sikkerhedsstyrker et kvantum sarin fra al-Nusra Fronten, en islamistisk partisangruppe med forbindelse til al-Qaeda.Vestlig dobbeltmoralUanset hvad har episoden fået de vestlige magter til blande sig stærkere i Syriens uhyggelige magtkamp. En sammenligning af deres reaktion på drabene i Ghouta med denne måneds massakrer mod egyptere, der demonstrerede imod landets militærkup, angiver, hvor langt det humanistiske argumenter kan bære.Den syriske ’giftgasmassakre’, hvor dødstallet ifølge nogle oppositionskilder løb op i 322, blev fordømt som en »moralsk uhyrlighed« af USA’s udenrigsminister John Kerry. Antallet af dræbte egyptiske demonstranter, der protesterede mod landets militærkup, anslås at være 1.295 på to dage. Men Barack Obama udtalte, at USA ikke »ville tage parti«, og Kerry har tidligere hævdet, at hæren blot søgte »at genoprette demokratiet«.I virkeligheden er Vestens og Golf-nationernes indblanding i Syrien gradvis eskaleret, lige siden den tidlige fase af det, som begyndte med en folkeopstand mod det autokratiske regime, men hurtigt udviklede sig til en sekterisk og regional stedfortræderkrig, der anslås at have dræbt over 100.000, balkaniseret landet og gjort over en million mennesker i flygtninge.Nu må den hemmelige støtte forventes at blive til en åben militær opbakning til en oprørsbevægelse, der er splintret i over 1.000 grupper og i stigende grad domineres af jihad-krigere. Mens fokus i den seneste uge har været på Ghouta, har oprørsgrupper fortsat den etniske udrensning af titusindvis af kurdere i det nordøstlige Syrien. De har måttet søge over grænsen til Irak.Vælg forhandlingsbordetSelv om om det skulle vise sig, at regimets styrker vitterligt stod bag Ghouta-massakren, kan det blive meget svært at drage gerningsmændene til ansvar, endsige at fjerne risikoen for brug af kemiske våben. Der ville være mere ræson i at forlænge våbeninspektørernes mandat. Med opbakning fra et enigt sikkerhedsråd ville det kunne sikre en forsvarlig bortskaffelse af de kemiske kampstoffer. Hellere det end den hule, opblæste moraliseren fra regeringer, der selv har brugt forarmet uran, hvid fosfor og Agent Orange i og uden for regionen.Under alle omstændigheder er kemiske våben langtfra den største trussel mod Syriens befolkning, det er snarere den fortsatte borgerkrig med al dens død og ødelæggelse. Hvis USA, Storbritannien og Frankrig var oprigtigt interesserede i at bringe krigen til ophør – i stedet for at udnytte den til at svække Iran – ville de udnytte deres indflydelse blandt oprørerne til at forhandle en våbenhvile i stand og søge en politisk løsning.Selv om der kun kommer begrænsede angreb, vil de med sikkerhed øge dødstallet og optrappe krigen. Der er fare for, at angrebene vil føre til gengældelsesangreb fra Syrien eller dets allierede – herunder mod Israel. Dermed vil USA være nødsaget til at gå dybere ind i en konflikt, der vil kunne antænde hele regionen.Vesten har et valg: At bruge denne krise til at hjælpe med at bringe Syriens lidelser til ophør – eller at pøse endnu mere benzin på bålet.&nbsp;Seumas Milne er journalist © The Guardian og InformationOversat af Niels Ivar Larsen
