Hvem siger, at muslimske kvinder ikke kan spille fodbold?
Da jeg fik øje på bolden, begyndte det at krible i hele kroppen. Jeg løb hen ad græsset for at spille fodbold og kunne med det samme se, hvad mændene tænkte. Jeg blev præsenteret for ’skam dig’-blikket


Da jeg var syv år gammel, insisterede jeg på at gå til svømning. Mine forældre havde godt bemærket den energiske drengepige, der ikke var bange for at få et adrenalinkick.Når jeg var væk, fandt de mig i et træ eller oppe på et tag.Til svømmetræningen var jeg den sidste til at komme op af vandet. Jeg gemte mig i vandet og ventede til det øjeblik, alle var gået. Så afprøvede jeg alle mulige hop. Hele tiden i konkurrence med mig selv.Udover 10 år med konkurrencesvømning blev det også til flere års fodboldtræning.Men da min familie og jeg flyttede til Gellerup i Aarhus, var det slut. Tiden var inde til, at jeg skulle opføre mig som en kvinde. I virkeligheden var det ikke mine forældres ønske at berøve mig min frihed. Det var reelt vores omgangskreds, der spillede hovedrollen i udøvelsen af social kontrol. Der var normer og regler for, hvordan en muslimsk pige skulle opføre sig.For godt en måned siden var jeg en tur i Mindeparken i Aarhus. Solen skinnede, folk hyggede sig. Der blev grillet, og børn legede med hinanden. Der var glæde og smil alle vegne. Jeg fik øje på et stort selskab. Mændene stod ved grillen og passede maden, kvinderne passede børnene og røg vandpibe og hyggede sig.Da jeg fik øje på en bold, begyndte det at krible i hele kroppen. Jeg tog min svigerinde i hånden og løb hen ad græsset for at spille fodbold. Mændene i selskabet, der havde sat sig på græsset for at drikke te, vendte sig om og kiggede på os.Jeg vidste lige med det samme, hvad de tænkte. Jeg blev præsenteret for det, vi på arabisk kalder &rsquo;skam dig&rsquo;-blikket. Et blik, jeg er opvokset med og kender fra både mine forældre og mine onkler. Kvinderne i selskabet, der nu sad på en bænk sammen med børnene, vendte sig også om. Først sendte de os blikket, og så begyndte de at hviske til hinanden.Men jeg nægtede at lade mig kue og spillede videre. Og efter en halv times tid skete der noget utroligt. Jeg vendte mig om og så, at kvinderne havde rejst sig fra bænken, fundet to bolde og var begyndt at skyde den frem og tilbage mellem hinanden. Og det mest overraskende var, at deres mænd forholdt sig passive. Det var, som om de pludselig ikke havde noget imod det.Jeg har gjort mig mange overvejelser, hvorfor kvinderne først fordømte mig og efterfølgende selv sprang ud i det. Det må have smittet af på dem at se os være glade og frie.Men hvorfor ser jeg ikke flere af den slags oprør? Hvorfor er vi ikke flere kvinder, der gør præcis det, vi elsker? Hvorfor skal vi være bange for sladresamfundet og leve efter dets præmisser?Islam er blevet brugt til at påvirke forholdet mellem kønnene og har haft stor indflydelse på muslimske kvinders samfundsmæssige stilling igennem historien. Men i Koranen kan man finde mange kvindeskikkelser, som kan tjene som forbilleder for senere tiders muslimske kvinder. Forbilleder for nogle af de kvinder, der er hunderædde for at tage ansvar for deres eget liv.Jeg kender mange, der ligesom jeg selv har haft en opvækst, hvor vi konstant skulle forsøge at leve op til de forventninger, som vores miljø havde. Men når det er sagt, bør vi ikke give vores miljø og opvækst skylden, hvis vi ikke har turdet tage ansvar for os selv og gjort det, vi allerhelst vil. Vi har selv et ansvar. Vi er nødt til at reflektere og løsrive os fra de normer, som vi er blevet påduttet.Vi må jagte medbestemmelsen over vores eget liv, og ligesom kvinderne i Koranen kan vi være hinandens forbilleder. Kun sådan skaber vi moralsk og spirituel lighed mellem kønnene.Den sommerdag i Mindeparken gjorde de muslimske kvinder mig stolt.Silvana Mouazan er debattør og leder af retshjælpen ved ExitcirklenKlummen er udtryk for skribentens egen holdning
