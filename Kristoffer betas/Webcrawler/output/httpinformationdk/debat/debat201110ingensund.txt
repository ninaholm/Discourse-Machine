Ingen sundhed uden god mad



 Et vigtigt og ofte glemt aspekt i sundhedsdebatten er værdien af ordentlig kost og ernæring i bl.a. dagtilbud, skoler, hospitaler og plejehjem.
I Østrig har diætisterne et slogan der hedder: Nahrung ist die erste Medizin. Og det har de helt ret i. For det er ikke ligegyldigt hvad vi propper i munden. Ordentlig kost og ernæring er sundhed. Det gør patienterne hurtigere raske og forebygger sygdom.
Derfor en opfordring til landets nye regering: Sæt kost og ernæring højt på dagsordenen, og tænk måltidet ind i alle aspekter af borgernes sundhed. Det gælder lige fra de syge på hospitaler, til de ældre på plejehjem og vores børn i folkeskolen og daginstitutioner. Her er tre konkrete forslag:
- Måltidet skal være en integreret del af behandlingen på hospitalerne, hvor op til 40 procent af patienterne i dag er underernærede. Her kunne vi ifølge Sundhedsstyrelsen spare over en milliard kroner årligt hvis vi prioriterede ernæring. Men det kræver blandt andet, at patienterne bliver ernæringsscreenet, og at hospitalskøkkenerne får en integreret placering på de nye supersygehuse.
- Måltidet skal sikre sunde og raske ældre. I dag er 60 procent af de gamle på plejehjem og i ældreplejen underernærede. Det er helt utilfredsstillende for den enkelte ældre, og det koster dyrt i unødige indlæggelser. Gennem en national strategi for ældrekost, skal alle kommuner forpligtes til en mad- og måltidspolitik, ligesom alle ældre skal ernæringsscreenes.
Tænk på børnene
- Måltidet skal give friske, kloge og raske børn. Derfor skal der indføres obligatoriske ernæringskrav på alle institutioner med børn lige fra vuggestuer til folkeskolen. Sunde børn leger og lærer bedst. Og gode kostvaner sikrer deres sundhed livet igennem og mindsker den sociale ulighed på sundhed.
Den nye sundhedsminister og de nye sundhedsordførere på Christiansborg har en kæmpe opgave foran sig. Husk at bruge den million måltider, som det offentlige hver dag tilbyder borgerne, offensivt i forebyggelses- og sundhedspolitikken.
Alle aspekter skal med, og vi har ikke råd til andet. For der er ingen sundhed uden mad.
 
Ghita Parry, formand for Kost & Ernæringsforbundet

