Læserbreve: Bogdebat
Læserne skriver
Var Karen Blixen racist? Hun legitimerede i hvert fald den strukturelle racisme, som var et bærende fundament for kolonialismen, mener en læser.


 Overkill
Af Klaus Rifbjerg
En periode i dansk anmelderis historie stivede kritikerne deres vaklende troner af ved at lade forfattere »bryde igennem«. Jeg troede (naivt), at den slags var sivet ud, men ser nu til min forskrækkelse, at genren lever i bedste velgående, ja, det går så vidt, at en forfatter ikke blot beskrives som talentfuld, men simpelthen som den, der skal lave dansk litteratur om, forny den, gøre den herlig og enestående! Det gælder Christina Hesseholdts seneste, som det for nylig gjaldt Katrine Marie Guldager. Svimle af betydningsfuldhed kastede Tue Andersen Nexø og Poul Behrendt sig over de to forfattere, der var udset til at make it new. Jeg har læst både Hesseholdt og Guldager, og de er gode og klarer sig sagtens uden stok og støttestrømper.
Til gengæld tegner der sig ikke noget opløftende billede, når Behrendt og Nexø puster deres egoer op og klapper et par uskyldige og aldeles glimrende forfattere på håret og tildeler dem roller, ingen af dem sikkert har ønsket sig, og en storhed, der måske, måske ikke ligger i kortene. Hvornår mon direktionen tildeler os anmeldere igen i stedet for disse Sprechstallmeistere? 
Læs jeres klassikere!
Af Ebbe Pedersen, Frederiksberg
I artiklen »At byde verden farvel« om selvmord i fire bøger indleder journalist Pauline Bendsen med at påstå at Shakespeare lod Romeo og Julie begå fælles selvmord i kærlighedens navn. Som alle, der har enten set stykket eller læst det, ved, så var det lige netop, hvad de ikke gjorde. Meget kort fortalt forsøger Julie at udskyde sit tvungne bryllup med grev Paris ved at tage en gift, der vil få hende til at sove en dødlignende søvn i 42 timer, men kun sove! Det er meningen, at Romeo skal få at vide, at hun ikke er død men vil vågne igen. Det får han ikke at vide og tror derfor, at hun er død, køber selv rigtig gift og tager den i krypten, hvor Julie ligger som død. Julie vågner, ser Romeo er død og begår selvmord. Dette kan ikke kaldes, at de begår fælles selvmord.
Det lyder godt med Shakespeare og Romeo og Julie som indledning til en artikel om selvmord i bøger, men hvis I endelig skal bruge finlitterære hints, så gør det dog uden så grove misforståelser, og sørg i det mindste for at have læst det, I henviser til.
Bureauet er genåbnet
af Per-Olof Johansson, forfatter, Lillerød
Det Poetiske Bureau er genåbnet i de nye lokaler i Ourøgade 34B i København. Åbningsdagen gik med fernisering af udstilling med billeder af Annette Steinhart – efterfulgt af tre sessioner af oplæsninger af digtere til stede. Hvad der efterfølgende slår mig, er spørgsmålet om, hvem der kommer hvor?
Avisernes poesiinteresse drejer sig mere om at fremhæve enkeltdigtere frem for at beskrive alle de miljøer, der i disse år trives omkring digtoplæsninger. Hvis aviserne tager det op, er det med udgangspunkt i en enkeltgruppering, hvor man tænker, at her er der nogle, som kender en journalist. Overblikket burde have en langt bredere basis, langt bredere end København, det er en forskningsopgave, som ikke kun skal medtage ’de bedste’, men få opfanget bredden. Når man kommer flere steder, ved man, at det ikke altid er de samme, man møder, der er sammenfald, men det virker også, som om der er grænser for konsensus. Det er noget med smag, det er noget med personer, det er noget med snobberi. Det er så sandelig ikke kun eftertiden, som kunne have gavn af en sådan undersøgelse, måske kunne det også for os i samtiden anvise nye stier, vi bør opsøge!
Demokratiets Historie
af Kurt Sørensen, pensionist, Nykøbing Sjælland
At dømme efter Rune Lykkebergs anmeldelse af Demokratiets Historie (2-3. juni) lider Mogens Herman Hansens bog af endnu en svaghed, som anmelderen ikke anfører – den beskæftiger sig ikke med et nærliggende emne som det tidlige direkte demokrati i Skandinavien. Det negligeres helt af danske forskere og medtages heller ikke i den danske Demokratikanon.
Uanset at den germansk-skandinaviske tingtradition er veldokumenteret af middelalderskribenter, er det helt gået i glemmebogen, at vi også her i landet havde et udpræget demokrati i før-middelalderen, som forstærkede opfattelsen af at alle var frie og lige og ingen var anden mands herre. Denne bevidsthed gennemsyrede hele samfundet, og beslutninger blev truffet i fællesskab på alle niveauer, lokale såvel som nationale, i forsamlinger som kaldtes ting. I stednavneforskningen spores betegnelsen ting tilbage til jernalderen.
   Ligesom i Sverige og Norge fandtes der også i Danmark et nationalt parlament med Isøre Ting, hvor man bl.a. vedtog fælles love og valgte landets konger. Midt i riget samledes folk fra hele landet på Mårbjerg syd for Rørvig, og tinget her betegnedes af Saxo som »landets højeste myndighed«. Det var i brug til i hvert fald 1104.
   Denne oldgamle demokratiske tradition fremhævedes af fremmede iagttagere og kendtes selvfølgelig også af danske historikere før demokratiets genindførelse herhjemme i 1849, hvor betegnelsen ting påny blev taget i brug for det nye parlament på Christiansborg. For nutidige historikere synes den ukendt. Det ville ellers have været spændende, om forfatteren til Demokratiets Historie havde søgt at spore det skandinaviske demokratis rødder tilbage til det græske, hvorfra det synes at være bragt til Nordeuropa under folkevandringerne ved tidsregningens begyndelse.
Karen Blixens racisme
af Robert Phillipson (Dr.), professor emeritus, Copenhagen Bussines School
Grethe Rostbøll beskriver Karen Blixen og andre europæers holdninger til afrikanere (»Var Karen Blixen racist?« den 1. juni 2012). Hun nævner ikke kenyaneres erfaringer og holdninger. For den berømte kenyanske forfatter Ngg wa Thiong’o er Out of Africa »en af de farligste bøger om Afrika« (citeret fra artiklen »Her cook, her dog. Karen Blixen’s Africa«, i bogen Moving the Centre. The Struggle for Cultural Freedoms, 1993). Blixen sætter ikke spørgsmålstegn ved vesterlændinges ret til at overtage afrikaneres jord og naturressourcer, og til at tilskrive sig retten til at ’civilisere’ de andre. Hun legitimerer hermed den strukturelle racisme som var et bærende fundament for kolonialisme. For Ngg er Blixen farlig, fordi hun opfattes som den indsigtsfulde europæiske autoritet om Afrika, som oven i købet elsker sine afrikanere. »To Western Europe she is a saint, a literary saint, and she has been canonised as such. She embodies the great racist myth at the heart of Western bourgeois civilization.«
Den citerede artikel bygger på et foredrag holdt i Danmark i 1980. Ngg har skrevet mange fiktionsværker på både Gky og engelsk. Varmt anbefales Wizard of the Crow, en satirisk roman om korruption i et afrikansk land og i vestlige banker. Han har desuden skrevet flere kulturanalytiske bøger, hvoraf den berømteste er Decolonising the mind. Han blev tildelt et æresdoktorgrad på Roskilde Universitetscenter i 1997.

