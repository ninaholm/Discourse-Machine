Hykleri om kroppens protest



 Når en dansk statsborger som Abdulhadi al-Khawaja protesterer mod krænkelser af sine menneskerettigheder og sultestrejker i Bahrain, er han en helt. Han tildeles ytringsfrihedspriser i Jyllands-Posten 10. april, og udenrigsminister Villy Søvndal går personligt ind i sagen.
Når forfulgte iranere og syrere på lignende vis protesterer mod de danske myndigheders manglende anerkendelse af deres behov for asyl, skal de stoppe, tie stille og rejse hjem, for at parafrasere Morten Bødskov (S).
Det er tydeligt, at politikerne ikke mener, det er på sin plads at sultestrejke i vores demokratiske Danmark. Men hvad er det for et demokrati? Vi snakker om mennesker, der i årevis bor interneret i lejre gemt væk ude på landet, ikke må arbejde og ikke har noget CPR-nummer.
Det er mennesker uden fundamentale demokratiske rettigheder. Det er mennesker, der med stor sandsynlighed står til forfølgelse og tortur, hvis de sætter benene på iransk eller syrisk jord. Det er mennesker uden stemme. De har kun kroppe, og når de bruger disse til at protestere, bliver de fordømt over en bred kam.
Regler er nødvendige, men det er et fattigt demokrati, hvis man ikke har mulighed for at kritisere reglerne. Og det er netop denne mulighed, man forsøger at fratage iranerne.
Forsøg på et opråb
Om det er Bødskov, der beder dem rejse hjem, eller Johanne Schmidt-Nielsen (EL), der kræver de stopper sultestrejken, hvis de vil tale med hende, er for så vidt underordnet. Budskabet er, uagtet politikernes divergerende holdninger, at sultestrejken må stoppe.
Man kan spørge sig, hvilke alternativer de har. Hvordan ville vi ellers have hørt de mennesker, der grundigt afskåret fra det øvrige samfund lever interneret i uvished, lyttet til menneskene uden stemme?
De har forsøgt at råbe os op. At italesætte desperation som pression er i bedste fald et udtryk for en misforståelse, i værste fald et udtryk for en ekstrem kynisme. Når man så tænker på omtalen af og engagementet i al-Khawajas i øvrigt ærværdige kamp, er det svært ikke at blive forvirret.
Der er i den grad dobbelte standarder. Sultestrejker man i protest i Bahrain, er man en helt; sultestrejker man i protest i Danmark, skal man underordne sig de regler, man protesterer imod.

