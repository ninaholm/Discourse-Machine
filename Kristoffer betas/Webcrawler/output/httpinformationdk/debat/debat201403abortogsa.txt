Abort er også for de sunde og raske
Hidtil har kun regeringer i katolsk dominerede EU-lande vovet at foreslå indskrænkninger i den legale abort. Men nu undermineres også norske kvinders ret til abort. Det giver mig kuldegysninger


 
	Min yngste kusine var en overraskelse. Ingen vidste, at faster Annie var gravid før den sommerdag i 1965, da hun var på besøg hos farmor og farfar i sommerhuset og pludselig fik veer. Farmor blev først forskrækket, og dernæst vred og klar i pæren. Hun sendte farfar op til købmandens mønttelefon, og snart efter kom ambulancen og kørte Annie afsted til fødeklinikken.

	Min faster var på det tidspunkt 33, fuldtidsarbejdende – dvs. 48 timer om ugen – mor til to børn i førskolealderen og gift med en mand, der sandsynligvis end ikke overvejede at deltage i husarbejdet. Da hun fik afslag på sin ansøgning om abort med ordene: »De er jo ung, sund og rask,« reagerede hun med en skrap afmagringskur, et korselet og løse bluser. Som om hun troede, at det uønskede kunne ties ihjel.

	Masser af gravide kvinder handlede lige så desperat, fordi loven ikke gav dem mulighed for at handle rationelt og få den abort, de brændende ønskede sig: De gik til kvaksalvere og satte deres helbred på spil med en illegal abort eller bortadopterede deres barn med livslange samvittighedskvaler til følge.

	Erindringen om min ulykkelige faster dukkede op, da jeg i lørdagens Information læste, at den norske regering nu vil give læger ret til at nægte at henvise gravide til abort. Den regel vil i praksis svække Norges 35 år gamle lov, som understreger, at abort er den gravides valg, og at sundhedsmyndighederne skal bidrage med oplysning og hjælp i den forbindelse. I byer, hvor man kan vælge mellem flere læger, er problemet begrænset, men i det enormt langstrakte lands små bygder er det svært ved at tiltrække læger, og der er sjældent mere end en. Dér får unge kvinder ikke længere et reelt valg, hvis lægen er en såkaldt ’reservationslæge’.

	Forslaget er fremsat af koalitionsregeringen Højre-Fremskridtspartiet, men har rod i regeringens støtteparti, Kristeligt Folkeparti, hvis leder, Knut Arild Hareide, påkalder sig lægernes menneskerettigheder, herunder retten til religionsfrihed. Hereide giver lovens modstandere ret i, at kvinden er den svageste part i mødet med den praktiserende læge. Men han fastholder lægens personlige ret til at se og forsvare fostret som den svageste part i en abortsag – og derfor lægens ret til at nægte at henvise kvinder til abort af samvittighedsgrunde.

	Det giver mig kuldegysninger, at offentligt ansatte lægers samvittighedsproblemer får lov at trumfe kvinders lovfæstede ret til abort i et skandinavisk land. Især fordi det ligner et stød fra de reaktionære, kristne vinde, der blæser over Europa. Malta og Irland har totalforbud mod abort. Da Sovjet mistede grebet om Øst- og Centraleuropa afskaffede Polen fri abort – nu er det kun tilladt, hvis kvindens liv er i fare. I maj 2013 var der ved førstebehandlingen i Litauens parlament flertal for at forbyde abort undtagen i tilfælde af voldtægt, alvorlige fosterskader eller risiko for kvindens liv. Og lige før jul fremsatte den spanske regering forslag om at forbyde abort undtagen i tilfælde af voldtægt og risiko for kvindens liv.

	Det er næppe alene de kristne dogmer, der trænger sig på, når politikerne griber ind overfor de ulykkelige gravide. Situationen begynder at minde om sidste gang et faldende befolkningstal vakte bekymring hos de europæiske magthavere, nemlig i 1930’erne, hvor de autoritære regeringer i henholdsvis Syd- og Østeuropa skærpede straffen for aborter, forbød prævention, og præmierede mødre med mange børn osv. Dengang var begrundelsen krigsudsigterne og behovet for en stor befolkning, der kunne tjene som kanonføde – i dag frygter politikerne, at de europæiske kvinders fødselsstrejke vil resultere i fremtidig mangel på arbejdskraft.

	Da faster Annie blev gravid i 1964, kunne danske kvinder få abort, hvis graviditeten indebar risiko for deres fysiske eller mentale helbred. Ansøgningsproceduren var sådan her:

	Kvindens sociale, personlige og familiemæssige situation blev belyst ved samtaler med socialrådgiver, dels i Mødrehjælpen, dels ved besøg i kvindens hjem. Der blev altid foretaget gynækologisk/somatisk undersøgelse, og i en stor del af tilfældene også psykiatrisk undersøgelse. Når undersøgelserne var afsluttet, blev sagen afgjort i det socialt-lægelige samråd. Dommen: »De er jo sund og rask,« var en katastrofe for mange andre end min faster.

	Denne hæslige og umyndiggørende fremgangsmåde, viser klokkeklart, at alt andet end kvindens selvbestemmelsesret er værre, når det gælder abort.

Pia Fris Laneth er forfatter og foredragsholder

