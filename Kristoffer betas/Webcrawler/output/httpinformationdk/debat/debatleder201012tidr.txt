Tid og råd til det globale?



  »I 2011 vil EU blive en mere fokuseret aktør på verdensscenen (…) I 2010 bragte vi orden i eget hus, praktisk, økonomisk og finansielt. Nu er vi bedre rustet til at besvare de globale udfordringer.«
Herman Van Rompuy, EU’s præsident, i Economists særudgave ‘The World in 2011’
»Vi er den største økonomiske magt i verden. Vi er en økonomisk kæmpe, men en politisk dværg. Vi bør blive voksne. Det bør være en af EU’s fundamentale opgaver.«
Janos Martonyi, udenrigsminister i EU’s kommende formandsland, Ungarn, i Information
NÅR EUROPA vågner fra julens sorgløse muflen den 1. januar 2011, vil 1.525 embedsmænd flytte fra deres hidtidige kontorer i EU-Kommissionen og andre EU-institutioner til deres nye arbejdsplads i EU-udenrigsminister Catherine Ashtons nye udenrigstjeneste. 125 EU-ambassadører vil med tiden pakke deres kufferter ud rundt om i verden og tilsammen udgøre et nyt netværk af EU-repræsentationer. Alt sammen del af virkeliggørelsen af en beslutning truffet som del af Lissabon-traktaten om at styrke EU på den globale scene og sikre en mere effektiv og sammenhængende indsats.

Udviklingen er længe ventet og væsentligt. Problemer med grænseoverskridende kriminalitet, spredning af atomvåben såvel som katastrofehjælp, humanitær bistand og udvikling samt mange freds- og sikkerhedsrelaterede problemstillinger er områder, der kun kan løses på det overnationale niveau. Her vil det ikke kun batte langt mere, hvis Europa taler med en stemme; det vil også i sig selv være med til at illustrere en model for et overnationalt – i dette tilfælde regionalt – styre, som i fremtiden bør etableres på globalt niveau, hvis vi skal gøre os forhåbninger om at løse vores fælles, globale og grænseoverskridende problemer.

Fra januar går arbejdet i gang. Og motivationen er der, som de ovenstående citater illustrerer. Spørgsmålet er imidlertid, om et Europa, der står i problemer til halsen af anden og mere fundamental natur, vil være i stand til at fokusere på en udvikling af det udenrigs- og sikkerhedspolitiske område?

2010 VAR ET BARSKT år for Unionen – især for euro-zonen, som måtte redde to medlemslande med økonomiske hjælpepakker i milliardklassen. Trods den seneste oprettelse af en permanent finansiel sikkerhedsmekanisme fra 2013 hænger der stadigvæk sorte skyer over lande som Portugal, Spanien og Italien. Og problemerne vil ifølge iagttagere langt fra være forsvundet i 2011. Hvis finansmarkederne opretholder presset på de sårbare euro-stater – og måske finder nye ofre – vil det kunne skabe en selvforstærkende effekt, hvis den politiske konsensus i forhold til nedskæringerne såvel som støtten begynde at smuldre.
EURO-KRISEN VIL dominere 2011, men derudover vil en række andre problemer påvirke Unionens evne til at fokusere sin energi på det udenrigspolitiske projekt. Et af disse er social uro i de enkelte medlemslande. I 2010 har vi set strejker, demonstrationer og protestmarcher i en stor del af de europæiske lande. Værst var det i Grækenland, hvor tre mennesker omkom i en brand i forbindelse med voldsomme protester imod regeringens nedskæringer i kølvandet på redningspakken. I Irland sås ligeledes omfattende demonstrationer, efter at landet måtte acceptere økonomisk støtte udefra.

I Frankrig og Storbritannien har nedskæringerne fået især de yngre generationer på gaderne i vrede og ofte voldelige protester. Disse er kommet på et tidspunkt, hvor nedskæringerne endnu kun er bogstaver og tal på papir. Først når de i løbet af 2011 og i de kommende år bliver implementeret, vil smerten blive virkelig, og yderligere social uro synes garanteret.

Resultatet bliver, at de enkelte regeringer vil få travlt med intern krisehåndtering – noget der også vil få konsekvenser for de kommende forhandlinger om EU’s langsigtede budgetaftale. Det vil være stadig sværere for de enkelte regeringer at skære hjemme og samtidig forsvare stigninger i EU-budgettet. Med kravet fra de tre store – Storbritanniens David Cameron, Tysklands Angela Merkel og Frankrigs Nicolas Sarkozy – om en fastfrysning af det nuværende udgiftsniveau i 2014-20-budgettet, bliver det svært at finansiere de nye tiltag i Lissabon-traktaten.

TIL SAMMEN SKABER det en situation, hvor både opmærksomhed og midler er knappe. Efter planen skal udenrigstjenesten over tid vokse til en operation med 5.400 ansatte og med et budget på omkring 22.5 mio. kr. – det nuværende budget er på 3.6 mia.kr..
EU-udenrigsminister Ashton får uden tvivl en svær start, når hun påbegynder implementeringen af projekt EU’s udenrigstjeneste. I bedste fald kan hun og hendes medarbejdere bruge 2011 til at få apparatet op at køre og på at skabe nødvendige diplomatiske kontakter. I værste fald vil pres på EU’s budgetter betyde underfinansiering og dermed en forkrøbling af projektet, inden det for alvor kommer op at køre.

rod

