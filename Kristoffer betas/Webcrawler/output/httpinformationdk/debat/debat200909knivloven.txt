Knivloven er ikke vedtaget med SF-stemmer
I disse dage verserer en debat om våbenloven. I Information 10. september fremgik det fejlagtigt, at SF skulle have stemt for det lovforslag, som betyder, at almindelige lovlydige borgere risikerer fængselsstraf, hvis de ved en fejl medbringer en kniv på et offentligt sted... 
SF stemte ikke for knivloven, fordi der var fare for, at den ville ramme de forkerte, siger partiets retsordførere.


 I disse dage verserer en debat om våbenloven. I Information 10. september fremgik det fejlagtigt, at SF skulle have stemt for det lovforslag, som betyder, at almindelige lovlydige borgere risikerer fængselsstraf, hvis de ved en fejl medbringer en kniv på et offentligt sted. Det er ikke rigtigt. SF stemte imod lovforslaget, og det med henvisning til, at det med stor sandsynlighed ville ramme de forkerte mennesker.
Nu har vi da også set en række eksempler på, hvordan almindelige borgere bliver ramt af en unødvendigt stram knivlov. En stramning, som i flere tilfælde har medført, at almindelige og lovlydige samfundsborgere er i fare for fængselsstraf og med sikkerhed får en problematisk plet på straffeattesten.
SF stemte imod knivloven af flere årsager. Af loven fremgik, at »7 dages fængsel skulle være den altovervejende hovedregel«. Det fremgår altså, at fængsel skulle være hovedreglen. Vi forudså, det ville give problemer, da knive er arbejds- og husholdningsredskaber for mange mennesker, og således kan give anledning til en masse grænsetilfælde, hvor loven ville ramme glemsomme eller uskyldige borgere med gode hensigter - præcis som det skete for Haric med hobbyknivene eller Peter Søbygge, pædagogmedhjælperen fra Nordjylland med multiværktøjet.
Derudover påpegede politiet i et høringssvar, at en stramning nok ikke ville virke på en bestemt gruppe af mennesker - underforstået, stramningen vil være virkningsløs over for de hårdkogte typer, som går med kniv, og som er parate til at bruge den. SF udtrykte sin bekymring for, om lovforslaget overhovedet ville ramme målgruppen.
Kø ved håndvasken
Da vi behandlede forslaget i folketingssalen, mente DF's ordfører, at forslaget var for slapt. Faktisk skulle man have en straf på 30 dages fængsel i stedet for syv. Og i tillæg hertil burde de sidste huller lukkes, så der ikke var nogen undskyldninger eller formildende omstændigheder. Venstres ordfører mente, at politi og domstole ville kunne sortere i grænsetilfældene, men faktum er, at man har givet ufattelig lidt spillerum til domstolene.
Det kan derfor undre SF, at der i dag er udstrakt kø ved håndvasken for de politikere, som stemt for loven. De gjorde det med åbne øjne!
SF vil nu afvente Højesterets dom om hvorvidt frihedsstraf eller bøde skal være hovedreglen i disse grænsetilfælde. Men uanset udfaldet af højesterets dom mener vi i SF, at der er god grund til at diskutere loven. Kan det virkelig passe, at vi skal give ellers lovlydige samfundsborgere en plet på straffeattesten. En plet, som betyder, de mister deres job eller muligheden for at finde en praktikplads. Kan det passe, at vi skal bruge ressourcer på at sætte dem i fængsel?
Tilbage står, at konsekvenserne af lovgivningen udvikler sig rent farceagtigt - vil de ansvarlige politikere træde til?

