Toppolitiker sætter gang i tysk sexisme-debat
En artikel om en politikers uanstændige bemærkninger til en kvindelig journalist har givet voldsomme dønninger i Tyskland


 På mindre end to dage har mere end 60.000 tyske kvinder under hashtag-mottoet #aufschrei (opstandelse, red.) berettet på Twitter om deres egne erfaringer med ældre tyske mænd, der benytter deres position og magtprivilegier til at udøve seksuel diskrimination mod yngre kvinder. Opstandelsen er udløst af en kontroversiel artikel i ugemagasinet Stern, der skildrer, hvordan Tysklands tidligere økonomiminister og nuværende liberale gruppeformand Rainer Brüderle gør tilnærmelser til artiklens kvindelige forfatter. Artiklen har udløst en massiv debat om ligestilling og sexisme i Tyskland.
Ifølge en rapport fra det tyske ministerium for ligestilling fra 2004 bekræfter 58 procent af de adspurgte kvinder, at de mindst en gang har været offer for seksuel diskrimination. 42 procent af hændelserne fandt sted på arbejdspladsen. Flere tyske journalister ser artiklen om Brüderle som en kærkommen anledning til at gøre op med et underbelyst problem med sexisme i tyske kvinders hverdag og arbejdsliv.
»Denne nye åbenhed er kvindernes chance,« konstaterer journalisten Kia Vahland i Süddeutsche Zeitung. »For pludselig viser det sig, at der findes en helt anden erfaringshorisont end den sædvanlige dame- og herrerunde. Hvad hvis de hidtidige antagelser ganske enkelt er forkerte – hvis mænd slet ikke handler med kontrol over drifterne, uden hjerne og hjerte? Og hvis kvinder ikke er stumt smilende projektionsflader for skønne eller hæslige fantasier, men i stedet kræver at blive hørt?«
Andre stemmer gør imidlertid gældende, at forargelsen over Brüderle er hysterisk.
»FDP har en ny spidskandidat, det er det, der er temaet – ikke frøken Himmelreichs problemer med hr. Brüderle. Stern har helt entydig handlet ud fra en kalkule om at skabe overskrifter,« skriver den højt estimerede politiske reporter Wibke Bruhns til Süddeutsche Zeitung og betegner historien som »journalistisk useriøs«.
Selv har Brüderle, der for mindre end to uger siden afslog et tilbud om at overtage formandsposten for det liberale FDP, valgt at forholde sig tavs til anklagerne om chikanerende adfærd over for Stern-journalisten Laura Himmelreich, mens oppositionen i skikkelse af den socialdemokratiske generalsekretær Andrea Nahles fastholder, at Brüderle har »overskredet en grænse«, og at hans opførsel indikerer, at FDP har et »kvindeproblem«.
Fremstilles som en gammel gris
At 67-årige Rainer Brüderle, tidligere økonominister og blandt FDP’s mest magtfulde skikkelser, opererer med bestemte forestillinger om det kvindelige køn blev klart for den 29-årige Stern-journalist Laura Himmelreich, da hun i et selskab bestående af politikere i januar 2012 mødte Rainer Brüderle i en hotelbar samme aften som den årlige liberale partikongres i Stuttgart. Ifølge Himmelreich optrådte Brüderle konsekvent flirtende over for hende.
»De ville også kunne fylde en dirndl (traditionel bayersk folkedragt med dyb udskæring, red.),« siger Brüderle angiveligt, da hun fortæller, at hun stammer fra München. Senere griber han journalistens hånd og kysser den med ordene: »Jeg vil gerne have, at de tager imod mit dansekort.«
Senere endnu siger Brüderle: »Alle kvindelige journalister falder da for politikere.«
Resten af artiklen fremstiller politikeren som en gammel gris med hang til alkohol.
Nedladende bemærkninger
Men Laura Himmelreich er selv blevet genstand for hård kritik for sin artikel. Brüderles egne partifæller beskylder Stern for kampagnejournalistik. Andre anklager Stern og Himmelreich for af taktiske grunde at vente med offentliggørelsen af artiklen, til Brüderle i de tyske medier var blevet bragt i spil som mulig formand for FDP.
Andre mener, at forargelsen over Himmelreichs metoder og journalistiske valg reelt understreger omfanget af det tyske samfunds indgroede sexisme. I avisen Tageszeitung skriver Anja Maier:
»Den vrede, der nu rammer journalisten Himmelreich, de nedladende bemærkninger og tilsviningerne – alt det er et sikkert tegn på, at hun har gjort det rigtige: at gøre offentligheden opmærksom på den mørke side af vekselvirkningen mellem politik og medier.«
 

