Poetisk eksplosion
LEDER


 
	I dag udkommer de endelig. Yahya Hassans digte. Dem, det hele handler om, og dem, det overhovedet ikke har handlet om. I første omgang i et samlet oplag på intet mindre end 6.000 eksemplarer, hvilket giver 6.000 grunde til at glæde sig på vegne af Yahya Hassan og litteraturen. Det er nemlig fra digtene selv, at gnisten er tændt, og det er her, man stadig vil kunne finde glødende kul, når debatsektionerne er røget i kaminen, og blogosfæren igen er vendt tilbage til mere tilforladelige emner.

	I den bedste af alle verdener ville Yahya Hassan selvfølgelig kunne sælge 6.000 digtsamlinger uden at skulle modtage dødstrusler. I den bedste af alle verdener ville Yahya Hassan ikke være blevet spændt for andre dagsordener end sin egen. Og i den bedste af alle verdener ville folk valfarte til boghandleren, uden at det hele emmer af sensation.

	Men når alle forbehold er taget, må man håbe, at de på Gyldendal holder en lille fest over, at en digtsamling, der oprindeligt skulle trykkes i et oplag på 800, på den måde har katapulteret sig ud i den offentlige debat.

	Og ikke mindst, at bevægelsen ikke kun går fra litteraturen ud i den offentlige debat, men også tilbage igen. Den massive omtale betyder nemlig, at flere tusinde danskere åbner en – meget rost – digtsamling, de måske aldrig ellers ville være kommet i kontakt med.

	Litteraturen kritiseres ofte for ikke at blande sig mere i den politiske debat. Her er den så. Litteraturen som affyringsrampe for den offentlige debat. Heldigvis var det ikke kun debatraketten, men også rampen, der eksploderede i høje oplag og begejstret, poetisk rus.

