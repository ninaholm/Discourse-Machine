Tidlig starter – senere taber?
LEDER


 Små børn i dagtilbud lærer ikke noget af at blive testet og udsat for programmeret pædagogik tidligt i deres institutionsliv. Tværtimod skader det deres indlæring senere hen i skolen på netop de områder, hvor politikere ønsker, at danske børn skal forbedre sig. Sådan lyder advarslen fra professor i udviklingspsykologi Dion Sommer, der i et nyt studie gennemgår 400 internationale forskningsprojekter, der bl.a. sammenligner tidlig ’instruktionspædagogik’ med en moderat form for voksenstyring med fokus på det hele barn og legende læring.
Når kommunerne stiller evaluerings- og testsystemer til rådighed, er det selvfølgelig ikke for at skade børn. Derfor er det også vigtigt at lytte til en udviklingspsykolog som Sommer, når han råber vagt i gevær. Men også at udsætte hans gennemgang for den videnskabelige trykprøve. Alle har en interesse i, at barndommens værdifulde læring ikke drukner i testtyranni og nok så velmenende bestræbelser på at få alle med på uddannelsesvognen.
Dræber man børns motivation og deres helt naturlige læringslyst og erstatter den med præstationsangst, vil det være en katastrofe. Der er Danmark ikke endnu. Men det er klart, at når pædagogiske ledere og kommunalforvaltninger opstiller mål, hvor forældre får vurderet deres småbørns kompetencer, så risikerer det at smitte af på børns dagligdag i form af instrueret pædagogik og systematiske læringskoncepter. Og på forældrenes forhold til deres børn, hvor det naturlige samvær formes af pædagogiske instruktioner om, hvornår et barn skal være selvhjulpent eller kunne bestemte ord og begreber.
De pædagogiske lederes succes afhænger også af, at daginstitutionerne leverer glade, motiverede børn til folkeskolen. Ja, selvfølgelig. Men som med så meget andet handler det om vejen derhen. Debatten må ikke drukne i pædagogisk skyttegravskrig. Leg og læring er ikke modsætninger. Diskussionen har flyttet sig. Men hvis der for enden af den, ligger test og snævre læringsmål, så har vi smidt barnet ud med badevandet.

