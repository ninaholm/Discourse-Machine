Klasse(valg)kamp om uddannelse



 Education, education,education. Det er efterhånden en del år siden den forhenværende britiske premierminister Tony Blair udtalte sit manifest om uddannelse som den altafgørende økonomiske investering i fremtiden.
Nu har S og SF taget tankegangen op igen. Senest i deres nye uddannelsesudspil De unge skal med, som er oppositionens opgør med den stigende ungdomsarbejdsløshed, der skal afhjælpes med 15.000 nye studiepladser og en tilbagerulning af regeringens besparelser på 500 millioner kr. på området. Samlet pris 1,5 milliarder kr.
Hver gang man flytter 10.000 fra ledighed til beskæftigelse, er der en samfundsgevinst på tre milliarder kr., lyder logikken fra S og SF.
Planen er forventeligt nok blevet modtaget med regeringens afvisning og påstand om, at planen ikke er finansieret tilstrækkeligt i Fair Løsning og i øvrigt vil koste langt mere, end SF og Socialdemokraterne har lagt frem. Hvad der er mere bekymrende om end ikke overraskende, for regeringsalternativet er, at Radikale trods opbakning til intentionen om at uddanne og forske mere, har givet finansieringen en kold skulder.
Men ser man påindholdet af S og SF's plan, er det ikke kun i den økonomiske politik, at de to blokke nu står stejlt over for hinanden enten med livremmen spændt ind eller spendérbukserne på .
Der er tale om, at oppositionen kridter banen op til klassekamp på uddannelsesområdet. Der er ekstra studiepladser til universiteterne, men ellers er langt størstedelen af planens godt 20 punkter helliget blandt andet de danske yderområder, professionsuddannelserne, 7.000 flere praktikpladser og bedre erhvervsuddannelse.
SF og S vil skaffe flere praktikpladser ved, at der skal stilles krav om, at virksomheder i offentlige byggekontrakter skal forpligtes til at oprette praktikpladser. Samtidig vil de fremrykke offentlige investeringer.
Et nyt CSR-bidrag (Corporate Social Responsibility) skal straffe virksomheder, som er sløve til at tage elever.
Der skal oprettes flere praktikpladser i kommuner og regioner.
Der skal være bedre adgang til arbejdsmarkedet for de unge, der ellers går direkte fra uddannelse over til arbejdsløshed. Man vil blandt andet oprette opkvalificeringsjob.
S og SF vil lave en ny taxameterreform, der tager højde for uddannelsesstedernes forskellighed geografisk og socialt. Der skal oprettes et udkantstaxameter og et socialt taxameter, som ifølge partierne gør op med den sociale skævvridning, den nuværende færdiggørelsesbonus medfører. Bonusen favoriserer institutioner med lavt frafald, mener partierne.
Unge skal med regeringens genopretningspakke betale op mod 70 pct. mere for transporten til og fra uddannelsesstedet; SF og S vil øge tilskuddet.
Der afsættes 25 mio. kr. til større kapacitet på produktionsskoler.
Mere kvalitet på professionshøjskolerne med 25 mio. til videnudvikling.
Regeringens udspilfra Vækstforum er helt anderledes toner. Videnskabsminister Charlotte Sahl-Madsen (K) vil modsat oppositionen forkæle eliten ved at belønne de fem procent bedste studerende med særlig titler, mulighed for at tage flere fag og modtage legater uden modregning i SU'en. Der har dog også været bevægelse hen imod at slække på det, uddannelseseksperter har omtalt som overuddannelse, idet ministeren har ønsket sig en ny type lynkandidater, der med en etårig kandidatuddannelse mod i dag to år skal komme hurtigere gennem systemet og ud på arbejdsmarkedet,
Men med det nye unge-udspil har oppositionen imidlertid præsenteret et alternativ, der appellerer målrettet til deres vælgergruppe. Om det er de rigtige steder at sætte ind, i forhold til hvad der giver det bedste uddannelsesafkast, er en anden diskussion. Men regeringsalternativet taler ind i et hul, som regeringen har efterladt.
Der er ingen tvivl om, at udkantkommunerne har et massivt uddannelsesefterslæb og står over for voldsomme udfordringer i fremtiden, hvis der ikke sker noget i forhold til deres hjerneflugt. Dernæst er udspillets indsats også rettet mod at få nogle af de tusindvis af unge, der helt falder af uddannelsesvognen, med op igen. Også på de gymnasier, der på den københavnske vestegn får mange indvandrerunge til at bryde den sociale arv, men samtidig er økonomisk trængte af stort frafald.
Endelig kan man med rimelighed rejse diskussionen om, hvorfor professionshøjskolerne og de velfærdsuddannelser til sygeplejerske, lærer og pædagog, de står bag, ikke skal have del i forsknings- og videnudviklingen, som i dag primært ligger på universiteterne.
Det ville være virkelig opløftende, hvis Socialdemokraterne og SF hævede diskussionen derop, hvor det kom til at handle om, hvorvidt vi alle sammen skal være højtuddannet kreativ klasse og symbolanalytikere. Eller ville snakke om, hvorvidt der også er værdier, økonomiske såvel om kulturelle, i den mere håndværksmæssige og mindre boglige del af arbejdsmarkedet. Der er klart et klasseproblem, der trænger til at blive adresseret. 

