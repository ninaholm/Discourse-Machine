Kom mad i de riges biler

Ambitiøse mål for andele af biobrændstoffer iblandet benzinen eller som selvstændigt brændstof er helt enkelt ikke holdbare, skriver dagens læser.


 Connie Hedegaard (CH) har fuldstændig ret (19. april) i, at jeg for halvandet år siden kritiserede regeringen for, at den ikke gik længere end EU-Kommissionen i dens nationale mål for biobrændstoffer. Min kritik udsprang af en velbegrundet frustration over, at der i hele CH's ministertid intet var sket mht. udbygning med vedvarende energi (VE) i Danmark, et brændende ønske om at knytte vejtransport og VE sammen og en overdreven tro på de såkaldte 2. generations biobrændslers potentiale. Men kritikken var ikke rimelig. 
Ambitiøse mål for andele af biobrændstoffer iblandet benzinen eller som selvstændigt brændstof er helt enkelt ikke holdbare. 2. generations biobrændsler kan yde et beskedent bidrag, så ambitiøse mål fører til brug af 1. generations biobrændsler - især importeret fra den tredje verden. Prisen for den beskedne CO2-reduktion er høj ved disse brændsler: Stigende madpriser midt i en global mangel på fødevarer. Ødelagte habitatområder. Accelereret afskovning. Tab af biodiversitet. 
Nogle af disse problemer troede jeg, at vi kunne afhjælpe ved solide certificeringsordninger. Alt tyder på, at det ikke lader sig gøre. Uanset hvor skrappe kriterier, der opstilles, kan de ikke tage højde for de indirekte virkninger på naturen og de sociale konsekvenser. Alle analyser viser dette. Så opgiv de ambitiøse biomål er mit råd til EU-landene. De er i bedste fald kamufleret landbrugsstøtte. I stedet bør kræfterne koncentreres omkring el-biler og de såkaldte plug in-hybridbiler, hvor store mængder strøm fra en kraftig udbygning med vindkraft kan nyttiggøres og dermed knytte forbindelsen mellem VE og vejtransporten. Det er der taget højde for i energiaftalen fra i år.
Desværre tyder meget på, at der i praksis kommer lige så lidt i praksis ud af energiaftale 2008, som der i sin tid kom ud af aftalen fra 2004. Hvis tomme floskler kunne reducere CO2, ville VK regeringen for længst have leveret sit imponerende bidrag. Nu derimod stiger både energiforbrug og CO2-udledning i Danmark, mens udbygningen med VE fortsat er gået i stå. Regeringen vil end ikke mande sig op til at give kommunerne besked på at finde de nødvendige pladser til fremtidens møller. Og til efteråret skal der oven i købet på DF's forlangende indføres en erstatningsordning til naboer af vindmøller. Det er længe siden, at Danmark var et foregangsland.
I disse dømmesyge tider må det vel tillades at komme med en enkelt moralsk betragtning. Det er åbenbart umoralsk at lade den fattige verden sulte for at vi i den rige verden kan leve op til vores klimaforpligtelser. Men er det meget bedre kun at ville give penge til fattige landes klimaprojekter, hvis rige lande til gengæld slipper for selv at gøre noget hos sig selv? 

