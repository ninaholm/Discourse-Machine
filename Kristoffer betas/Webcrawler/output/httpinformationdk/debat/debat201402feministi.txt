Feministiske popprinsesser
Det er hamrende ligegyldigt, om popprinsesser, der springer ud som feminister, primært har kommercielle motiver. For pop-feminismen er en gave til ligestillingskampen


Pop er musik og noget mere, og der findes en dame, som hedder Beyoncé. Hun har flot hår og har lige udgivet en plade.Beyoncé mestrer iscenesættelsen i alt, hvad hun gør. Hun er popkunstner, og en fremragende af slagsen. Også når det kommer til skildringen af sig selv som kvinde.Hvor hun tidligere afviste at bruge ordet ‘feminist’ om sig selv, har hun med det seneste album tilsyneladende omfavnet det fuldt ud. Hun tematiserer, at kvinder opdrages til at være smukke og intet andet, sampler en nigeriansk ligestillingsforkæmper og har derudover ligefrem forfattet et essay om kvinders manglende ligestilling.Man kan sætte spørgsmålstegn ved, om det, Beyoncé præsenterer, virkelig er feminisme eller blot en markedsføringsstrategi med kommercielt sigte. Men det virkelige spørgsmål er måske, om de to ting overhovedet udelukker hinanden.Pop er en interessant størrelse, fordi det er kulturens mest folkelige manifestation. Dermed er popkultur også den vigtigste form for kultur, da den i sidste ende definerer vores samtid. Det vigtige er derfor ikke, om poppen er kommerciel eller ej, men på hvilke værdier det kommercielle baserer sig.Tidligere afviste Beyoncé at være feminist. Det var et alt for ekstremt ord, mente hun. Måske var det udtryk for, at feminismen ikke formåede at blive en positiv del af den fælles bevidsthed. Men når Beyonce nu åbent erklærer sig som feminist, kan det betyde, at ordet har fået en nyvunden attraktion. Man kan hverken sige, at Beyoncé er feminist, fordi det er blevet poppet, eller at det er blevet poppet at være feminist, fordi Beyonce er blevet det. Det vigtige er ikke intentionen, men resultatet.Noget andet, der kendetegner Beyoncés position er den umiddelbart forvirrende vekslen mellem klare feministiske budskaber og en dyrkelse af en idealiseret konventionel femininitet. Kønsoprøret kan forekomme at være substansløst, når Beyoncé turnerer som Mrs. Carter, og insinuerer seksuel afholdenhed og ægteskab som et ideal iSingle ladies (Put a ring on it). Men man skal ikke tage fejl. Beyoncé er ikke intellektuel. Hendes udtryk er først og fremmest æstetisk. Og æstetisk behøver der ikke være en modsætning mellem at tale for kvinders rettigheder det ene øjeblik og påberåbe sig apolitiske popkulturelle troper det andet.Diskussionen er ikke ny. Den var lige så aktuel, dengang Madonna spillede på kvindepower, vulgær seksualitet og jomfruelighed i ét. Madonna blev også beskyldt for at være antifeminist, samtidig med hun blev hyldet som et markant feministisk ikon. Måske er det selve dobbeltheden, der skaber grobund for en feministisk bevægelse i poppen. Ikke kun som en formidling af feminismens indre kompleksitet, men som en offentlig installation over kvindeidentitet.Den anden markante aktuelle kvindelige popkunstner, Lady Gaga, afsøger markedet på en helt anden måde. Hun søger provokationen, både i en æstetisk leg med grænser mellem det smukke og det grimme, og med en opløsning af kønslige pejlemærker. Hun optræder ofte i androgyn mundering og har ligefrem et drag king-alterego. Lady Gaga er mere grænsesøgende i sin æstetik og taler endda direkte til etqueer-publikum. Men hendes tydelige oprør er lige så æstetisk som Beyoncés mangel på samme.Pop er iscenesættelse før noget som helst andet. Pop er leg med identiteter. Men det bliver det ikke mindre ægte af. Tværtimod udvider iscenesættelsen ofte vores begreber om, hvad der er accepteret, og hvad der ikke er.Det æstetiske står i umiddelbar modsætning til det reflekterede, men kultur er i høj grad æstetik, og feminismen har brug for kulturen for ikke bare at ende som en vredladen oppositionsposition eller en elitær akademisk disciplin for de indforståede.Beyoncé har altid virket bevidst om sin måde at være kvinde på. Det kan man se op til, selv om man ikke har lyst til at definere sig som feminist. Derfor rammer Beyoncé et publikum, som den akademisk funderede feminisme har svært ved at nå. Og vi skal ud af defensiven som udgangspunktet for kvindelig identitet og hylde dem, der fortæller nye historier, uanset deres bagvedliggende intention. Den nye kønskamp handler om, at der er mange måder at være kvindelig på, lige så vel som der er mange måder at være maskulin på, mere bundet til individet end til kønnet. Derfor er pop-ikonernes uperfekte feministiske formidling nødvendig for reel forandring, fordi det skaber identificerbare, positive identiteter, der gør det muligt for feministiske ideer at resonere følelsesmæssigt i modtageren.&nbsp;Eini Carina Grønvold er manuskriptforfatter
