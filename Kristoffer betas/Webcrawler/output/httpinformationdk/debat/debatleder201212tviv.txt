Et tvivlsomt signal



Banktilsynet er et »signal til resten af verden«. Sådan sagde den franske finansminister, Pierre Moscovici, efter EU’s finansministre var blevet enige om at lade Den Europæiske Centralbank (ECB)overvåge kontinentets banker. Mindre entusiastiske stemmer ville måske anføre det som et forstemmende signal om svindende demokratisk medbestemmelse i Den Europæiske Union.Aftalen om et centralt banktilsyn, der skal gribe ind over for nødstedte europæiske banker, er af EU’s førende politikere blevet fremstillet som et storstilet europæisk kompromis mellem især Tyskland og Frankrig. Sandheden er dog snarere, at Tyskland med banktilsynet atter har fået sin vilje i det store europæiske slagsmål om vejen ud af krisen. Det er en kurs, der indebærer yderligere afgivelse af national selvbestemmelse til en europæisk institution, Den Europæiske Centralbank, hvis styrende råd i store træk er hinsides demokratisk kontrol.Kompromisset om banktilsynet præsenteres af de europæiske politikere som et afgørende skridt i stabiliseringen af krisen. Men i sin nuværende udformning bygger planerne om et banktilsyn på forestillingen om gensidig tillid mellem ECB og nationalbankerne, og den tillid har gældskrisen netop udstillet som decideret mangelfuld.Af samme grund blotlægger planerne om et banktilsyn behovet for en troværdig besvarelse af en række særdeles kritiske spørgsmål om den europæiske banksektor. Vil ECB have den fornødne autoritet til at gennemføre sanktioner over for lande, hvis banker havner i likviditetsproblemer? Vil ECB kunne mønstre det fornødne administrative overblik til at lappe de hidtidige huller i tilsynet med den europæiske banksektor? Hvordan skal banktilsynet lukke banker, og hvem skal i sidste ende finansiere kreditindsprøjtninger til bankerne? Og vil et banktilsyn, der kontrolleres af Den Europæiske Centralbank hinsides politisk repræsentation, besidde den fornødne demokratiske legitimation til at træffe beslutninger, der strider imod nationale ønsker?En utroværdig besvarelseaf disse kritiske spørgsmål kan ende med at fjerne finansmarkedernes sidste rest af tillid til EU og derigennem forværre den europæiske gældskrise. Om EU når frem til en troværdig model for en bankunion, vil allertidligst vise sig i 2014, hvor ECB ifølge planen skal påbegynde tilsyn med omtrent 200 af eurozonens største kreditinstitutter, men allerede fra juni næste år skal EU’s ledere lægge sig fast på en konkret køreplan, der bringer Europa et skridt videre mod en politisk union med en koordineret finanspolitik.På tysk foranledning skal ECB’s tilsynspligt dog i første omgang begrænses til ’systemrelevante’ pengeinstitutter, hvilket vil sige banker med aktiver for mere end 30 mia. euro. Øvrige banker som eksempelvis en lang række mindre sparekasser forbliver i første omgang under de nationale banktilsyn. Centralbanken forbeholder sig dog retten til at gribe ind over for samtlige af Europas 6.000 banker. Netop manglende kontrol med mindre banker, der overvåges af nationale tilsyn, har været en af de medvirkende årsager til eksempelvis den spanske bankkrise.Endelig er aftalenom banktilsynet en forudsætning for, at nødlidende banker fremover vil kunne modtage midler direkte fra den europæiske krisefond ESM. Ifølge den britiske tænketank Open Europe vil ECB nemlig få mere end vanskeligt ved at stille garantier til rådighed for den samlede europæiske banksektor, hvis aktiver samlet set udgør mere end 47 billioner euro.At operere med direkte overførsler, hvor samtlige eurozone-medlemmer og deres skatteydere kollektivt hæfter for den gæld, der først og fremmest plager sydeuropæiske lande som Grækenland, Italien, Frankrig og ikke mindst Spanien, er en politisk højrisikabel affære for de af EU’s politikere, der som den franske finansminister fejrer bankunionen som et afgørende slag i den europæiske gældskrise. I værste fald kan kombinationen af banktilsynets tvivlsomme demokratiske legitimitet med uddelingen af direkte midler til bankerne ende med at uddybe den splittelse i eurozonen mellem nord og syd, som bankunionen er sat i verden for at overvinde. heeg
