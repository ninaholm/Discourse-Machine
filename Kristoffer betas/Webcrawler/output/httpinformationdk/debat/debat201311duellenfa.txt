Duellen: ’Alt for få bruger coaching’
Coaching er et godt redskab til at lede medarbejdere. Men for få kan finde ud af at bruge det rigtigt, mener coachen Tina Gaarn Christensen


 
	Som coachende chef forsøger man at inddrage medarbejderne mere i tilrettelæggelsen af arbejdet. Det gør man f.eks. ved at stille åbne spørgsmål til medarbejderen om, hvordan han eller hun bedst arbejder, eller hvor medarbejderens motivation kommer fra, forklarer Tina Gaarn Christensen, der træner ledere i coaching via sit firma Leadinspire.

– Bliver det ikke derved meget op til den enkelte medarbejder at løse problemerne på arbejdspladsen?

	»Nej. Den gode leder er meget opmærksom på, hvor medarbejderen er henne. Så hvis jeg fornemmer, at der sidder to medarbejdere i en gruppe, der er stærkt pressede på grund af nogle opgaver, så bruger jeg den information aktivt. Det kan betyde, at jeg kan indgå i en dialog i gruppen og sige, ’hvad kan vi gøre for at nå det her mål inden på fredag?’«

– Du siger, ’hvad kan vi gøre’, men du mener vel reelt, ’hvad kan I gøre?’

	»Ikke nødvendigvis. For den gode leder er jo medansvarlig. Den gode leder er klar over, at det er ham, der ofte står med problemet, hvis deadline ikke bliver overholdt. Så om han siger vi eller dig, kommer an på konteksten.«

– Stresser det ikke medarbejderen selv at skulle svare på den slags spørgsmål?

	»Ikke hvis man gør det på den måde, som er tanken med teknikkerne. Den gode, coachende leder vil opdage, at den her medarbejder er under et stærkt pres lige nu og kan ikke rumme det her. Så hvis man har høj følelsesmæssig intelligens, vil man aldrig presse en medarbejder urimeligt. Jeg tror, mange medarbejdere har svært ved at gå ind til chefen og sige, hvad man har svært ved at nå. Fordi det virker som et nederlag.«

– Hænger det ikke netop sammen med, at den coachende leder lader det være op til den enkelte medarbejder at definere sin arbejdsgang?

	»Nej. Man ved, at stress sjældent har at gøre med den arbejdsbyrde, man har. Men det har meget at gøre med, hvordan din chef håndterer givne situationer, og hvordan arbejdsmiljøet er. Og derfor er stress i mine øjne ikke noget, som en coachteknik kan påføre andre. Men dårlige ledere kan i allerhøjeste grad stresse. Coaching er ikke bare, at lederen spørger: ’Hvad synes du selv?’ Coaching er spørgeteknikker plus det, jeg kalder følelsesmæssig intelligens. Det vil sige evnen til at være opmærksom på vores egne og andres følelser og bruge den information til at lede os selv og vores relationer.«

– Men hvor mange ledere har følelsesmæssig intelligens?

	»Sørgeligt få. Studier i USA viser, at man kan fjerne 70-80 procent af ledere, fordi de direkte bidrager negativt på grund af en lav følelsesmæssig intelligens.«

– For mange ledere bruger coaching, selv om de ikke burde gøre det?

	»Den konklusion kan man ikke drage. Der er alt for få, der bruger coaching, fordi det er svært. De færreste ledere er gode til at stille spørgsmål i stedet for at give svar. Der er meget få, der udøver coaching som ledelsesstil på en god og effektiv måde.«

