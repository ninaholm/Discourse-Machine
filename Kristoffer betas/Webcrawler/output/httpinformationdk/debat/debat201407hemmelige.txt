Hemmelige kampfly og luftige løfter
Vi har akut brug for en demokratisk debat om århundredets største offentlige investering, inden det er for sent. Men politikerne bag det kommende kampflykøb vil ikke i dialog
Danmark står til at købe 30 fly af denne type, Lockheed Martins F35 Joint Strike Fighter. Alene i indkøbsfasen vil investeringen beløbe sig til cirka 30 milliarder kroner.


 Danmark er ved at købe nye kampfly for 30 milliarder kroner. Der er tale om den største offentlige investering i dette århundred, og alligevel er der nærmest ingen diskussion af, om det er en rigtig politisk beslutning. Mange danskere er slet ikke klar over, at købet finder sted. Og politikerne bag forsvarsforliget – fra Dansk Folkeparti til SF – ønsker ikke at diskutere sagen.
Det forventes, at Danmark vil købe omkring 30 fly, og investeringen vil således alene i indkøbsfasen beløbe sig til cirka 30 milliarder kroner. Det er cirka halvanden Storebæltsbro. Regnes flyets levetidsomkostninger med, ender det med en samlet udskrivning på op mod 150 milliarder kroner.
Lad os tage den én gang til: Regeringen og de øvrige partier fra DF til SF vil altså bruge mere end 30 milliarder kroner på militært isenkram midt i en krisetid, hvor vi konstant hører om nedskæringer på det ene og det andet område, og hvor økonomien i de fleste kommuner er hårdt presset. Nedskæringerne går eksempelvis ud over vores børn og ældre, når der ikke er nok hænder i børnehaverne og på plejehjemmene. Så sent som i sidste måned kunne Politiken afsløre, at der i de seneste år er skåret 17.000 job i den borgernære velfærd.
Lad os give fire konkrete eksempler på, hvad vi som samfund kunne få for prisen på bare ét kampfly: For prisen på et kampfly kunne vi få hele 4.747.774 besøg fra hjemmeplejen til de ældre. Eller vi kunne skabe 1000 grønne job årligt gennem energirenoveringer af vores skoler og boliger. Vi kunne for prisen på et kampfly få 33 havvindmøller, der ville kunne dække Aalborgs energiforbrug i 20 år. Eller vi kunne for prisen på bare et kampfly ansætte 2.170 ekstra lærere i folkeskolen i et år.
Hvilke job?
Hvis man har været heldig at høre en repræsentant fra partierne bag forsvarsforliget udtale sig om kampflyene, så har de oftest sagt noget om, at indkøbet ville skabe danske arbejdspladser i kraft af modkøbsaftaler. Det er regeringens strategi, hvis de hemmelige fly dukker op til overfladen, og der opstår modstand i befolkningen. Løftet om nye arbejdspladser skal få danskerne til at sluge den katastrofale milliardinvestering.
»Hvis ikke der kommer arbejdspladser i Danmark, så bliver der ikke købt nogen fly,« har forsvarsminister Nicolai Wammen (S) sagt. Men indtil videre har hverken forsvarsministeren eller andre politikere fra forligskredsen svaret på, hvor alle de mange job skal komme fra. Man har blot henvist til, at dette er en del af forhandlingerne, der må holdes lukkede.
Men som Information har skrevet, er arbejdspladserne pludselig blevet endnu mere tvivlsomme, end de var i forvejen. Nye EU-retningslinjer for modkøb gør det yderst usikkert, hvor mange ordrer det vil være muligt for en kampflyleverandør at placere i Danmark, hvis vi vil undgå, at en af de tabende konkurrenter slæber os i retten, eller at EU-kommissionen anklager Danmark ved EU-domstolen.
Man må forestille sig, at nyheden om de ændrede modkøbsregler har fået sveden frem på forsvarsministerens pande. For hvordan skal han nu få danskerne overbevist? I forvejen var det uklart, hvordan militære modkøb skulle skabe job i Danmark. Modkøbet skal ligge i militærindustrien, og Danmark har stort set kun virksomheden Terma.
Enhedslisten har derfor bedt ministeren om at redegøre for, hvilke job der henvises til. Hvis jobskabelse virkelig er et afgørende argument for at købe fly, så har befolkningen krav på at vide, hvor mange og hvilke arbejdspladser der kommer ud af modkøbet. For vi har før oplevet løfter om arbejdspladser, der er svundet ind til ingenting.
Man bør desuden spørge kritisk til, om det dels er en effektiv form for jobskabelse at støtte forsvarsindustrien, og om det er det mest hensigtsmæssige for samfundet? Hvorfor ikke støtte udvikling af grøn teknologi, forskning og uddannelse i stedet? Investere i udviklingen af fremtidens velfærdssamfund og grøn renovering af vores skoler og plejehjem, der i den grad er forsømte? Disse investeringer er en langt mere sikker vej til at skabe nye job, hvis det virkelig er arbejdspladser, politikerne i forligskredsen ønsker. Samtidig er det en langt klogere politisk prioritering i forhold til, hvordan vi ønsker at udvikle det danske samfund. Men måske kampflyindkøbet slet ikke handler om arbejdspladser?
For 30 mia. kr. storpolitik
Militærfagligt set er der også tvivl om, hvad vi skal med nye kampfly. For det første er Danmarks luftvåben meget lille.
Til sammenligning med de 30 danske fly, som forventes at blive af typen Lockheed Martins F35 Joint Strike Fighter (JSF), står USA til at købe over 2000 af disse JSF’ere. JSF er et fly, der er egnet til at lede an i første angrebsbølge, når nye lande skal bombes. Og det er svært at forestille sig, at Danmark for alvor skal spille en rolle her.
For det andet er fascinationen af det klassiske kampfly forældet. Det er mange militærforskeres vurdering, at de fleste nye krige nærmere kræver specialiserede landtropper. Samtidig går teknologiudviklingen stærkt, og dronefly er et stadigt mere udbredt valg. For det tredje har der været flere udmeldinger fra blandt andre NATO’s generalsekretær, Anders Fogh Rasmussen, om at der slet ikke er brug for flere kampfly. Og overflyvningen af det dansk luftrum og Arktis kan fint klares med de gamle F-16 eller et par suppleringsfly.
Både det militærfaglige og det jobskabende argument for kampflykøbet er altså mildest talt utilstrækkelige. Og det er åbenlyst, at indkøbet af nye kampfly i højere grad handler om Danmarks politiske og militære alliance med USA. Jens Ringsmose, lektor ved Center for War Studies på Syddansk Universitet, vurderer i et interview i Ingeniøren, at »Alliancen med USA er en vigtig forudsætning for anskaffelsen, men politikerne ønsker ikke at diskutere det i offentligheden. De er bange for, at det kan forplumre indkøbet.« Wikileaks afslørede et stort pres fra Washington på Norge for at købe F-35.
Der er ifølge Ringsmose ingen grund til at tro, at det ikke også er tilfældet i København.
Købet af nye kampfly udstikker retningen for Danmarks fremtidige udenrigspolitik. Men ønsker vi overhovedet, at Danmark skal engagere sig i flere håbløse angrebskrige? Og er det rimeligt, at skatteyderne skal betale 30 milliarder kroner for opretholdelsen af denne sørgelige alliance med USA?
Tilbage til FN-sporet
Enhedslisten mener, at Danmark skal væk fra den militaristiske udenrigspolitik og i stedet finde tilbage på FN-sporet i en fart. Derfor er det ikke kampfly, der er brug for.
Vi mener, at der er bedre muligheder for at skabe demokrati og stabilitet ved at støtte befolkninger i konfliktområder gennem initiativer i civilsamfundet og demokratiske organisationer.
Vi bør i fremtiden bruge vores kræfter på at deltage i fredsbevarende missioner i FN-regi og indgå i freds- og konfliktløsning. Det har Danmark tidligere været gode til, og den tradition, mener vi, bør genoptages.
Men først og fremmest mener vi, at der nu og her er akut brug for en demokratisk debat om århundredets største offentlige investering. Inden det pludselig er for sent.
Eva Flyvholm er folketingskandidat og forsvarspolitisk medarbejder i Enhedslisten. Nikolaj Villumsen er forsvarsordfører for Enhedslisten

