Græd ikke, præstinde
Dansk teologi mellem ambitioner og østrogen


 En kategori af danske disputérvorne gejstlige på højrefløjen har specialiseret sig i at afmontere kristendommen. For nylig optrådte én af dem fotogent i et BT-interview henslængt på gulvet op ad dør. Præsten forkyndte a la vogue den nationale brutalitets berettigelse og forlangte asylpolitikken yderligere strammet. Kriminelle ansøgere skal ud – samme vej med konventionerne.
Det mente præsten og matchede det nye højres politiske korrekthed, der ’præker’ småborgerens nationalbetonede egoisme og svenskerhad frem for udsyn og tolerance. Men hør nu: De konventioner Danmark har tilsluttet sig, har ingen påtvunget os, disse karrige bestemmelser hæmmer kun til husbehov Danmark i at returnere de kriminelle afviste asylansøgere, der står til nedværdigende strafforfølgelse i hjemlandet, herunder tortur og død.
Den henslængte tog ikke hensyn til småting af den art, men varskoede falsk bekymret Europas kurs mod det ekstreme højre, hvilket er værre end slemt. Præsten og ligesindede har imidlertid adopteret den tvivlsomme attitude at lægge et godt ord ind for det yderste højres politiske mål for tappert at imødegå det yderste højres midler.
Måske fordi disse yderste mål egentlig ikke ligger så farligt fjernt fra præstens egne, hvis formulering i interviewet af konspirationsinficerede hjerner kunne – siger og skriver kunne – opfattes som egenanbefalingsannonce rettet til en eventuelt kommende borgerlig statsminister, hvis skrupler er sparsomt fordelt.
Og er man nu engang flittig borgerlig blogger, har man mange meninger døgnet rundt, og er disse meninger i overensstemmelse med den politiske forsnævrede intolerante smålighed hvori man tæller til flertallet, ja, så behøver præsten ikke mere at græde uden at vide hvorfor. Vejen frem fra et næppe særligt festlig kald i Nyboder til foden under dronningens bord og blank ministerbil er brolagt med fladtrampede fordomme.
Politiske svinestreger
Som den illusionsdepraverede stakkel man med tiden er groet fast i, bemærkes timingen i kristenforkyndelsen af bekvemmeligt aflad for alle politiske svinestreger mod folk, der i forvejen ligger ned. Venstre ved hvordan.
En kollega til præsten af denne særegne kristendom, en anden præst – i modsætning til førstnævnte maskulin af køn og MF for det parti, der rummede denne præsts nu afdøde præstefar og dennes præstefætter – mener i forlængelse af disse vildmænd i våbnet, at der efterhånden er for lidt testosteron under landets præstekjoler.
I hin MF-præsts ungdom diskuterede man teologi ved præstesammenkomsterne – præstemændene imellem forstås. Nu går mødeforhandlingerne i kvindefaget med barselsvilkår og sutteflasker. Og joh, der er ifølge Mf’en dygtige kvindelige præster, bevar’s, måske han havde ovennævnte i tankerne, det kan man ikke udelukke.
Andre af standen har aktuelt samlet stafetten op fra den himmelråbende berømte Tårbæk-præst. Ifølge Jyllands-Posten tror de ikke mere på en skabende Gud og det mystiske i kristendommen.
Se, dét er ikke så godt, for så bliver der sgu ikke meget tilbage.
Kirkens tvetydighed
Enhver religion indebærer om end ikke helt igennem så i hvert fald fundamentalt fundamentalisme. Jesus gik på vandet! Det tog klasselærerinden på Thorvaldsen-skolen i tidernes morgen for pålydende. Hun pegede med pind på skoleplanchen hvordan, mens den senere Sankt Peter lå i bådens bund blå i hovedet af benovet skræk. Men Jesu vandgang var billedlig, forklarer friske teologer.
Det er jo det fine i kanon: Når Jesus bespiste de tusinder i ørkenen, er denne form for improviseret catering åndeligt ment. Det så man ikke på planchen, når kommunefarvet menneskesøn i sandaler og lagen langede sild og brød ud fra en lille spånkurv. Men billedligt! Jesus var jo ikke tryllekunstner!
Så bød han en halvrådden Lazarus at stå op fra de døde. Billedligt! Men her bliver de hengivne en kende spagfærdige. Det er noget med liv og død.
Og så blev han selv korsfæstet og døde, og på tredjedagen genopstod han fra graven. Og yes, dét gjorde han, og det er ikke billedligt, men bogstaveligt som bare fanden, ellers har det overhovedet ingen mening.
Det har det i denne hednings øjne med forlov heller ikke. Men man kan ikke som præst i den danske folkekirke aflevere trosbekendelsen søndag efter søndag og ikke selv tro på det, man står og messer, og som menigheden sidder fromt i kor og eftersnakker. Hvad er det for noget?
Velsagtens er hele institutionen ved at nå et brækpunkt af tvetydighed eller værre, hvor de smukke gamle myter i en traditionsrig institution ikke mere kan forblive i den troskyldighedens stamina, der i andre tider holdt et statsligt trossamfund sammen.
Den henslængte præstinde fra før blander som andre borgerlige gejstlige hæmningsløst kirke og samfund i én vælling. Flere anvender på blogs, klummer, tv og radio præsteautoriteten til at fremme egne politiske holdninger. De pågældende hævder kun for alvor Luthers tvende regimenter, hvis andre ikke hummer sig, men bliver hektiske i debatten med modsat fortegn.
Når kirkeministeren nu opfordrer sine teologer som sådan til at blande sig endnu mere i det politiske og værdipolitiske, bekræfter kun dette en vaklende lære.
Når andre igen så ovenikøbet heller ikke tror på Gud, bliver det hele unægtelig nagelfast naragtigt. Man må da sige og spørge: hvad fanden det så handler om!
I bekymring for at krænke nogen afholder ikketroende, som ikke behøver være ateister, men bare ikke tror, sig normalt fra at stille sådanne elementære spørgsmål.
Ikke desto mindre: Hvordan står det egentlig til, når præsterne enten finder det kristent at tvangsudvise udstødte, eller at foragte kvindelige præster, eller de ikke rigtigt tror på Jesus? Jamen!

