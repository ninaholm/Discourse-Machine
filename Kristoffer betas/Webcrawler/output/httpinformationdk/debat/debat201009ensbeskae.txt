Ens beskæftigelse, uanset hudfarve
Alle seriøse planer for Danmarks økonomiske fremtid må bygge på massive investeringer i integration. Og målet for de kommende års integrationsindsats må være ens beskæftigelse for alle, uanset hudfarve


 Stop lige en halv. Ens beskæftigelse for alle, uanset hudfarve - er det ikke helt ude i hampen? Det er da ikke realistisk, at ikke-vestlige medborgere får den samme beskæftigelse som danskernes? Manden må da være bindegal.
Nej, manden er ikke bindegal. Det er absolut et realistisk fremtidsperspektiv i Danmark at få ens beskæftigelse for alle, uanset hudfarve, inden for f.eks. en periode på 10 år fra nu af.
Lad os illustrere det med de seneste tal fra 2009, hvor i alt 137.223 ikke-vestlige medborgere var i job. Det svarede til en beskæftigelsesfrekvens på 55,4 procent. For at nå op på danskernes niveau på 77,7 procent manglede der 53.531 jobs til ikke-vestlige borgere. Eller ca. 53.500.
Er det mange? Ja, det kan lyde af mange, men ikke hvis vi tager de historiske briller på og fokuserer på den kendsgerning, at vi i 10-årsperioden op til den nuværende økonomiske krise faktisk skaffede ca. 85.500 flere ikke-vestlige personer jobs, hvilket svarede til ca. halvdelen af den samlede beskæftigelsesmæssige fremgang i dansk økonomi, til trods for at de ikke-vestlige medborgere kun udgjorde seks til syv procent af alle i den erhvervsaktive alder.
Når vi har kunnet skaffe ca. 85.500 ikke-vestlige borgere jobs i en 10-års-periode op til den økonomiske krise, kan vi så ikke skaffe ca. 53.500 nye jobs i en ny 10-års-periode? Selvfølgelig kan vi det!
Det svarer i øvrigt til, at hver eneste af landets 98 kommuner i gennemsnit skaffer 55 ikke-vestlige personer job om året. Eller fem om måneden. Mere er det ikke.
Det forudsætter selvfølgelig, at der er nogle virksomheder inden for det private og offentlige, der har brug for folk. Men alt tyder på, at det bliver tilfældet i en fremtid, hvor vi ved, at der bliver færre og færre i den erhvervsaktive alder i Danmark samtidig med, at vi også ved, at der i samme periode bliver flere og flere ikke-vestlige medborgere i den samme aldersgruppe.
En guldgrube
Det forudsætter endvidere, at der kommer fokus på denne målsætning i fremtidens integrationsindsats, at det bliver et projekt, der kan samle Danmark på tværs af etniske, kulturelle, politiske og religiøse skel, samt at vi som land også er parat til at investere offensivt i projektet, både med mentale og økonomiske ressourcer.
Når ens beskæftigelse, uanset hudfarve, absolut er realistisk inden for allernærmeste fremtid, skyldes det en række kendsgerninger.
For det første: På kort tid har Danmark udviklet sig til at blive blandt de allerbedste til arbejdsmarkedsintegration i hele Europa. Hvis vi sammenligner os med lande, der har et arbejdsmarked, der minder meget om vores, f.eks. Sverige. Norge, Finland og Holland, er vi det land, der i dag har den højeste andel af indvandrere i job. Og fra 2008 til 2009 har vi øget andelen af indvandrere i job i en situation, hvor der stort set kun var en negativ udvikling i alle andre europæiske lande.
For det tredje: De ikke-vestlige medborgere er bedre til at beholde deres jobs under krisen end både danskere og vestlige borgere. Fra september 2008 - hvor ledigheden begyndte at stige - til december 2009 havde de ikke-vestlige medborgere en stigning i ledighed på 20 procent, hvor danskernes steg med 84 procent, og de vestlige personers lå på en vækst på 85 procent.
For det fjerde: De ikke-vestlige unge uddanner sig som aldrig før. I dag er der flere ikke-vestlige efterkommerkvinder, der er i gang med en videregående uddannelse end danske kvinder i aldersgruppen 20-24 år. Og i samme aldersgruppe gælder det, at unge ikke-vestlige efterkommermænd uddanner sig i samme omfang som danske mænd.
Dette er en utrolig vigtig udvikling. Uanset hudfarve giver uddannelse job. Vi ved, at unge ikke-vestlige medborgere, der har gennemført en dansk uddannelse, bruger den til at komme i job bagefter. Det gælder også unge ikke-vestlige kvinder, der får job i samme høje omfang som danske kvinder inden for områder, der svarer til uddannelsens indhold.
Og for det femte, og det er måske i virkeligheden det mest afgørende: Den store majoritet af ikke-vestlige medborgere i Danmark er højtmotiverede og knokler for at uddanne sig, komme i arbejde og beholde det. Og langt de fleste ikke-vestlige hjem i Danmark er præget af en meget stærk orientering i retning af job og uddannelse.
Integrationen er en guldgrube for dansk økonomis fremtid. Hvor lang tid skal der gå, før denne indsigt bliver en naturlig del af debatten?

Hans Lassen er forfatter og foredragsholder

