Sejr for Khader - VKO er død



 "Vi har gjort det, der var nødvendigt i dag i forhold til situationen." 
Pia Kjærsgaard (DF) om sin accept af Ny Alliance som forligspartner
Dansk Folkepartis monopol er brudt. Når støvet har lagt sig efter gårsdagens højspændte begivenheder i Folketinget, når oppositionen har skældt ud på Naser Khader, og når kommentatorer har udråbt Ny Alliances leder til at være en tøsedreng, som alligevel ikke turde stå fast på sin største mærkesag, da det kom til stykket, så er den vigtigste historie - bundlinjen på det politiske drama - at VKO - Venstre, Konservative og Dansk Folkeparti - ikke længere kan regere Danmark alene. Anders Fogh Rasmussen kan ganske vist regne med Naser Khader og Ny Alliance, når regeringens liv står på spil, og oppositionen lugter blod. Ny Alliance er et borgerligt parti, som støtter Fogh Rasmussens regering, det blev slået fast så sent som i weekenden, men prisen for Khaders loyalitet er indflydelse, at Ny Alliance inviteres inden for til forhandlinger. Partiet er ikke længere til at komme uden om for Fogh Rasmussen og hans regering, og det parlamentarisk nye i gårsdagens politiske drama ligger i ovenstående citat fra Dansk Folkepartis leder, Pia Kjærsgaard. Modstræbende har Dansk Folkeparti måttet erkende, at der ikke er 90 mandater bag en fortsættelse af VKO - Dansk Folkepartis monopol er brudt. Man kan ikke i Danmark bygge en stabil regering på nordatlantiske mandater. 
Forud for gårsdagens højspændte begivenheder på Christiansborg var gået et aldeles uskønt og uværdigt politisk forløb, som kulminerede i, at Anders Fogh Rasmussen måtte bede Folketinget om at udtrykke tillid til regeringen. Således indledes den dagsorden, der blev vedtaget i Folketinget i går med ordene: "Idet Folketinget udtrykker sin tillid til regeringen ..." Dermed gjorde Fogh Rasmussen asylsagen til et kabinetsspørgsmål. De partier, der ikke ville stemme for regeringens afværgedagsorden, udtrykte i realiteten mistillid til den. Alene truslen om et flertal uden om VKO drev Anders Fogh Rasmussen ud i en af de værste kriser i regeringens levetid, og desperationen har de seneste dage været så stor, at truslerne er fløjet gennem luften i et nervepirrende forløb, som endte med, at statsministeren til sidst og modstræbende måtte vælge at overholde det løfte, som han havde givet i valgkampen, nemlig at sørge for, at der udarbejdes en bred aftale om forholdene for asylsøgere i Danmark. I dagevis havde Venstre og Konservative forsøgt at finde det svageste led i det nye alternative flertal. Hvem kunne knækkes? Først var der de helt uhørte trusler mod de to grønlandske mandater, som Venstre og Dansk Folkeparti ikke mente, var berettiget til at stemme, som de ville, og hvad bilder de sig ind, når der også er problemer med misrøgtede børn i Grønland, spurgte både ordførere fra Venstre og Dansk Folkeparti. Så var der truslerne mod løsgængeren Pia Christmas-Møller, som partileder Bendt Bendtsen ville smide ud af Det Konservative Folkeparti. Christmas-Møller nåede dog at komme Bendtsen i forkøbet ved selv at sende sin udmeldelse. På sit ugentlige pressemøde truede en frådende Anders Fogh Rasmussen så alt og alle ved at sige, at han ikke ville finde sig i alternative flertal, hvilket mest lød, som om statsministeren ikke vil finde sig i folkestyret. Hvis ansvar er det at sikre, at der er et flertal bag en mindretalsregerings politik? Det er selvfølgelig mindretalsregeringens. Derfor må den forhandle, lave kompromiser og forlig med et flertal i Folketinget. Det var, som om det ikke rigtig var gået op for statsministeren i tirsdags, eller også var det et udslag af simpel magtarrogance. Endelig som den ultimative armvridning måtte statsministeren ty til truslen om folketingsvalg og et krav om en tillid og opbakning fra de partier, som for få måneder siden pegede på ham som statsminister. 
Mange har hæftet sig ved, at Ny Alliance næppe får meget ud af de kommende asylforhandlinger, og Ny Alliance havde vundet mere i den konkrete sag ved at blive i det alternative flertal med oppositionen. Men den mulighed eksisterede i går ikke for et parti, som har erklæret ikke at ville vælte regeringen. Dertil kommer, at forhandlingerne formentlig vil resultere i indrømmelser til NA. Langtrukne og udsigtsløse forhandlinger er ikke attraktivt for nogen. Regeringen vil igen og igen stå over for det alternative asylflertal, som truer med dagsordensforslag i Folketingssalen. Og for hver gang vil Ny Alliance få sværere og sværere ved at legitimere sin opbakning til regeringen, og hver gang vil Dansk Folkeparti blive mindet om, at dets monopol som støtteparti er under afvikling. Derfor vil der komme indrømmelser til Ny Alliance, som kan glæde sig over, at missionen fra valgkampen er halvt gennemført. Naser Khader skal nu forhandle asylspørgsmålet med integrationsministeren og Dansk Folkeparti og pressens store bevågenhed. Og det var, hvad Ny Alliance ville opnå, og det var, hvad Birthe Rønn Hornbech (V) fuldstændig overså i første runde, fordi hun øjensynligt stadig troede, at VKO var intakt.

