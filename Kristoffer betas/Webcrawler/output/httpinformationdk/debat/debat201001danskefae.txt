Det danske fællesskab
Vi danskere udgør altid og allerede et kulturelt fællesskab. Et svar til Helene Illeris


Alle danskere skal have adgang til vores fælles kultur og kulturarv. Det er udgangspunktet for min nye kulturpolitiske strategi, 'Kultur for alle', som jeg offentliggjorde i december. I Information den 6. januar spørger lektor ved DPU Helene Illeris, om jeg virkelig mener, at vi danskere altid-allerede udgør et kulturelt fællesskab. Hertil kan jeg kun svare: Ja, det mener jeg.Alle danskere er en del af et nationalt fællesskab, der hviler på historien, kulturarven, traditioner og vaner. Den danske kulturarv, vores demokrati og vores fælles historie er ikke noget, vi bare opfinder til lejligheden. Det er ikke noget, vi kan grave frem til højtiderne og støve af og samles om. Vores kulturelle fællesskab er basis for vores demokrati, og fællesskabet overleveres fra generation til generation.Når det er sagt, så må vi aldrig tage det nationale fællesskab for givet. Det skal vandes, gødes og passes. Vores fælles danske værdier og vores nationale identitet udfordres igen og igen, ligesom vi vedvarende skal bekæmpe en ligegyldighed overfor netop disse værdier, der har skabt og stadig skaber det danske fællesskab.Vi har en helt særlig forpligtelse over for vores børn og unge. Hvis vi aktivt skal holde fællesskabet ved lige, må vi give alle børn og unge de bedste forudsætninger for at møde og forstå vores fælles kultur og kulturarv, ligesom vi må introducere dem til kunsten.Skolen og kulturenI sin kronik skriver Illeris, at børns kunstneriske udfoldelse mangler plads i de danske folkeskoler. Hun opfordrer mig derfor til at indgå et tættere samarbejde med undervisningsminister Bertel Haarder herom. Her kan jeg heldigvis glæde Illeris med, at der allerede i dag er et tæt samarbejde mellem Bertel Haarder og jeg - mellem Kulturministeriet og Undervisningsministeriet. Helt konkret kan jeg nævne, at regeringen i marts 2009 fremlagde en handlingsplan for at styrke børn og unges praktiske, musiske og kunstneriske færdigheder. Undervisningsministeren og jeg er desuden løbende i dialog om, hvordan vi kan optimere vores samarbejde endnu mere til glæde for børnene - og for kulturen. Vi følger også tæt med i udviklingen i de øvrige nordiske lande på dette felt.Jeg er helt enig med Illeriis i, at skolen og kulturen hænger tæt sammen. Udover at vi skal arbejde på at forbedre børns kreative færdigheder, så er det for mig som konservativ kulturminister afgørende, at børnene i skolen lærer om vores nationale historie og kulturarv. Det kræver en solid bagage at kunne skelne mellem skidt og kanel. Og det kræver indsigt i vores demokratiske værdier og kulturarv at kunne afkode de mange kulturelle koder, som er på spil i dagens Danmark. Børnene er fremtidens samfundsborgere i vores demokrati. Og her er den kulturelle dannelse og den levende historieformidling ikke til at komme udenom. Børn skal lære om danske digtere, danske billedkunstnere, danske frihedskæmpere. For det er både den faglige og kunstneriske indsigt, som giver børnene perspektiv på vores grundlæggende værdier og samfundssyn. Derfor kan jeg kun opfordre skolerne til at bruge kulturkanonen og demokratikanonen i undervisningen. Det er begge rigtig gode redskaber, der kan lære børnene, hvor de kommer fra og hvad de kommer af.Familien må i svingIlleris skriver til sidst i sin kronik, at det for mange børn og unge primært er skolen, der er stedet, hvor de erhverver sig kulturelle færdigheder. Jeg er ikke uenig i, at det desværre forholder sig sådan mange steder, men jeg vil gerne understrege, at jeg mener, at forældrene har et helt særligt ansvar for at give deres børn indsigt i Danmarks kulturelle traditioner og demokratiske værdier. Hvis vi bekymrer os om sammenhængskraften i samfundet; hvis vi værdsætter vores danske værdier, så må vi voksne være gode eksempler for børnene. Jeg ved godt, at kulturkufferter til børnefamilier langt fra er hele løsningen, men vi skal starte et sted, og vi skal have mor og far aktiveret. Hvis vi vil, at kulturen skal være for alle, så må vi løfte i flok - ikke kun skolen og kulturinstitutionerne, men også familierne.Carina Christensen er konservativ kulturminster
