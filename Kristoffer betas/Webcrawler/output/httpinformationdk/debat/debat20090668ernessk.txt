Er det 68'ernes skyld?
Den udskældte generation 68 gjorde også meget godt. I stedet for at den yngre generation skælder den ældre ud, kunne det være, at vi skulle til at genetablere forholdet mellem generationerne


 Det er 68'ernes skyld. Vi hører det blandt andet fra journalisten Niels Krause-Kjær, sociologen Henrik Dahl er også med i 'koret', ligeså er præsten Kathrine Lilleør og mange andre. Ja, beskyldningerne om, hvilke dårligdomme den udskældte 68'er generation har påført vort samfund står nærmest i kø. 
Men hvad er det, der gør, at disse højtuddannede, magtfulde og sikkert velbjergede 40-plus'ere - alle tilhørende den såkaldte 'nå-generation' på hver deres måde næsten skingert fremfører, at 'det hele blev ødelagt af den slappe, flippede 68-generation?' Ja, svarene er blandt andet: Dårlig skolegang og uddannelse, forjagede og selvcentrerede forældre, fri opdragelse og løse familiestrukturer med mange brud til følge. Og sandt er det - naturligvis - at noget af den tids frigørelse gik for vidt. Men det meste af den kritik, der nu fremføres, er dybest set enten baseret på total uvidenhed, løgn eller værst: fremsættes mod bedre vidende. 
F.eks. er 68-kritikernes synspunkter om skolen dybt reaktionære og ahistoriske.
Blind tilpasning
Problemet skulle angiveligt være den såkaldte 'fri 68'er-pædagogik'. Realiteten er den, at det ret beset var de færreste børn, der dengang oplevede denne frie undervisningsform. Som oftest var det læreren, der 'tegnede og fortalte'. Ønsker man virkelig den gamle skole med udenadslære og mere paratviden tilbage. Og paratviden om hvad? -Jamen vi lærte for lidt - ja, vi lærte ingenting', hævdes der. Det er selvfølgelig noget vrøvl, at man i 70'erne intet lærte, men det første spørgsmål kan altid besvares med et nyt spørgsmål: 'Hvad er nok?' Det er da muligt, at børn op gennem 70'erne ikke lærte præcist hvor Skjern ligger, men så lærte de med garanti, hvordan de hurtigt kunne finde frem til det. Og i 70'ernes skole begyndte det: Børn lærte at argumentere for deres synspunkter. 
Og sådan var det også på uddannelsesstederne. De studerende gjorde oprør, uden hvilket de der nu kritiserer dette såkaldte ungdomsoprør, ville have gennemgået en uddannelse, hvor professorerne stadig bestemt alt, talte ned til de studerende med krav om blind tilpasning. Det er muligt, at noget i såvel skole som på uddannelsesstederne gik for vidt, men oprøret var dybest set en historisk nødvendighed.
Kritikerne af '68'erne', har for de flestes vedkommende været store børn og unge henover 70'erne. De må have erindringer om materiel velstand og om et voldsomt opbrud i kønsrollerne. Nu kunne både mor og far være på banen i forhold til børnene, far kunne købe ind, gøre rent og diskutere med kvinden som en ligeværdig partner. En proces der var - og for mange stadig er - byrdefuld og smertefuld og i mange tilfælde endt i opbrud og skilsmisse. Man kan naturligvis mene, at enhver skilsmisse var og er én for meget. Men på trods af, hvad 68'er kritikerne siger, kan skilsmisse i en del tilfælde være den bedste løsning. Det er således noget vrøvl at hævde, at alt for mange blev skilt i 'de glade 70'ere'. For hvem ønsker sig tilbage til en tilstand, hvor forældrene af den ene eller anden grund skal blive sammen. I barnets interesse?
Respekt for erfaringer
Og i den såkaldt gamle familie bestemte de voksne det meste og rollerne mellem de voksne og børnene var stive. Det blev der godt og grundigt lavet om på op gennem 70'erne. Nu anerkendte man, at børn også var en slags mennesker, der skulle behandles med respekt. Holdningen til børneopdragelse ændrede sig radikalt. Og man indså gradvist, at bank og øretæver rent faktisk skadede børnene. Samværet mellem børn og voksne kom til at basere sig på omtanke, indlevelse og respekt for barnet. Det har medført, at nutidens børn ikke - som før - er bange for voksne - og godt for det! 
I stedet for at den yngre generation skælder den ældre ud, kunne det være, at vi skulle til at genetablere forholdet mellem generationerne. Den opvoksende generation behøver ledsagelse og eksempler fra de ældre generationer. Hvis den yngre generation ikke sætter nogen ære i - om ikke at blive som de ældre - så i det mindste at respektere de ældre generationers livsform og fortjenester, så mister samfundet sin stabilitet.
Der skal naturligvis altid være rum for kritik - netop dette var centralt for de i 70'erne fremherskende ideologier. Og heldigvis er en del unge begyndt at reagere på de negative sider af de ældre generationers livsform. De har oplevet en hidtil uset velstand, men mange har også oplevet prisen: De ser, at far og mor bliver skilt. Og reflekterer på den baggrund i nye baner og med at åbent sind.
John Aasted Halse er autoriseret psykolog og forfatter

