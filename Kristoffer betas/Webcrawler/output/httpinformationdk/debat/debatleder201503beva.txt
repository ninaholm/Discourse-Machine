Bevar paragraffen
LEDER


 Skidt signal at sende, hvis Danmark ophæver sit straffelovsforbud mod gudsbespottelse. Det vil nemlig kunne opfattes som et signal om, at nu skal de troende have på hatten – eller på kalotten – eller på turbanen.
Som Straffelovrådet fremhæver i sin udtalelse til regering og Folketing, vil opviglere kunne fordreje en ophævelse »som et religionsfjendtligt signal og i værste fald som et fjendtligt signal ikke alene mod religion generelt, men i særlig grad mod bestemte religioner«.
Ikke alle religionsforhånelser vil kunne straffes efter ’racismeparagraffen’, der forbyder forfølgelse af mindretal. Hvis forhånelsen ikke er rettet mod en persongruppe, men alene mod hellige skrifter eller genstande, spiller blasfemibestemmelsen en selvstændig rolle.
Straffelovrådet nævner som eksempler: »Offentlig afbrænding af Biblen eller Koranen eller for den sags skyld en offentlig urinering eller tilsvarende adfærd i forhold til Biblen, Koranen eller andre hellige skrifter.«
Sådan behandling af hellige skrifter vil ifølge Straffelovrådet »kunne give anledning til stærke reaktioner – herunder eventuelt voldelige reaktioner – både her i landet og i udlandet«.
En opretholdelse af blasfemiforbuddet vil give politiet mulighed for at skride ind mod de krænkende handlinger og således hindre uoverskuelige følger.
Blasfemiparagraffen er en sikkerhedsventil, uhyre sjældent anvendt. Siden 1930 faktisk kun tre gange – sidst i 1971, hvor retten fandt, at DR-TV’s formidling af forfatteren Jesper Jensens sang ’Øjet’ ikke var gudsbespottende, men blot en kritik af seksualfornægtende kristendom.
Justitsminister Mette Frederiksen (S) har ret, når hun fremhæver, at blasfemiforbuddet ikke er til hinder for kritik af religioner. Og når hun tilføjer: »Jeg har svært ved at se, hvordan vi får et stærkere samfund, eller hvordan det vil kunne berige den offentlige debat, hvis man gjorde det lovligt at brænde hellige bøger af.«

