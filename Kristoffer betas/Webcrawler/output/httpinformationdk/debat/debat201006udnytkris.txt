Udnyt krisen

Kriser skal udnyttes til at foretage grønne omstillinger. Derfor er S og SF's plan for en ny grøn erhvervspolitik, hvor det offentlige bl.a kan være med til at fremme produkter uden farlig kemi, økologiske fødevarer m.v., god. Men et endnu større fokus på  grønne initiativer ville være bedre.


 Danskernes økonomiske krisebevidsthed er i top. Senest har Megafon spurgt godt 1.100 danskere om, hvad de mener, er de største problemer, som det danske samfund skal løse i løbet af de næste fem år. Den økonomiske krise kommer ind som sikker vinder. Men vi ved også, at de fleste danskere er meget bekymrede for klimaet. Det gælder derfor om at præsentere løsninger, der både gavner klimaet og mindsker den økonomiske krise.
I USA bruger Demokraterne sloganet: 'Never waste a good crisis' - dvs. kriser skal udnyttes til at få foretage grønne omstillinger. Et sådant slogan har vi også brug for i Europa og i Danmark. Vi har brug for omstilling til langt lavere CO2-udslip. Det kan gøres ved kloge investeringer og stimulation af nye grønne arbejdspladser.
150.000 danske arbejdspladser er forsvundet på få år. Det kræver en gennemgribende fornyelse af dansk økonomi, hvis vi skal være en af verdens grønne økonomier. Det kræver investeringer i energibesparelser, biogas, solceller, vindmøller, kollektiv trafik og elbiler. Det Økologiske Råd har i flere udgivelser beskrevet, hvordan økonomi og miljø hænger sammen, og hvordan man kan bruge bl.a. grønne afgifter til at fremme langsigtede investeringer og grøn forbrugeradfærd. Men bliver de erfaringer, vi sidder inde med, brugt i de kriseplaner, som partierne udsender i disse dage?
Regeringens recept er nulvækst i det offentlige. Dette betyder, at kommunerne skal spare yderligere fire mia. kr./år. Dette vil - udover velfærden - også berøre miljø- og klimatiltag i kommunerne. F.eks. bliver det sværere at gennemføre renovering af kommunale ejendomme. I S og SF's økonomiplan 'Fair Løsning' foreslås derimod en fremrykning af offentlige investeringer for 15 mia. Herudover lanceres en ny grøn erhvervspolitik. Denne omfatter bl.a.: støtte til mere miljøvenlig teknologi, herunder til markedsmodning af nye produkter, offentlig grøn indkøbspolitik, hvorved det offentlige kan være med til at fremme produkter uden farlig kemi, økologiske fødevarer m.v., skrappere miljøregulering af store industrielle landbrug, mere satsning på kollektiv trafik, herunder den udsultede busdrift, et opgør med en ineffektiv offentlig erhvervsstøtteordning, en klimafond, som finansierer energirenovering for private boligejere (i form af de såkaldte ESCO projekter).
Vi havde gerne set et endnu større fokus på grønne initiativer i planen. Der er imidlertid et overskud på 12,3 mia. kr. - som er øremærket til velfærd m.v. Her vil vi opfordre til, at en del af dette beløb udmøntes i jobskabende, miljø- og klimafremmende tiltag som f.eks. bedre kollektiv trafik, bedre forhold for cyklister, mere vedvarende energi og energibesparelser.
Anne-Mette Wehmüller er energi- og trafikmedarbejder og Christian Ege er formand. Begge Det Økologiske Råd

