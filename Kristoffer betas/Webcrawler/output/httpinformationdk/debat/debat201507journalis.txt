Journalister og kommentatorer er ikke skyld i DF’s fremgang
Ingen forudså Dansk Folkepartis fremgang. Men ville det have gjort nogen forskel, om nogen havde det?


Dansk Folkepartis overraskende valgresultat har ført til krav om selvransagelse blandt de politiske journalister og kommentatorer, der ikke forudså fremgangen.Her i avisen opfordrede Lasse Jensen dem til at &raquo;lette røven fra skrivebordet og computeren og bevæge sig ud i den virkelige virkelighed&laquo;. De befinder sig nemlig i den osteklokke, som med Ugebrevet Mandag Morgens ord &raquo;medier og politikere i fællesskab havde bygget, hvor der blev udfoldet et virkelighedsfjernt drama om marginaler og promiller&laquo;.Som én, der angiveligt befinder sig i osteklokken, erkender jeg gerne, at jeg geografisk hører til i kategorien &raquo;forstadskosmopolitter&laquo;, hvor flertallet tjener godt, ejer deres gode boliger i pæne kvarterer langt fra provinsbeton. Jeg møder og taler sjældent (altså udenfor Christiansborg) med mennesker, som stemmer på Dansk Folkeparti. Hjemme i Hellerup gik Dansk Folkeparti ganske vist frem med 3,4 procent, men kun til 9,2 procent. Langt fra de 21,1 procent på landsplan, der gjorde Dansk Folkeparti til Danmarks næststørste parti.Alligevel lever jeg &ndash; og andre politiske journalister og kommentatorer &ndash; ikke i et ekkokammer. I hvert fald ikke kun. Udover at tale med kolleger og andre forstadskosmopolitter får jeg min viden om dansk politik fra tre andre kilder: Meningsmålingerne, partierne og politikerne.Når jeg det seneste år har talt med Dansk Folkepartis formand, Kristian Thulesen Dahl, har han fremdraget et stykke printerpapir fra inderlommen, der efterhånden blev så krøllet og skrøbeligt, at det faldt lidt mere fra hinanden, hver gang han tog det frem. Papiret var et print af en artikel fra februar 2009, hvor SF i en meningsmåling stod til 22 procent, mens Socialdemokraterne og Venstre begge fik 23 procent. Kristian Thulesen Dahls papir var selvfølgelig en gimmick, jeg aldrig tog alvorligt.Dansk Folkeparti har dog gjort en dyd ud af ikke at bruge interne meningsmålinger og fokusgrupper for at afprøve partiets politik, og blev de brugt under den seneste valgkamp, holdt partiet resultatet for sig selv. Selvfølgelig var der i partiet en forventning om, at Dansk Folkeparti ville gå frem. Så meget kunne meningsmålingerne trods alt ikke tage fejl. Men på valgaftenen var glæden over fremgangen blandet med en oprigtig overraskelse, da resultaterne begyndte at komme på fjernsynsskærmene i valglokalet på Christiansborg. &raquo;Nu skal I huske at klappe af Kristian, når han kommer,&laquo; måtte Pia Kjærsgaard indskærpe over for de forsamlede i Snapstinget.De oplysninger, jeg lægger mest vægt på, er meningsmålingerne. Tallene lyver ikke. Denne gang tog meningsmålingerne heller ikke fejl, når de i løbet af valgkampen forudså, at resultatet ville blive tættere, end nogen havde forudset blot et halvt år forinden. De fangede Alternativets fremgang, som heller ingen havde forudset &ndash; eller troet mulig. Venstres tilbagegang. Og Socialdemokraternes fremgang.Tilbage står spørgsmålet, om det havde gjort en forskel for valgresultatet, hvis nogen havde forudset Dansk Folkepartis fremgang. I hvert fald ville der have været meget mere fokus på Dansk Folkepartis eventuelle regeringsdeltagelse. Om Socialdemokraterne ville have haft den samme succes som i 1994, hvor det lykkedes at skræmme såkaldte anstændige borgerlige vælgere ved at pirke til &rsquo;VKZ-spøgelset&rsquo;, er dog tvivlsomt (dengang fortalte Fremskridtspartiets formand, Pia Kjærsgaard, at partiet var klar med 3-4 ministeremner, hvis de tre partier fik flertal). Omvendt viser undersøgelser, at et partis fremgang i meningsmålingerne ofte bliver selvforstærkende, fordi vælgerne gerne vil støtte en vinder.Under alle omstændigheder er det selvfølgelig ikke kun de politiske journalister og kommentatorers &rsquo;skyld&rsquo;, at Dansk Folkepartis fremgang kom som en overraskelse. De andre partier forstod heller ikke i tide en stor del af den danske befolknings længsler og behov.Kim Kristensen er journalist ved Informations Christiansborg-redaktion.Klummen er udtryk for skribentens egen holdning
