Læserbreve



 Regeringen svigter patienter
Kim Andersen, folketingsmedlem for Venstre
Regeringens lovede forbedring af patienternes udredningsforløb – hvor der stilles en eventuel diagnose og lægges en behandlingsplan – bliver ifølge en opgørelse bragt i Jyllands-Posten den 1. august ikke overholdt. Det går hårdt ud over patienterne.
Efter et år har kun 68 procent af patienterne i regionerne Midtjylland, Nordjylland og Sjælland fået stillet en diagnose inden for de lovede 30 dage. Det er forsinkelser, der skaber utryghed og uvished hos den enkelte, og som i værste fald kan koste menneskeliv. Det er uværdigt, og det bør være en selvfølgelighed, at regeringen leverer den udredningsgaranti, den har stillet alle danskere i udsigt.
Men det har desværre lange udsigter, må man forstå. Mens sundhedsminister Nick Hækkerup (S) har været på sommerferie, har Socialdemokraternes sundhedsordfører, Flemming Møller Mortensen (S), haft travlt med at berolige os alle med, at udredningsgarantien nok skal blive overholdt – på et tidspunkt. Men præcist hvornår det sker, må man ifølge sundhedsordføreren »spørge guderne om«. Det ville være klædeligt, hvis regeringen tog regionerne i ørerne og fik udredningsretten tilbage på sporet.
Danmark giver oftere asyl
Per Thygesen-Poulsen, Sorø
Ifølge Informations forside den 13. august er antallet af asylansøgere i Danmark steget fra 6.068 i 2002 til 7.557 i 2013. Det er en stigning på 24,54 procent. I samme periode er antallet af asylansøgere i Europa som helhed steget fra 456.760 til 484.560 ansøgere. Det er en stigning på 6,09 procent.
Til trods for den store forskel skriver Information, at »reelt følger udviklingen med små afvigelser udviklingen i resten af Europa«. Men stigningen i Danmark er altså fire gange så stor som stigningen i Europa generelt – regn selv efter.
DR’s hetz mod arbejdsløse
Søren Witoslavsky, Hillerød
DR2 har nu igen Asger og de langtidsledige på programmet. Programmet giver i den bedste sendetid erhvervsguruen Asger Aamund lov til at nedgøre et udpluk af befolkningen, der er ramt af langvarig arbejdsløshed.
Seerne skal endnu en gang have at vide, at mange af de arbejdsløse selvforskyldt er havnet i arbejdsløshedskøen, og at de burde tage sig sammen og finde et job. Denne hetz mod de arbejdsløse på en public service-kanal sætter spørgsmålstegn ved, om man burde begrænse licensen.
Islam som integration
Michael Hougaard, Næstved
Minna Hindholm Efterskole er en nyåbnet efterskole lige uden for Næstved. Den nye efterskole er interessant, da det er den første efterskole, der hverken har et kristent eller sekulært værdi- grundlag – men et muslimsk.
Skolen har indskrevet alle de typiske værdier, vi forbinder med efterskoler i dag – herunder individets frihed, demokrati og dannelse. Det nye er, at man også har taget højde for at indlægge fem bønner dagligt, og at der serveres mad uden svinekød.
Uddannelses- og kulturordfører for Dansk Folkeparti, Alex Ahrendtsen, hævder, at skolen modarbejder integrationen og derfor ikke bør støttes på lige vilkår med andre efterskoler. Det mener han på trods af, at efterskolen overholder alle love og regler på området og har intentioner om at undervise deres elever i samme grundværdier som andre efterskoler.
Måske har Ahrendtsen misforstået, hvad integration er – en efterskole med et muslimsk grundlag er i min optik den ultimative manifestation af en succesfuld integration, da vi ser en umiskendelig dansk ting som efterskolen blive en del af tilflyttende borgeres identitet.
Integration handler om mere end blot at tage et samfunds værdier på sig – det handler i høj grad også om at kombinere ens egne værdier med samfundets.
Myten om den lykkelige au pair
Åse Christiansen, Holmegård
Annegrethe Rasmussen skrev den 4. august klummen »Et progressivt forsvar for unge piger m/k«, hvor hun retfærdiggør brug af au pair-piger. Men de rige og travles løsning på at slippe for det trivielle arbejde med rengøring, madlavning og børnepasning er alt andet end retfærdig.
Au pair-piger i Danmark er oftest udenlandske kvinder fra Filippinerne, Thailand eller Østeuropa, som arbejder i Danmark for at forsørge en familie i deres hjemland, eller for at deres børn kan komme i skole. Det er altså ikke en lykkelig situation for hverken dem eller deres børn.
Hvis man skulle handle etisk korrekt burde Annegrethe Rasmussen og ligesindede – frem for at ansætte au pair-piger – fast donere et beløb til uddannelse af kvinderne og skolegang til deres børn. På den måde kunne kvinderne være, hvor de burde – hjemme hos deres familier – og så kunne de rige og travle selv stå for at flytte deres eget skidt.

