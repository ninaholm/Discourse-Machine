Ingen dramatisk revolution
Når det kommer til medieforbrug, projicerer vi i branchen alt for ofte vores og vennernes vaner over på det store befolkningsflertal. Det holder ikke en meter


 Gammeldags flow-tv er dødt! Netflix overtager det hele! Radio er døende, podcast er ved at overtage det hele! Det sociale medie Twitter er på alles læber og brager derudaf! Aviser på papir dør i morgen, og lige om lidt er alt forandret!
Læs også: Leder: Overhalet indenom
Der er næsten ubegrænsede drømmescenarier og dommedagsprofetier i medieverdenen, og derfor er det forfriskende med forskning, der i det mindste en gang om året forsøger at beskrive virkeligheden og rammer en pæl igennem den hype, som ofte præger mediedebatten. Det gør DR-medieforskernes årlige rapport om medieudviklingen med masser af tal, der sætter en stor del af debattens løse påstande i et interessant perspektiv.
2015-rapporten om danskernes brug af elektroniske medier kom i torsdags. Det er tydeligt at de unges medieforbrug nu adskiller sig væsentligt fra de ældres (man er ’ældre’, hvis man er lidt over 40). Men rapporten er lindrende læsning for de flow-tv-seere, der tror, de står ved gravens rand. Og den beroliger de trofaste radiolyttere, der kunne forledes til at opfatte sig som de sidste dages hellige.
Læs også: Netflix-lancering skærper kampen om de digitale seere
Næsten uanset alder er der flere danskere dagligt på Facebook end noget som helst andet medie, men nogle forsøger at overbevise dem om, at de er håbløst bagud, fordi ikke har tilmeldt sig Twitter.
Og så er der de millioner, der måske får dårlig samvittighed, fordi de ikke har set Netflix-serien House of Cards, HBO’s Game of Thrones eller har hørt den helt fremragende ame rikanske radio-podcast Serial. Når man læser podcast-entusiasterne, kan man i svage øjeblikke få den fornemmelse, at netop denne serie er i gang med radikalt at ændre radiolytningen herhjemme. Det passer ikke.
Podcast står foran et gennembrud, forudser forskerne – men virkeligheden er, at hver dansker i dag ifølge rapporten bruger seks minutter på at lytte til podcasts, mens der bruges 121 minutter på flowradio. Ingen tvivl om at podcast går en strålende fremtid i møde, men truer podcast gammeldags radio? Langtfra, forskerne har lidt overraskende konstateret, at danskerne brugte mere lyttetid på traditionel radio i 2015 end året før.
Vi mediefolk projicerer alt for ofte vores og vennernes vaner over på det store befolkningsflertal. Det holder ikke en meter. Journalister er for eksempel meget på Twitter, som derfor bliver interessant for nyhedsformidlingen. Men det sociale medie med de korte meddelelser vokser ikke i Danmark. Andre sociale medier som Instagram og Snapchat vokser, og Facebook slår dem alle sammen, mens Twitter står bomstille med kun 4 procent af danskerne som brugere. Ifølge rapporten er de 4 procent primært politikere og journalister. Måske derfor fylder Twitter så meget … i medierne.
Læs også: Når vi husker i hashtags
Sådan gør Medieforbruget i 2015 op med en række myter. Flow-tv er ikke umiddelbart døende. Det fader sikkert med tiden, men tilsyneladende meget langsommere end Netflix-entusiasterne ofte spår. Gennemsnitsdanskeren ser stadig flow-tv i to timer og 52 minutter dagligt. Der er tale om et fald på et enkelt minut på et år.
Og så er der lige den med print-avisernes snarlige død. Hvis landets største dagbladskoncern JP/Politikens Hus led af dødsangst, ville ledelsen næppe lige have brugt 800 millioner på at købe papiravisen Børsen. Enkelte analytikere ser købet som en antikveret katastrofe, fordi det signalerer tro på, at papiravisen – ikke mindst en nicheavis og specielt en erhvervsavis – stadig har mange gode år foran sig. Men der er altså fortsat mange, mange flere penge i en betalende papirlæser end i en web-læser, som ikke er meget for at betale noget som helst.
Der er store forandringer på vej. Men de sker meget langsommere, end mange troede. De unge søger nye veje til information og underholdning, men de lidt ældre udgør stadig et flittigt og loyalt millionflertal af betalere og brugere af ’traditionelle medier’. Det udhules sandsynligvis med tiden. Men en nært forestående dramatisk revolution er en bedre historie end tørre tal, der tilsyneladende dokumenterer en glidende evolution.
Lasse Jensen er mediejournalist. Klummen er udtryk for skribentens egen holdning

