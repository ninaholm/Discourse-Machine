Læserbreve
Debat fra dagens avis


 Information i Skuespilhuset
Emmet Feigenberg, Skuespilchef, Det kgl. Teater
Hvornår har Kristen Bjørnkjær (KB) sidst været i Skue-spilhuset? Mon han vil afsløre det for sine læsere, når han nu synes, vi skal høre hans synspunkter og analyser?
For bortset fra, at han er tarvelig nok til at hænge en navngiven skuespiller ud, så er KB's uunderbyggede påstande i Information 10. marts helt hen i vejret. Hvorfor kan Det kongelige Teater (DKT) ikke tiltrække det utal af kvalificerede skuespillere, som vi ser i tv, spørger KB.
Lad os se bare to år tilbage i tiden: I hvert af disse år har publikum både kunnet møde vores faste ensembles 17  skuespillere og et gennemsnit på 60 gæsteskuespillere pr. år. Et meget stort antal af disse skuespillere har man også kunnet se i de store tv-serier og i danske og udenlandske film. Jeg vil afholde mig fra usmagelig name-dropping og blot foreslå alle interesserede at tjekke kglteater.dk for at forvisse sig om, hvem det er.
DKT får broderparten af statens teaterstøtte, skriver KB. 'Broderpart' er et godt gammelt ord, som betyder den største del af noget. DKT får mange penge i statsstøtte, men ikke den største del. Hér anbefaler jeg Kulturministeriets hjemmeside til alle, der ønsker en debat på et sagligt niveau. Selvfølgelig skal DKT's rolle i dagens Danmark til stadighed diskuteres. Men er det for meget forlangt, at de informationer, der kan læses i Information, er underbyggede og troværdige?
Til slut kan jeg fortælle, at Henrik Koefoed efterhånden er en sjælden gæst på DKT, fordi han har for travlt med mange andre projekter. Men vi forsøger at få ham som gæst så ofte som muligt, både fordi han er en fremragende skuespiller - og fordi hans navn med rette hører til dem, amerikanerne kalder box office gold!
Økofeministen
Hans Henrik Samuelsen, Hellerup
Økofeministen Safania Eriksen er inde på noget af det rigtige i sin kritik af nutidens feminisme - og så alligevel ikke. Den massive mangel på ligestilling, der findes i verden i dag, skyldes ikke modsætninger mellem mand og kvinde, men menneskets grådighed generelt. Den med flest kræfter rager mest til sig, og i udgangspunktet er det nok manden. Jeg undskylder for at være højere, større og derfor hurtigere og mere ødelæggende.
Der findes ingen beviser på, at kvinden er bedre til at dele end manden. Det er helt naturligt systemet, der skal forandres, hvis vi skal uligheden til livs, men det sker ikke med kvinder ved roret. Kun hvis mænd og kvinder sætter sig ned sammen og beslutter sig for, hvem de gerne vil være - i modsætning til hvad de gerne vil have - vil vi se den forandring der skal til.
Kvinden er undertrykt verden over, men set i forhold til den undertrykkelse, Vesten udøver på resten af verden, er det ingenting. Ved at fokusere på den generelle undertrykkelse får vi samtidig bragt ligestillingen frem i hverdagen.
Lad os tale om, hvem vi vil være!
Generalisering
Nicolai Sennels, Brabrand
Drabschefen ved Københavns Politi, Ove Dahl, blev politianmeldt for sine generaliserende udtalelser om rumæneres skruppelløse kultur og foragt for menneskeliv. Næsten samtidigt prydede dagbladet Politiken sin forside med en lige så generaliserende påstand om, at 'Danskerne er vilde med kokain.' At kalde samtlige indbyggere i et helt land for stofmisbrugere er åbenbart helt ok. Og det er det selvfølgelig også.
Derfor skal racisme-paragraffen selvfølgelig væk - eller i det mindste kraftigt revideres - så folk kan få lov at udtrykke sig, som de vil.
Pattebørnene
M. Bro, Broager
Tag 10 børn fra forskellige kulturer og religioner, placér dem i et rum og efter fem minutter leger de fredeligt sammen.
Tag 10 voksne mennesker fra forskellige kulturer og religioner, placer dem i et rum og efter fem minutter skændes de og provokerer hinanden.
Hvem er de sande pattebørn?! Det er os voksne.
Politikere  i Gaza
Flemming Bengtsson, Frederiksberg
En delegation fra Udenrigspolitisk Nævn er stærkt utilfreds med at være blevet nægtet indrejse til Gaza fra israelsk territorium. Grænsen mellem Israel og Gaza, der er en grænse mellem to parter i krig, er ikke lukket for humanitær hjælp. Og den danske delegation i Israel er i højere grad en politisk manifestation end en humanitær aktion trods det officielle formål at støtte humanitære projekter hos Røde Kors og FN.
Havde delegationen vægtet det humanitære aspekt højere end det politiske, var rejsen gået direkte til Gaza via Ægypten, eller via Israel og Ægypten til Gaza.
Den danske delegations valg er bevidst og en provokation rettet mod Israel, der fjerner fokus fra det væsentlige: den humanitære katastrofe i Gaza. Den er fremkaldt af Hamas' højeste prioritet, nemlig at bekrige Israel til dets ødelæggelse (hvis vi skal tro Hamas) frem for at opbygge en civil infrastruktur i Gaza til gavn for den palæstinensiske befolkning.
Hamas havde muligheden, fra Israel forlod Gaza i 2005 frem til de israelske gengældelsesangreb i Gazakrigen som følge af de flere tusind raketangreb fra Hamas mod det civile nordlige Negev.
Det er forstemmende, at Udenrigspolitisk Nævn gør sig til et redskab for Hamas' propagandakrig.
Rabiat?
Kim Møller, Uriasposten, Brabrand
I Information 4. marts blev undertegnede associeret med 'højrerabiat hetz', og i den forbindelse pointerer den venstreorienterede blogger Margrethe Monika S. Hansen med en lidt mudret formulering, at hun »mener... anklagerne (fra undertegnede) er rene injurier«. Enhver kan tro og mene, hvad de vil, men man kan ikke være lidt gravid, og injurier er nu engang strafbare.
Jeg uddyber hjertens gerne min righoldige dokumentation i en retsal, og selv om det bliver svært at holde masken, når dommeren indledningsvis betegner Shansen og Carl-Erik Zølck som forurettede, så lover jeg at gøre mit ypperste.
For langt ude om queer
Lene Myong, ph.d., DPU, Aarhus Universitet
Karen M. Larsen (KML) har fået trykt en skinger kronik i Information (10. marts) om queer- og postkolonial feminisme.
KML refererer i den forbindelse til et debatindlæg i tidsskriftet FORUM for køn og kultur, som undertegnede har skrevet som en  reaktion på den svenske litterat Ebba Witt-Brattströms udfald mod yngre feminister.
At gå i rette med KML's usaglige udlægning af queer- og postkolonial teori vil være et uendelighedsprojekt. Én ting er dog værd at indvende, nemlig den at KML får sat lighedstegn mellem postkolonial teori og 'anti-vestlig retorik' i kronikken. Denne generalisering er både forkert og uansvarlig, især når den hverken underbygges med eksempler eller analyse.
KML behøver ikke være enig med mig og andre feminister, der er inspireret af postkolonial teori, men ubegrundede beskyldninger og koblinger til 'anti-vestlig retorik' må jeg børste af mig. Man undrer sig: Hvilke kræfter allierer KML sig mon med, når 'anti-vestlig' slynges ud til højre og venstre? Såvel queer- som postkolonial teori udgør i dag etablerede og respekterede fagfelter i akademia.
Dét ved både KML og Informations debatredaktion.
Guldregn over landbruget
Christel Schaldemose, MEP (S) og Bjarne Laustsen, MF (S)
Landbruget kan se frem til gyldne gaver: Et indirekte erhvervstilskud fra de ca. 95 procent af skatteyderne, som ikke er landmænd. Regeringens beslutning om at forære landbruget en guldregn på en milliard kroner som skattelettelse er dybt uansvarlig.
Er målet at fremtidssikre dansk landbrug, er det vanvid at sprede pengene over markerne. Regeringen har end ikke ladet de lavere skatter på landbrug følge af krav om  mere bæredygtighed og naturbeskyttelse.
Skattelettelser er at strø penge ud med rund hånd til alle i landbruget. Både til de ansvarlige landmænd og de, som uansvarligt har overbelånt, overgødsket og oversprøjtet naturen. Store industrilandmænd får mest ud af skattelettelserne, men har de også det største behov?
Regeringen vil give kunstigt åndedræt til landbrugsbedrifter, som alligevel aldrig kommer til at overleve og hænge økonomisk sammen. På den måde sker de nødvendige tilpasninger ikke, og pinen forlænges bare nogle år.
Hvis man skal støtte landbruget og sikre det en lønsom fremtid, skal vi satse på innovation, forskning og udvikling. Støtte og miljøkrav bør hænge sammen - det er ansvarlig politik.
Socialminister hos CEPOS
Klaus Flemløse, Ålsgårde
Ud over at CEPOS fremstiller sig selv om en liberal borgerlig tænketank, er CEPOS også en lobbyist, bl.a. for  SaxoBank, Danfoss, Dansk Landbrug etc. og desuden koblet op mod amerikansk udenrigspolitik via det neokonservative netværk i USA.
Det problematiske er ikke CEPOS' politiske tilhørsforhold, men derimod at CEPOS er lobbyist. Vi ved reelt ikke, hvem CEPOS og socialministeren repræsenterer.

