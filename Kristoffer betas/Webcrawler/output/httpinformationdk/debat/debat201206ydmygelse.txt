Ydmygelse af seniorer



 I dag er 65 år standardalder for at blive ’smidt ud’ af arbejdsmarkedet – helt absurd i dagens Danmark efter min mening. Personligt arbejder jeg mere end fuld tid i egen virksomhed – til stor glæde for mig og for andre mennesker, hører jeg. Og dette agter jeg at fortsætte med på ubestemt tid.
Alligevel bliver jeg smidt ud af min a-kasse og af mine drifttabsforsikringer, som er de vilkår, jeg i årevis har tilmeldt mig og betalt til for at få lidt tryghed i hverdagen, hvis uheldet skulle være ude.
Den tryghed ville jeg da gerne have lov til at beholde – selv under evt. skærpede vilkår – så længe jeg er fuldtidsarbejdende aktør på arbejdsmarkedet. Men det kan jeg ikke få lov til – ikke fordi jeg er syg, arbejdsløs eller tjener for lidt, men udelukkende fordi der står 1947 på min fødselsattest.
Til gengæld skal jeg bruge en del af min tid på at blive fri for at få folkepension. Jeg har ikke brug for den folkepension, så længe jeg arbejder, og så ville det da være naturligt at søge om den, når jeg engang agter at gå på pension. Men sådan er det ikke – man skal sandelig bruge tid på årligt at søge om at blive fri for den. Og vi er mange, der hiver os i håret over at skulle bruge lang tid på at få kontakt med de offentlige myndigheder for at blive fri for at få deres ydelser – for slet ikke at tale om de stakkels kommunale medarbejdere, der skal bruge deres ressourcer på at vurdere, om vi kan blive fri for at få deres ydelser.
Aldersdiskrimination
Vi er mange, der som 65-årige ikke føler os pensionsmodne, men er fulde af lyst og energi til at fortsætte vores arbejdsliv. Men at blive 65 år opleves som at blive ’smidt ned i rendestenen’ fra at have gået sammen med de andre arbejdende folk i rask tempo på fortovet – og vel at mærke ikke som et valg, vi har taget, men som en udstødelse uden nogen saglig begrundelse ud over et årstal.
Er det virkelig det, man vil i regeringen med de arbejdskraftressourcer, man har? I så fald er snakken om mangel på hænder nu og i fremtiden da helt til grin.
Der er tale om rendyrket aldersdiskrimination – som jeg kun kan opfordre til, at man omgående stopper.

