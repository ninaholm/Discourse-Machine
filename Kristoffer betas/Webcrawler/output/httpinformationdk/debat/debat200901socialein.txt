Den sociale indsats halter
Det kan ikke nytte, at vi med sanktioner og reducerede ydelser i den ene hånd sender folk ud i fattigdom og på gaden og med den anden hånd skal samle de samme mennesker op igen med dyre foranstaltninger


 Endnu et år er gået, og 2008 har været lidt af et annus horribilis for både velfærdsminister Karen Jespersen og beskæftigelsesminister Claus Hjort Frederiksen. Traditionen tro har de da også lige op til årsskiftet sendt et hav af lovforslag i høring som resultat af årets forsøg på at rette op på problemerne. Desværre er der ikke et eneste, som handler om den afbureaukratisering, de har lovet os for længe siden. Til gengæld emmer forslagene af styringsiver, kontrol og dårlig stemning. 
På socialområdet har 2008 budt på unge brandstiftere, et stigende antal helt unge kriminelle og drabsmænd og flere ulykkelige sager om børn, der er kommet i klemme i dårlig økonomi og kommunal handlingslammelse. Svarene har været benhårde; straf til børn og forældre i form af forældre- og ungepålæg, krav til kommunerne om at trække i børnechecken og endnu stærkere central styring af den kommunale anbringelsespraksis. Jeg har ikke set de analyser, der godtgør, at det er vejen frem, men jeg ved,, at Karen Jespersen mener, at de sociale problemer ikke er samfundets skyld men derimod den enkeltes. Det forklarer hendes lovforslag, men de er aldeles i strid med servicelovens formål om at "forebygge og løse sociale problemer og fremme den enkeltes mulighed for at klare sig selv". 
1.000-timers regel
I beskæftigelsesministeriet udråbte de det største problem til at være mangel på hænder. Og så er det ellers gået slag i slag med jagten på kontanthjælpsmodtagerne, de syge, de dagpengeberettigede og førtidspensionisterne. Planen om at forkorte dagpengeperioden kuldsejlede gudskelov. Desværre var der ikke basis for at stoppe lovforslaget om at ændre 300-timersreglen til en 450-timersregel. Det er et fortvivlende nulpunkt i dansk beskæftigelsespolitik, at sådan en skærpelse kan komme på tale uden nogen som helst form for analyse eller begrundelse. Jeg har hørt Inger Støjberg (V) forklare lovforslaget med, at "300-timersreglen var en bragende succes, og derfor kommer 450-timersreglen til at virke endnu bedre". Vorherrebevares! Hvis den analyse holdt, skulle de da have benyttet chancen til at gøre den til en 1.000-timers regel. 
Også den omdiskuterede sygefraværsplan har været til debat. Den skal bl.a. sparke de syge ud af fjerene efter otte ugers fravær, uanset hvad de fejler. Sker det ikke, skal enten de syge eller kommunerne straffes økonomisk. 'Jesus himself' kunne ikke have gjort det bedre. Desværre er der ikke en eneste arbejdsmiljøekspert, der kan bekræfte, at det vil nedbringe sygefraværet. Analysen var også fraværende, da det pludselig blev besluttet at gøre jobcentrene kommunale fra 2009. Med den varslede stigning i ledigheden på mere end 100.000 i det nye år, kan jobcentrene så igen se frem til en kaotisk periode med øget travlhed under nye styreformer og nye regler. Det sidste har vi ellers nok af. I 2008 er der udsendt otte bekendtgørelser, fem vejledninger og hele 21 omfattende skrivelser til jobcentrene, som alle omhandler nye regler. Hvornår er det, vi skal få tid til at tage os af de ledige?
Bureaukrati tager tid
Den tilsyneladende ustoppelige regeltsunami har resulteret i, at socialrådgiverne på en 37-timers arbejdsuge kun bruger ca. seks timer i dialog med de mennesker, der har brug for vores indsats. Resten af tiden er vi lænket til tastatur og skærm, så vi ikke kan handle i de sager, som dermed lander på avisforsiderne og får jer til at kaste om jer med nye regler. Kan I se komikken? Det er så inderligt spild af de faglige ressourcer, som efter alt at dømme bliver efterspurgt i dette nye år, hvor finanskrise og stigende ledighed truer. Ikke mindst for alle dem som troede, at A-kassen kunne spares væk, og som vil blive ramt af alvorlig økonomisk nedtur, fordi stramningerne i kontanthjælpen under højkonjunkturen har punkteret den som økonomisk sikkerhedsnet. Dermed vil endnu flere lejere blive sat på gaden næste år. I 2008 steg dette antal med endnu 13,4 pct., hvorved antallet siden 2004 er steget med hele 47 pct. Og det vel at mærke i opgangstider.
Mit nytårsønske er, at Jespersen og Hjort Frederiksen taler sammen om at få den sociale- og den beskæftigelsesmæssige indsats til at hænge sammen. Det kan ikke nytte, at vi med sanktioner og reducerede ydelser i den ene hånd sender folk ud i fattigdom og på gaden og med den anden hånd skal samle de samme mennesker op igen med dyre foranstaltninger. Lad os hjælpes ad i det nye år med at få det solide sociale arbejde på benene, så vi i fællesskab kan bidrage til både forebyggelse og løsning af de sociale problemer. Lad 2009 være året, hvor 'trykket' langt om længe bliver lettet, og alle de unødvendige regler droppes. Og så op med humøret - det kan kun gå fremad.
Bettina Post er formand for Dansk Socialrådgiverforening

