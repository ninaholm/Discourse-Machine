Den bærende kraft
Socialdemokraterne har haft 10 år til at forberede sig på at genvinde magten, og alligevel formåede Helle Thorning-Schmidt ikke at overbevise vælgerne om, at hun har den politik, der fører til et bedre, rigere og mere retfærdigt Danmark


 I sin sejrstalepå valgnatten afslørede Helle Thorning-Schmidt sit eget nederlag. På scenen i det tidligere Folkets Hus på Vesterbro i København sagde hun:
»Der har været rigtig hårde tider, og vi har kæmpet, men i aften har vi vist, at Socialdemokraterne stadig er en stor og bærende kraft i Danmark«.
Hov, lad os lige tage den sidste sekvens igen: »en stor og bærende kraft i Danmark«.
Socialdemokraterne ser ikke sig selv som én blandt flere bærende kræfter i Danmark. Partiet er denbærende kraft i Danmark. Punktum!
I denne nødtvungne omskrivning af partiets selvforståelse ligger symbolet på det psykologiske drama, vi så på valgnatten med en statsminister, der havde vundet regeringsmagten, men tabt valget for sit parti. Av.
Socialdemokraterne har haft 10 år til at forberede sig på at genvinde magten, og alligevel formåede Helle Thorning-Schmidt ikke at overbevise vælgerne om, at hun har den politik, der fører til et bedre, rigere og mere retfærdigt Danmark.
Tværtimod førte hun sit parti til det dårligste valgresultat i over 100 år. Danmarks kommende statsminister fik færre personlige stemmer end Danmarks afgående statsminister. Av, av.
Og Danmarks kommende statsminister ligger på niveau med Enhedslistens Johanne Schmidt-Nielsen. Av, av, av.
Danmark står nu med en kommende statsminister, der ikke selv har modtaget vælgernes mandat til at lede landet. Mandatet blev givet til Radikale Venstre og Enhedslisten, der straks afleverede det videre til Helle Thorning-Schmidt. Normalt bærer statsministerpartiet de små regerings- og støttepartier frem. I Danmarks nye regering er det de små partier, der bærer statsministerpartiet frem.
Derfor savner Helle Thorning-Schmidt nu den naturlige statsministerautoritet i forhandlingerne med SF, Radikale Venstre og støttepartiet Enhedslisten. Det er hende, der skylder dem, og ikke omvendt. Allerede i går indledte Helle Thorning-Schmidt de første sonderinger i en ny politisk virkelighed, der kræver en stærk statsminister.
For det første skal Helle Thorning-Schmidt få Villy Søvndal og Margrethe Vestager til at skrive under på det samme regeringsgrundlag. Det kræver elastiske formuleringer ikke mindst på det økonomisk område, hvor de radikale har flere træk til fælles med de borgerlige end med både SF og Socialdemokraterne selv.
Lederen af det gamlearbejderparti skal samle de modsætninger, der afspejler den moderne velfærdsstat: Enhedslisten og SF betragter enhver besparelse som en forringelse, mens Radikale Venstre ser besparelser som en nødvendig forudsætning for velfærdsstaten. De to røde partier vil beskytte de udsatte mod konkurrencens bagside, mens de radikale vil satse på landets konkurrenceevne.
Det er i den ideologiske konflikt, at Helle Thorning-Schmidt skal genopfinde det moderne socialdemokratiske projekt. Hun skal kunne balancere hensynet til de udsatte med hensynet til det fælles bedste.
Helle Thorning-Schmidt står på den måde med de samme udfordringer, som Jens Otto Krag, Anker Jørgensen, Svend Auken og Poul Nyrup Rasmussen har stået i. De skal forene solidaritet og konkurrenceevne. Det er ikke nemt.
Helle Thorning-Schmidt kunne ikke slå Anders Fogh Rasmussen. Hverken ved valget i 2005 eller 2007. Men det kunne Lars Løkke Rasmussen i 2011. Han skaffede et bedre valgresultat, end Anders Fogh Rasmussen formåede i 2007, og i dag står Venstre som Danmarks største parti.
Det er en bemærkelsesværdig præstation efter 10 års slitage som regeringsbærende parti og en sammenstyrtet VKO-blok.
Det kan hænge sammen med, at Lars Løkke Rasmussen har vist mod til at gennemføre reformer af velfærdsstaten. Selv om tilbagetrækningsreformen er socialt vind og skæv, så anerkender vælgerne tilsyneladende Lars Løkke Rasmussens vilje og evne til at realisere de besparelser, de fleste kan se, er nødvendige.
Det kan passende tjene som inspiration for Helle Thorning-Schmidt. Danmarks kommende statsminister skal vise mod og handlekraft til at få gennemført de forandringer, der kan bære det velfærdssamfund, partiet selv har været med til at grundlægge, igennem den økonomiske krise og ind i fremtiden.
Det kræver, at Helle Thorning-Schmidt viser forhandlingstaktiske evner, vi endnu ikke har set, om hun besidder.
Det kræver, at hun viser modet til rejse sig op i vinden og træffe upopulære beslutninger. Det kræver, at hun løfter sig fra positionen som oppositionens leder til statsminister for hele Danmark.
Udgangspunktet er vanskeligt med et grumset folketing, men mulighederne ligger netop i vanskelighederne. For magter hun opgaven, vil hun vinde den respekt hos vælgerne, som Socialdemokraterne ikke gjorde ved torsdagens folketingsvalg.
Dermed vil Helle Thorning-Schmidt stå med gode muligheder for ved næste valg at genvinde regeringsmagten og genrejse Socialdemokraterne som den »store og bærende kraft« i samfundet. 

