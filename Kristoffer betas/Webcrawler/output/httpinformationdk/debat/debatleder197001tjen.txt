I hvis tjeneste?
Hvis embedsmænd vil være politikere, må de stille op til valg, så de kan stilles til ansvar


 Centraladministration i Danmark kan med rette prale af at være endnu mere central end i de fleste andre lande - og gør det gerne. Selvforståelsen er nærmest, at det politiske Danmarks rygrad ikke skal findes på Christiansborg, men i de tilstødende ministerier, hvor fraser som politisk neutralitet og saglighed overleveres fra generation til generation. Eftersom ledende embedsmænd har en tendens til at holde taburetterne langt længere end ministre, er embedsværket naturligt blevet en form for kulturbærer og garant for kontinuitet i dansk politik.
Tamilsagen og de efterfølgende rapporter viste dog, at ikke alle havde taget ånden til sig.
Siden har eksperter peget på, at embedsmændene har fået en stadig mere aktiv, politisk rolle. Der fortælles historier om svage ministre, der reelt har ageret sekretærer for departementschefer med helt egne dagsordner, men også om et stigende politisk pres på embedsværket. Det er ikke svært at forestille sig, hvordan det må være at have en rasende Rønn-Krarup-Langballe-trio hængende over skulderen, men både den igangværende sag om de statsløse og en række andre eksempler på Integrationsministeriets krumspring og negligering af folks rettigheder kunne også give indtryk af et mere strukturelt problem.
Alligevel diskuteres den slags kun, når skandalesagerne popper op. DJØFs varslede undersøgelse blandt medlemmerne skal bydes velkommen, men hvis den danske model fortsat skal stå stærkt, kræver det en løbende debat og åbenhed om de værdier, der viderebringes. Det skal efterprøves, om de efterleves, og både embedsmænd og politikere skal sikres muligheder for at sige fra, når det ikke sker.
Hvis embedsmænd vil være politikere, må de stille op til valg, så de kan stilles til ansvar. Hvis politikere vil have nikkedukker i administrationen, findes der bedre modeller end den danske. Hvis centraladministrationen er rygraden i det politiske Danmark, er det helt centralt for danskerne at få klarhed over, hvor centraladministrationen er på vej hen.

