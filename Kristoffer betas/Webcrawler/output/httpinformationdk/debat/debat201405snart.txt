Nu ér det snart for meget
Når trykket går over optugtelsen


 
	Nu er jeg nødt til at læse lidt op fra Politiken, sagde damen i P1’s morgenflade, selv om det jo ikke lyder så godt …

	Og så læste damen i morgenfladen højt fra Politiken, og det lød ganske rigtigt ikke så godt. Det var, fordi damen i radioen ikke læser særlig godt op, når hun læser op, hvad hun for resten gør meget af tiden. Nemlig læser op fra den prompter, de har stående på disken, og hvor de har skrevet noget, der skal lyde improviseret. Meget af det i hvert fald, andet er spontant og meget, meget, meget nuttet, sådan som de har det med hinanden derinde, hir, hir.

	Afslørende var det med hensyn til oplæsning og ikke oplæsning, da manden i morgenfladen, de er altid to om det og gerne en mand og en dame, lige efter sagde en sætning indeholdende ordet endog. Manden sagde endog med hårdt d, endog, hvilket noget nær er sandhedsbevis for, at manden læste ordet op, da han næppe går rundt til daglig og siger endog med hårdt d. Hvis han ellers i det daglige bruger glosen endog med eller uden hårdt d. Endog sagde han altså: endog. Og det lyder jo helt fjollet.

	Hvad damen havde sagt om at læse op fra en avis, er hvad andre kalder et citat. Det er ret vigtigt i refererende journalistik at kunne anvende citater. Man gør det ved at sætte det citerede i anførselstegn eller kursiv. Det er dokumentation.

	I radioen er det også en god ide at benytte sig af citater i en tekst. I radioen er der sådan set kun den mulighed, hvis man vil citere nogen ordret, og man ikke har det sagte på en optagelse. Så må man at læse det op. Det er ret vigtigt at kunne gøre det og ikke altid afspille den citerede, heller ikke når man faktisk har optagelsen. Man understreger dokumentationen ved at læse citatet neutralt og klart op, så lytteren har en chance for at fatte ordlyden, og ud fra den, ud fra citatet udspørge fætter Guf, hvad dét nu er for noget.

	I den forstand er det vigtigt at kunne læse ordentligt op, så man ikke skal stå og undskylde, at det ikke lyder så godt. Skønt det altså var rigtigt nok. At det ikke lød så godt.

	Håbløs amatør

	Sagen er den, at damen i radioen aldrig har lært at læse godt op. Af den simple grund at radioens mundtlige uddannelse af medarbejderne, retorikken, varetages af en håbløs amatør, hvad selv tonedøve moselig kan høre, efterhånden som skandalen har varet i flere år.

	Derfor lyder de fleste derude også underlige, når de skal sige noget i radioen eller på tv, hvor de heller ikke lærer noget videre – og i hvert fald ikke noget der har med forstandig mundtlig formidling at gøre.

	Nogle af dem lyder, som om de er ude i søgang eller er ved at aflægge prøve ved stewardesseuddannelsen i midten af 1950’erne. Eller som noget i radioens barndom, da man også mente, at man skulle lyde anderledes end det sprog, der tales naturligt. Det er sjovt, at radioens folk, der til daglig interviewer den ene efter den anden, at de ikke selv kan høre, at folk der svarer dem, taler ukrukket, mens de selv, når de skal sige noget i forbindelse med interviewet pludselig får klang af galeanstalt med de mærkeligste betoninger og stemmen fræsende op og ned som en løbsk rundsav.

	For ikke at lyde kedelige, det er tankegangen, skynder de sig at lave de mest mærkværdige tryk på ligegyldige ord. Man kommer i hvert fald ikke let til det som lytter, når man skal forsøge at forestille sig, hvordan det, radiofolkene høvler af sig, ville lyde forståeligt formidlet.

	En af modedillerne i DR, den har bredt sig som fnat til andre medier, er at sætte tryk på verberne. Nu skal vi til Ukraine. Nu er klokken 7. Nu kommer Kulturmagasinet. Nu bliver det blæsevejr. Jamen, det er der jo ikke nogen, der har benægtet!

	Det er fjoget. De skulle af og til forsøge at høre en svensk radioavis dér eller for den sags skyld noget hos tyskerne. De tager noget mere prof på sproget og lyder ikke som skabagtige teenagere i havsnød. Rigtige radiofolk er ikke kælne som P1-værterne, der selvfølgelig gerne må lyde som en slags medmennesker, men ikke når arten degenererer til det utålelige.

	Tænker så det brager i V

	Og så Lars Løkke Rasmussen igen.

	Nu er det ved at være for meget. Mon ikke nogen, der vil formanden det godt, skulle råde ham til at sige tak for kaffe, eller hvad han nu indtager.

	I skrivende stund spiller Venstres ledelse uundværlighedskortet. Uden Løkke går det galt. Deres problem er jo, at det med Løkke går værre. For tiden er det ubehageligt at bivåne: et menneske i nedværdigelse, politisk, moralsk og menneskeligt. Mimikken bliver dag for dag mere grotesk. Hastige små kiksede forsøg på smil som en trængt ilder, der blotter tænderne parat til bid. Sved på panden, flere og flere indrømmelser af den personlige ulykkes omfang, etc.

	Tror nogen virkelig på, at en politisk leder, der har så svært ved at administrere sin lettere nussede adfærd i pengesager, vil kunne genetablere den fornødne autoritet? Disse ting og sager klæber jo til ham og vil ikke gå væk. Der har været for meget. Det er ikke en statsmnister værdigt. Fandeme nej.

	De tænker i Venstre, tænker så det brager, mens telefonerne gløder frem til tirsdag, en frist der må føles som evigheder. I det øjeblik et flertal af bestemmende folk mener, at Lars Løkke Rasmussen er en større belastning end det modsatte, og uanset navnet på efterfølgeren, træffes den beslutning, der jo kommer før eller siden. Manden, der lige præcis tabte det valg, han ikke kunne tabe for at fortsætte, skulle tage sit – ja undskyld – gode tøj og gå, før det bliver endnu mere pinagtigt. Der er dog andet end polletæk her i livet, det burde han da vide.

	Til sidst er der for resten ingen, der tror på selve partiets duelighed, når det er så umuligt at finde en afløser.

	Det må de i øvrigt selv om.

