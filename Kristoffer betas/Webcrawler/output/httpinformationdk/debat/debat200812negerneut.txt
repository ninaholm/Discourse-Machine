'Neger' er en neutral betegnelse
Diskrimination kan ikke ophæves ved sproglige manipulationer eller ved at negligere forskelle


 Mira C.S. Thorsens kronik om racisme den 26. november rummer så graverende fejl, at den må korrigeres. Hun påstår, at 'biologisk race' ikke findes. Det passer ikke. Et eksempel ud af tusinder: Ved opslag i håndbogen Europas fugle, læser man under fuglearten halemejse: "I Danmark mødes to racer: Den nordlige der ... har helt hvidt hoved, og den sydlige ... som har hvidt hoved med en lang, sort øjenbrynsstribe." 
Her defineres forskellen mellem to racer blot med ét enkelt træk i farvetegningen.
I forhold hertil er forskellen mellem afrikanske negre og mennesker af ren nordeuropæisk afstamning langt større. Hos alle andre dyrearter end mennesket ville biologerne ikke tøve med at definere to forskellige racer ud fra så mange konsistente forskelle. Og genetisk kan man fastslå, at den fælles stamfar for de to menneskegrupper ligger mindst 40.000 år tilbage i tiden. 
Gravid lig med tung
Ordet 'neger' betegner i praksis mest den gruppe af mennesker, som ud fra deres sprog betegnes bantu-negre. Man mener, at de for kun omkring 2.000 år siden begyndte at sprede sig ud fra et område omkring Uganda, hvorefter de har fortrængt eller opslugt mange mere oprindelige folk i hovedparten af Vest-, Midt- og Sydafrika. Her har kun overlevet små restgrupper af mere oprindelige folk, så som pygmæer, buskmænd og hottentotter. Disse er så forskellige fra bantu-negre, også f.eks. fysiologisk, at det er rimeligt at opfatte dem som andre racer. Hvis man med 'neger' mener en person med brede læber, kruset hår osv., så er ordet 'neger' ikke synonym med 'sort' eller 'afrikaner'. Den sorte befolkning på Madagaskar har igen en helt anden afstamning og er ikke negre i snæver forstand. Selv om 'neger' oprindelig betyder 'sort', så bruges ordet ikke om alle sorte mennesker, lige som 'gravid' oprindelig betyder 'tung', men ikke bruges om alle tunge mennesker. 
Farve spiller ingen rolle
Kronikøren mener, at begreberne 'race' og 'racisme' altid følges ad. Det passer lige så lidt som at begreberne 'feminin' og 'feminisme', eller 'social' og 'socialisme', altid følges ad. At definere en gruppe med et bestemt ord kan ikke bruges som begrundelse for at diskriminere dem, og bandlysning af ordet kan ikke fjerne diskriminationen. Hvis man bandlyste ordet 'kvinde', ville man stadig skulle tage særlige hensyn til denne gruppe, f.eks. ved indretningen af toiletter. Begrebet forsvinder ikke, bare fordi ordet forsvinder.
Diskrimination kan ikke ophæves ved sproglige manipulationer eller ved at negligere forskelle. Det kan kun undgås ved en moralsk appel - at være bevidst om, at mennesker er forskellige: rige og fattige, fede og magre, skaldede, fregnede, spastiske, debile, osv., men at man på trods af disse forskelle ikke må diskriminere. Det kan godt lade sig gøre. Jeg selv og de fleste danskere foretrækker Obama frem for McCain. I den vurdering spiller hudfarven ingen som helst rolle. Vi vurderer kun de to ud fra evner og personlighed. Det kan vi også gøre over for en person, som vi - med en neutral betegnelse - kalder for 'neger'. 
Kåre Fog er biolog

