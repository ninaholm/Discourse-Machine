Mere handling i Østersøregionen



I en kommentar i Information 11. april skriver Europa-parlamentarikerne Anne E. Jensen, Johannes Lebech, Olle Schmidt og Henrik Lax, at Østersøen behøver en stærk stemme i EU. De lancerer ideen om et udvidet Nordisk Råd som det rette forum.Samarbejdet i Østersøregionen vokser på alle måder. Endnu er Østersøregionen ikke en fuldt integreret region, men arbejdet for at nå dette mål er i fuld gang. For at opnå de forandringer, som de fire EU parlamentarikerne ønsker, findes der allerede en række organisationer i Østersøregionen.På regeringssiden har vi især Østersø-staternes råd (CBSS) og Helsingfors kommissionen (HELCOM). På den parlamentariske side er der den parlamentariske Østersøkonference (BSPC). Det vil være nyttigt med et forstærket samarbejde mellem organisationerne.Med jævne mellemrum foreslår nogen en fusion af Nordisk Råd og Baltisk Forsamling. Begge organisationer er imidlertid allerede kommet frem til, at en sådan idé er passé, og at man bedst samarbejder i de former man fælles udvikler.Sagen er altså den, at der allerede findes et svar på det, som EU parlamentarikerne efterspørger. Den parlamentariske Østersøkonference, BSPC, blev dannet i 1991. BSPC samler deltagere fra samtlige nationale og regionale parlamenter i Østersøregionen samt fra Europaparlamentet. Nordisk Råd har en stærk position i BSPC. Såvel Rusland som Norge og Island medvirker, så BSPC udgør en god politisk platform. Den 17. konference bliver i Visby på Gotland i september 2008 med fokus på klimaforandring samt arbejdsmarkedsspørgsmål.Der er flere gode eksempler på, at ord bliver til handling. Der er Miljøpartnerskab inden for rammerne af den Nordlige Dimensionen med finansiel støtte fra Nordisk Investeringsbank (NiB). Og der er HELCOM's handlingsplan for Østersøen med markante reduktioner af fosfor- og kvælstofudslip. EU-kommissionen er i gang med at udvikle en Østersøstrategi.Disse konkrete handlinger har et stort potentiale i forhold til en positiv udvikling i Østersøregionen. Derfor må regeringerne leve op til de forpligtelser de har påtaget sig. Parlamentarikerne har en vigtig opgave i at følge udviklingen og kræve politisk ansvar.Dette kan de gøre i de nationale parlamenter, i Nordisk Råd, i BSPC og i Europaparlamentet. Et udbygget samarbejde mellem de EU-parlamentarikere, som repræsenterer Østersøregionen i Europaparlamentet, ville være ønskværdigt.Vi deler de fire EU-parlamentarikernes opfattelse af, at regionen skal forstærke sin position og øge sin synlighed. Men udgangspunktet er, at Østersøregionen behøver mere handling, ikke flere institutioner.
