Dengang flygtningene kom, og Vestjylland tog imod
Til begravelse i forrige uge blev jeg igen mindet om, at der er et Danmark – også i det mest blågule – hvor der er rum til andre, når det gælder. Hvis bare flere af os havde min fars rapkæftede og altfavnende mosters overskud
 Kutterne i Hvide Sande.


 Flere kjøwenhavnere, jeg kender, har en Hvide Sande-historie. Om det forblæste fiskerleje helt mod vest, hvor man ikke skulle tale for højt på sin hovedstadsdialekt, hvis man kom på det lokale værtshus, Æ Karklud. Et samfund, der om noget har nok i sig selv, synes de herovre østpå.
Læs også: Danmark er godt rustet til integration af flygtningene
Og dengang jeg selv udtrådte mine teenage-sko i Ringkøbing, var det da også en kendt ’sandhed’, at man betragtede alt øst for Herning som kjøwenhavneri.
Det – og den aktuelle flygtningedebat – skulle jeg blive mindet om, da jeg i forrige uge på en af de der iskolde dage med sol fra en skyfri himmel og sne überalles var til begravelse i det jyske.
Min fars mosters liv havde været langt og rigt, 97 år blev hun; frisk, rapkæftet og favnende i helt enestående grad. Sådan var hun, da jeg var en lille pige, sådan var hun, da jeg sidst talte med hende. Hendes liv er historien om, hvordan unge piger ofte skulle ud at tjene, om at overkomme fattigdom, om hvordan mennesker kæmpede med kriser, om telefoncentraler og om at være kromutter – og om at se velfærdssamfundet blive bygget op.
Læs også: Integreret ved første ’køs’
Men hun og Hvide Sande – og Ringkøbing, hvor jeg var teenager – gjorde også noget andet, som i disse dage fortjener at blive erindret som del af halvfemsernes Danmarkshistorie, dengang krigen på Balkan rasede, og Europa sidste gang oplevede store strømme af krigsflygtninge. Nogle af disse mennesker nåede også til Vestjylland. Og sådan hændte det, at den gæve kvinde blev nabo til en bosnisk familie. Deres datter trivedes ikke helt i skolen, og en dag bankede min fars moster på og tilbød at hjælpe med skole og lektier.
Og som det ofte sker, når man rækker hånden ud til andre mennesker, når man ser dem som medmennesker og helt banalt som sine naboer, så opstår gensidig tillid, glæde og omsorg.
Og hvem kom selvfølgelig til begravelsen? Det gjorde den nu voksne datter og hendes mand. De havde taget en to en halv time lang tur nordpå for at sige et sidste farvel til og vise deres respekt, før den gamle kvindes sidste rejse. Nok havde jeg let til tårer, dér ved graven, men symbolikken blev bare så klar: at mennesker, på tværs af alder, på tværs af kontinenter og livserfaring, kan fungere sammen. At viljen til at række over hækken, tage skridtet hen mod en fremmed – det er lige dér, integrationen og sameksistensen tager fart.
Læs også: Man kan dårligt få lov til at være politiker
Den fuldstændig visionsløse asylpolitik, et alt for stort flertal her til lands fører med brovtende modvilje mod at række hånden ud og tage en tørn – ja, den står dog i skærende kontrast til det, der dengang fandt sted i Venstre-højborgene i det vestjyske. Da flygtningene kom til Vestjylland, tog folk imod. Man besøgte asylcentret, tog de unge knægte i lære – og hjalp med lektier og med at forstå de kulturelle koder, så de nytilkomne kunne gebærde sig. Der har helt sikkert også være bøvl, skeptiske miner og modstand. Men der var også alt det andet. Det var den tids venligboere.
Når omverdenen i dag peger fingre af selvtilstrækkeligheden i dagens Danmark, får jeg lyst til at stille mig op og råbe count me out! Og jeg tager mig selv i at tænke: Hvad fanden sker der, derovre i Venstre- og DF-land?
Men i forrige uge blev jeg igen mindet om, at der er et Danmark – også i det mest blågule – hvor der er rum til andre, når det gælder. Det er det rum, vi skal genfinde og vise til politikerne og omverdenen. Men måske mest af alt os selv. For problemet ligger i høj grad på et Christiansborg, der er gået i selvsving.
Jeg kan ikke lade være med at tænke på, hvor mange mennesker, der her i landet – også i det blågule (og blegnede røde, fristes man til at sige) – sidder med behovet for at råbe: count me out!
Trine Pertou Mach er bestyrelsesmedlem i ActionAid International og Mellemfolkeligt Samvirke. Tidl. MF for SF. Klummen er udtryk for skribentens egen holdning

