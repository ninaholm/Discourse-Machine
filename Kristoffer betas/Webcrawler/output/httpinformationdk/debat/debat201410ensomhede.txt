Ensomhedens tidsalder tager livet af os
Hobbes førsociale tilstand – alles krig mod alle – var en myte. Men vi er på vej ind i en postsocial tilstand, som vore forfædre aldrig havde kunnet forestille sig. Vores liv er i færd med at blive væmmelige, rå og lange


 Hvad kalder vi den tid, vi lever i? Det er ikke informationsalderen: De folkelige uddannelsesbevægelsers kollaps har efterladt et hul, som er blevet udfyldt af markedsføring og konspirationsteorier. Ligesom stenalderen, jernalderen og rumalderen fortæller den digitale tid en hel del om vores artefakter, men meget lidt om vores samfund. Antropocænen, en epoke i hvilken mennesker sætter et massivt aftryk på biosfæren, kan ikke anvendes som en måde at skelne dette århundrede fra det forrige. Hvilken tydelig social forandring gør vores tid forskellig fra de tider, der er gået forud? I mine øjne er det indlysende. Dette er ensomhedens tidsalder.
Det er vanskeligt at skyde mere forbi målet end Thomas Hobbes gjorde, da han hævdede, at i naturtilstanden, før der var etableret autoriteter, som kunne holde styr på os, befandt vi os i en tilstand af »alles krig mod alle«.
Vi var tværtimod sociale væsner helt fra begyndelsen, en slags pattedyrsbier, som er aldeles afhængige af hinanden. Vi bliver, i langt højere grad end andre arter, til gennem kontakt med andre.
Farligere end Ebola
Den tid, vi nu går ind i, hvor vi lever adskilt, er ulig nogen anden forudgående tid.
For tre måneder siden kunne man læse, at ensomhed er blevet en epidemi blandt unge voksne. Nu kan vi konstatere, at denne lidelse er mindst lige så udbredt blandt ældre mennesker.
En undersøgelse udført af Independent Age viser, at alvorlig ensomhed præger tilværelsen for flere end 700.000 mænd og 1,1 millioner kvinder over 50 år i England, og antallet af ensomme stiger med foruroligende hast.
Ebola kommer næppe til at tage livet af nær så mange, som denne sygdom får bugt med. Social isolation er lige så medvirkende til for tidlig død som at ryge 15 cigaretter om dagen. Forskning peger på, at ensomhed er dobbelt så dødelig som overvægt. Demens, højt blodtryk, alkoholisme og ulykker er, ligesom depression, paranoia, angst og selvmord noget der oftere rammer folk, hvis sociale relationer er blevet ødelagt. Vi kan ganske enkelt ikke klar os uden andre.
Ja, fabrikkerne er lukket, folk transporterer sig i bil i stedet for bus, bruger YouTube hellere end biografen. Men disse forandringer kan ikke i sig selv forklare den hast, hvormed vores sociale rum kollapser. Disse strukturelle forandringer har været ledsaget af en livsfornægtende ideologi, som tvinger os ud i og fejrer social isolation.
Alles krig mod alle – med andre ord konkurrence og individualisme – er vor tids religion, og den bliver udspredt gennem en mylogi af enspændere, små selvstændige, iværksættere, selvgjorte mænd og kvinder, som klarer sig alene. For det mest sociale af alle væsner, et væsen, som ikke kan trives uden kærlighed, findes samfundet ikke længere, tilbage er kun heroisk individualisme. Det gælder ikke om at være med, men om at vinde.
Britiske børn ønsker ikke længere at blive togførere eller sygeplejersker – flere end hver femte svarer, at de »bare gerne vil være rige.«
Også vores sprog har forandret sig, så det afspejler denne forandring. Den mest svidende fornærmelse er nu at blive kaldt ’taber’. Vi taler heller ikke længere om mennesker, vi taler om individer. Vi kan knapt forme en sætning uden at individualisere den.
Tv som selskab
En af de mest tragiske konsekvenser af ensomhed er, at folk vender sig mod deres fjernsyn for at finde trøst. To ud af fem ældre mennesker angiver deres tv som deres primære selskab. Denne selvmedicinering forværrer blot sygdommen. Økonomer ved Milano Universitet mener, at fjernsynet forstærker indkomst-lykke-paradokset: Det faktum, at når bruttonationalproduktet stiger, stiger lykken i befolkningen ikke tilsvarende. Det punkt, hvor tilfredsstillelsen venter, bliver ved at fortone sig i horisonten, uanset hvor langt, vi kommer frem i verden.
De samme forskere har fundet ud af, at jo mere tv, man ser, des mindre følger lykkefølelsen en evt. stigning i indkomst. Fjernsynet sætter hastigheden i den hedonistiske trædemølle op og tvinger os til at stræbe stadigt mere intenst for at opretholde samme grad af tilfredsstillelse.
Hvad er så meningen med det hele? Hvad får vi ud af denne alles krig mod alle? Konkurrence driver væksten frem, men væksten gør os ikke længere rigere. Tal fra sidste uge viser, at selv om virksomhedernes indkomst er steget med en femtedel, er arbejdernes realløn faldet. Cheferne tjener – jeg mener tager – 120 gange mere løn end den gennemsnitlige fuldtidsarbejde. I 2000 var det 47 gange mere.
Og selv hvis konkurrence gjorde os rigere, ville den ikke gøre os lykkeligere, eftersom tilfredsstillelse fra stigende indkomst ville blive undergravet af presset fra stadig hårdere konkurrence.
Den rigeste ene procent ejer næsten halvdelen af verdens rigdom, men selv ikke de er lykkelige.
En undersøgelse udført af Boston College har vist, at mennesker med en gennemsnitlig formue på 78 millioner dollar følte sig plaget af angst, utilfredsstillelse og ensomhed. Mange af dem følte sig tilmed økonomisk usikre, og angav, at hvis de blot havde i gennemsnit 25 procent flere penge, ville de have, hvad de havde brug for.
På vejen hertil har vi ødelagt jordkloden og vores livsbetingelser, opgivet vores frihed og trivsel til fordel for tvangsneurotisk, atomiserende, glædesløs hedonisme. Og nu hvor vi har opslugt alt andet, er vi begyndt at æde af os selv.
Hobbes førsociale tilstand var en myte. Men vi er på vej ind i en postsocial tilstand, som vore forfædre aldrig havde kunnet forestille sig. Vores liv er i færd med at blive væmmelige, rå og lange.
George Monbiot er forfatter
© Guardian og Information
Oversat af Nina Trige Andersen

