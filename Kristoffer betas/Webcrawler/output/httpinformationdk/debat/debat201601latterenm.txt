Latteren må ikke blive frikadellekrigens første offer
Hvordan er vi uafvidende endt på en krigsskueplads, der både er blodig alvor og samtidigt hærges af de mest ubærlige banaliteter?
Bliver røde pølser med sennep og ketchup og ristede løg det næste, der bliver forbudt af hensyn til muslimer, så vi kan bevæge os endnu længere hen mod et pietistisk og multikulturalistisk ideal? spørger forfatter Jens Martin Eriksen.


 Vi bliver nødt til at bruge et sært fremmedord for den nye batalje, der for alvor har sat Randers på verdenskortet som krigsskueplads. Den gør politik til en ækvivok affære, der både kan betyde slibrig og tvetydig. Det skyldes ikke så meget krigshandlingen i sig selv, som den ammunition, der er taget i anvendelse. For det at bruge frikadeller i den væbnede kulturkamp sætter igen en ny standard for, hvad politik også kan være. Men hvad er det, der foregår? Kunne nogen for bare 20 år siden forudse, at det nu skulle komme dertil, at det er helt barokke emner, man nu mobiliserer i den politiske kamp, og som førhen var helt upåfaldende?
Lad os se tilbage på de seneste års kulturelle slagsmål i både Danmark og det øvrige Europa, hvor konfrontationerne opstår. Det er den samme kamp hver gang, men stridsemnerne eller ammunitionen er forskellig. Den varierer inden for områder som gastronomi, beklædning, nips, kunst og indretningsinteriør. Og man skulle umiddelbart tro, at det ville være begrænset, hvilke skærmydsler der kunne komme ud af uenigheder om den rette anvendelse eller ikke-anvendelse af elementer inden for disse områder af kulturen.
Læs også: Det er nemt at pege fingre ad Randers
Men det er som bekendt ikke tilfældet. For uanset hvor banalt det enkelte stridspunkt umiddelbart kan forekomme, uanset hvor latterlig og slibrig striden ender med at blive, så er der investeret vældigt seriøse lidenskaber og identitetsmarkører i den. Og det gælder på begge sider af frontlinjen.
Mennesker bliver spist
Der er nogen, der ikke kan leve, hvis de ikke får ret og de andre uret.
Nogen vil forbyde et vist klædestykke hos andre, og nogen kræver at uniformere sig i statens tjeneste i forhold til deres religiøse overbevisning. Nogen kommer med dekreter for indretning af kontorer og offentlige bygninger af hensyn til ikke at blive krænket af andres fremtoning, nogen ymter ønske om afholdenhed i forhold til visse drikke for ikke at støde andre bort, og et byråd i Randers udsteder dekreter om brugen af frikadeller i den politiske kamp.
Og så er der også nogen af de deltagende i de europæiske kulturkrige, der går så vidt som til at dræbe modstanderne for anvendelsen af et bestemt kunstnerisk udtryk. At isolere en af disse kampe, fordi man måske synes, at nu kan lavpunktet for uenighed eller krænkelse ikke blive mere ækvivokt, er derfor forkert, hvis man vil forstå, hvad det hele går ud på.  Og det uanset, hvad man selv synes som betragter, der måske ikke investerer større passioner i den strid, der foregår på skuepladsen. For det er de stridendes egne lidenskaber, det handler om, hvis man vil forstå selve den kamp, der tilsyneladende ikke har nogen ende.
Læs også: Fodbold og frikadeller
Hvem ved, hvad det næste vil handle om, det kan komme fra et hvilket som helst domæne af kulturen? Bliver det et stykke musik fra dansktoppen (»Mennesker bliver spist i Polynesien«), der ikke må spilles – eller tværtimod partout skal spilles på bestemte tidspunkter af dagen i Danmarks Radio? Bliver det nogle kirkeklokker, der for guds skyld skal ringe – eller af hensyn til andre tværtimod ikke må ringe? Eller bliver det en religiøs mand, der skal have lov til at råbe til muslimsk bøn eller ikke må råbe overhovedet?
Bliver billedet af en is kriminaliseret, fordi det krænker et religiøst samfund derved, at afbildningen ligner et forbudt skrifttegn, der kun må stå i dette samfunds eget helligskrift, Koranen? Bliver røde pølser med sennep og ketchup og ristede løg forbudt at servere på offentlig gade, fordi man kan lugte dem på flere meters afstand, og muslimer kan få etisk kvalme, da dette fødeemne er forbudt i henhold til en paragraf i deres helligskrift?
Intet er for lavt, intet er for ækvivokt som stridsemne eller ammunition i den politiske kulturkamp.
Julefrokost uden snaps
Hvordan er det overhovedet nogensinde kommet dertil? Hvordan er vi uafvidende endt på en krigsskueplads, der både er blodig alvor og som samtidigt hærges af de mest ubærlige banaliteter?
Det er allerede gået alt for vidt. I 2003 var den gal i et skolebibliotek i West Yorkshire, i Storbritannien. Man fjernede De tre små grise og Babe – den kække gris af hensyn til, at nogle elever kunne blive krænket over disse værker med tegninger af grise. To år senere var den gal igen et andet sted, i West Midlands, hvor man udrensede Peter Plys på grund af hans inkriminerende ven Grisling fra samtlige kommunens lokaler.
Det var det samme år, i 2005, hvor jeg fik en opringning en kold vinterdag ude ved Vesterhavet, hvor en journalist spurgte mig i en af den slags enqueter, hvor man indsamler meninger, der alle sammen skal udtrykke det, journalisten selv mener. Hun spurgte mig, om jeg ikke nok var vældig meget imod nogle tegninger af ’Profeten’ i Jyllands-Posten, for det siges, at for ’muslimer’ svarer det til at »vise børneporno«.
Jeg troede, hun havde fået en hjerneblødning og fandt umiddelbart ikke hendes forhippede spørgsmål meningsgivende. Men det viste sig, at fanden allerede var løs i kulturlivet. Sparegrisen med det gode navn ’Knorbert’ blev således udrenset i den hollandske bank Fortis, og efter lang og tro tjeneste i uddannelsen af børn som fremtidige sparegrise med tilknytning til banken, vankede der ikke nogen tak. Bare en lakonisk meddelelse om, at »Knorbert ikke lever op til de krav, som det multikulturelle samfund pålægger os«.
Sådan går det slag i slag, snart er det legetøj, snart er det tegninger, snart er det musik, som må forbydes. For et par måneder siden foreslog en norsk lektor, at man indførte julefrokoster uden øl og snaps, for så kunne man også invitere »muslimer« med. Man fristes til at sige, at som sædvanlig har nordmænd forstået alt – undtagen meningen med det hele.
For et år siden blev en hel redaktion skudt ned på Charlie Hebdo, fordi de havde tegnet karikaturer af den angivelige fortæller af muslimernes helligskrift. Et par uger efter blev et møde angrebet og en person skudt i København, fordi den svenske kunstner Lars Vilks optrådte. Han har tegnet samme ’Profet’ som en statue af en hund i en rundkørsel.
Kun plads til rettroende
Hvis hele dette er en postmoderne lavkomisk, grotesk meningsløs og oppisket farce, hvor passionerede deltagere med eller uden hjerneblødninger løber rundt om sig selv og hinanden, så er det også en skueplads, hvor folk rent faktisk dør, fordi de bliver myrdet virkeligt. Det er ikke kun skærmydsler ved Historiens Afslutning, hvor der ikke er flere politiske utopier i horisonten, og man derfor mimer et politisk teater for at foregøgle en slags forskellighed fra hinanden.
Men det er måske en utopi, vi allerede uafvidende er begyndt på at gennemleve, et pietistisk og multikulturalistisk ideal, hvor vi er dømt til at leve i hver vores religiøse og etniske nation inden for samfundet, og hvor man ikke må krænke eller påvirke hinanden, hverken kulturelt låne eller stjæle eller give væk. Og hvor vi opbygger menigheder, der kun har plads til de rettroende.
Kampen mod dette fromfiseri må føres med alle midler. Lad ikke latteren være frikadellekrigens første offer.
Jens-Martin Eriksen er forfatter

