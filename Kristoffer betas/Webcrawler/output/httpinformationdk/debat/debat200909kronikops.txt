Kronik opsummerer 11 års fordomme mod DF
Curt Sørensen føjer sig til den lange række af triste mørkemænd, som forveksler folkestyre med totalitarisme i sit angreb på DF


 Jeg tillader mig at antage, at det efterhånden er mange år siden, professor emeritus Curt Sørensen har bedrevet egentlig forskning, men er alligevel overrasket over, at en tidligere professor i statskundskab i den grad begiver sig af med at manipulere og fordreje kendsgerningerne. Mere klichéagtige fordomme end dem, Curt Sørensen lægger for dagen i sin alenlange kronik »Truslen fra højrepopulismen« i Information 4. september skal man nemlig lede længe efter.   >Fordi Socialdemokraterne og venstrefløjen ikke længere sidder på magten, er Curt Sørensens verdensbillede krakeleret, og over alt ser han kun forfald og dekadence. Ganske vist medgiver han, at Dansk Folkeparti ikke har noget S.A. til at gennemtvinge sin politik, men det behøver partiet jo heller ikke, forsætter han - det har jo alligevel magten.
>Curt Sørensen føjer sig til den lange række af triste mørkemænd, som forveksler folkestyre med totalitarisme, og som fejlagtigt bilder sig ind, at venstrefløjen har et slags monopol på  den rigtige demokratiopfattelse. I sætning efter sætning mere end antyder Curt Sørensen således ganske skamløst, at der er fælles træk mellem den europæiske 'højrefløj', herunder Dansk Folkeparti, og fascistiske partier i 1930'erne.
Stupid og ensidig
Karakteristikken af Dansk Folkeparti er så stupid og ensidig, at det skriger til himmelen. Vi skulle angiveligt arbejde for den »rene, rensede nation«, vi blæser på magtens tredeling og vi ignorerer islams historie, idet vi slet ikke anerkender, at araberne nogensinde skulle have gjort noget godt som eksempelvis at genopdage Aristoteles værker eller at bygge vandingsanlæg. Sluder og vrøvl fra ende til anden. Hvis Curt Sørensen for en stund forsøgte at gennembryde fordommenes massive lydmur, kunne han passende sætte sig ned og undersøge - det må forskere vel være vant til? - Dansk Folkepartis politik gennem de sidste snart otte år som støtteparti for den borgerlige regering, så ville han blandt andet opdage, at Dansk Folkeparti har stemt for både Green card-ordningen og jobkortordningen, som har åbnet for indvandring af kvalificeret arbejdskraft, hvilket må siges at harmonere dårligt med påstanden om, at vi skulle ønske en ren og renset nation.
Men jeg bilder mig nu heller ikke ind, at Curt Sørensen er så fjernt fra virkeligheden, at han ikke kender til de seneste års udvikling - sådan som jeg lidt humoristisk skildrede det i begyndelsen af mit indlæg. Hvis det virkelig var tilfældet, kunne man såmænd let tilgive ham. Nej, Curt Sørensen er ude i et decideret politisk ærinde, men han begår den fejl at tro, at danskerne køber hele denne parade af fordomme endnu en gang.
>Curt Sørensen får i forbifarten nævnt Rune Lykkeberg, som han ikke kan lide, og bliver beskyldt for at fremstille DF som et »harmløst fænomen«. Jeg forstår godt, at Rune Lykkeberg bliver lagt for had i denne sammenhæng. I bogen Kampen om sandhederne beskriver han kulturradikalismens fald fra tinderne, og Klaus Rifbjerg omtales som en »museal figur«. Denne beskrivelse passer aldeles glimrende på Curt Sørensen og hans venner. Deres ærinde er udelukkende af arkæologisk interesse. Danskerne er for længst kommet videre, og jeg kan i den forbindelse forsikre, at demokratiet aldrig har haft det bedre. >  > > > > >

Morten Messerschmidt er medlem af Europa-Parlamentet for Dansk Folkeparti


