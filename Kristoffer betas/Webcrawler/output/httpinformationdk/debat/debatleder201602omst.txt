Omstyrtelse støtter de styrtende rige
LEDER


 Drabeligt lyder det. Forsiden af mandagens Berlingske bebuder: »Søren Pape vil omstyrte danske boligskatter.«
Og faktisk vil den konservative partiformand styrte beskatningen af fast ejendom ganske i grus. Både grundskylden og ejendomsværdiskatten. I dag skaffer de to skatter årligt henholdsvis 25 milliarder og 11 milliarder til de offentlige kasser.
Omstyrtelser behøver ikke være af det onde, heller ikke hvis de foreslås af traditionelt samfundsbevarende kræfter. Der er derfor grund til at lede efter gode tanker i det konservative forslag.
Opmuntrende er det, at De Konservative som ny beskatning af ejendomme foreslår det, der er blevet kaldt ’den svenske model’: At beskatte gevinster, der hjemtages ved salg. I dag er det sådan, at ejere let kan tjene flere penge på værdistigninger end på deres arbejde, og at de ubeskattet kan hive de penge ud ved låntagning eller salg. Renterne til lånet kan de endda få 32 procents skatterabat på. Sympatisk, at De Konservative også med deres forslag vil afskaffe denne statslige tilskyndelse til gældsstiftelse.
Nu begynder lyspunkterne til gengæld at slippe op. Sagen er den, at beskatningen af ejendomsgevinster i sin svenske model kan trækkes i langdrag. Man skal nemlig ikke betale gevinstskatten, hvis man køber nyt hus og i stedet betaler årligt o,5 procent af skattegælden.
Som den svenske økonomiprofessor Peter Englund har forklaret i Information: »Man kan skyde skatten meget langt foran sig, og så kan man jo godt komme i tvivl, om denne skat nogensinde bliver betalt.«
Denne svenske dårligdom tager De Konservative med i deres forslag, endda uden de 0,5 procents årlige betaling af skattegælden. Yderligere svækker De Konservative virkningen, ved at der kun skal betales skat af gevinster, der høstes, efter at forslaget er trådt i kraft. De allerede høstede kæmpegevinster lades i fred.
De, der får mest ud af den konservative omstyrtelse af ejendomsbeskatningen, er de styrtende rige: de, der ejer dyre ejendomme i efterspurgte områder. De vil slippe for at betale de nuværende skatter. Oveni vil skattefritagelsen føre til kraftige stigninger i deres ejendommes værdi, da prisen ved salg sættes efter, hvad interesserede købere samlet formår at betale. Som lektor og ekspert i boligøkonomi ved Syddansk Universitet Morten Skak påpeger over for Ritzau, vil det konservative forslag få størst effekt, hvor boligpriserne er højest, nemlig Nordsjælland og hovedstadsområdet.
At De Konservative med deres omstyrtelse snarere vil styrke sig selv som ejendomsbesidderes sande venner, bekræftes af den useriøsitet, der ligger i, at 9 milliarder af de kroner, som forslaget overfører til boligejere, ikke er finansieret, men skal hentes ved »en svag tilbageholdenhed i den offentlige forbrugsvækst«, som De Konservative skånsomt kalder det. På dansk: nedskæringer.
Det er derfor velmotiveret, at skatteminister Karsten Lauritzen (V) stiller sig skeptisk og »hellere vil bruge pengene på at lette skatten på arbejde til fordel for så mange som muligt – ikke mindst for dem med de laveste indkomster«.
Sagligt set bør ejendomsskatterne ikke sættes ned, men op. De økonomiske vismænd har i årevis fremhævet, at den nuværende fastfrysning af ejendomsværdiskatten er med til at opblæse boligbobler som den, der gjorde finanskrisen så barsk i Danmark. Vismændene anførte i maj sidste år til støtte for højere boligskat: »I opgangstider med stigende boligpriser vil skatten nemlig stige og tage toppen af prisstigningerne og den generelle efterspørgsel. Omvendt vil skatten falde i nedgangstider og holde hånden under boligmarkedet og økonomien som helhed.« Og videre lød vismændenes ord: »Den lempelige beskatning af boliger indebærer, at en uforholdsmæssig stor andel af samfundets opsparing bliver placeret i boliger frem for i f.eks. aktier og obligationer. Det giver et effektivitetstab ved, at den nationale formue giver et mindre afkast, end den kunne gøre.«
Det burde ansvarlige borgerlige lave om på. Ja, faktisk omstyrte.

