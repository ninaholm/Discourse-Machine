Modstanden mod frihandelsunionen vokser
Vedtagelsen af en handelsunion mellem EU og USA skulle have været en formssag. Men nu breder en sund skepsis sig i parlamenterne og regeringskontorerne
Modstandere af den transatlantiske handelsaftale TTIP, der beskytter erhvervslivets interesser frem for forbrugernes tarv, vokser. Den omfatter i Repræsentanternes Hus mindretalslederen Nancy Pelosi (til venstre for Obama) og de fleste andre Demokrater samt en betydelig blok af Republikanerne.


 
	Forhandlingerne mellem EU og USA om et transatlantisk frihandels- og investeringspartnerskab (TTIP) er gået ind i en ny runde. Alle sejl er sat til for at udbrede budskabet om TTIP’s fortræffeligheder, men det modtages ikke med udelt begejstring.

	I Berlingske har et dansk medlem af Europa-Parlamentet latterliggjort den voksende modstand med, at den stammer fra »bekymringsindustrien, spændende fra Forbrugerrådet og venstrefløjen i Danmark til franske filmprotektionister og italienske tøj- og skinkeproducenter«. MEP’ens muskuløse sprog kan dog ikke skjule, at betænkeligheden over TTIP er begyndt at brede sig fra offentligheden ind i parlamenterne og regeringskontorerne.

	Obama i problemer

	I USA er der udbredt modstand i Kongressen mod at give præsident Obama den ønskede bemyndigelse til hurtig behandling af TTIP og TPP (Stillehavsaftalen), som ellers skulle sikre en gnidningsfri vedtagelse. Listen over modstandere omfatter i Repræsentanternes Hus mindretalslederen Nancy Pelosi, de fleste andre Demokrater samt en betydelig blok af Republikanerne, om end ikke de toneangivende.

	I Senatet er flertalslederen, Harry Reid, imod sammen med næsten alle de øvrige Demokrater. Den demokratiske senator Howard Deans gruppe Demo- cracy for America, der var med til at overbevise Nancy Pelosi, er især bekymret for, at TTIP og TPP vil udvide de store firmaers rettigheder på områder som copyright og patentbeskyttelse.

	Reid har brug for støtte fra de amerikanske fagforbund ved kongresvalget i november, og de er traditionelt skeptiske over for frihandel. Arbejdstagerorganisationen, AFL-CIO, siger, at der er brug for »en ny ansats i handelspolitikken, som bringer os alle sammen – ikke kun et par privilegerede – fordele«.

	Desuden er der modstand fra demokrater, der lytter til landbruget snarere end Wall Street. Landbrugsstemmerne i f.eks. Montana, North Carolina og Iowa spiller en rolle for, hvem der kommer til at kontrollere Senatet. Derfor hører Reid og hans ligesindede efter, når landbrugsorganisationen, National Farmers Union, opfordrer dem til at stemme nej til den hurtige beslutningsprocedure.

	Tysk tvivl

	I Tyskland bør man lægge mærke til Peter Beyer. Han er medlem af Forbundsdagen for det konservative CDU og ordfører for trans-atlantiske forbindelser. Beyer er, hvad der nok er sjældent i CDU, bekymret for TTIP’s investorbeskyttelse, som vil føre til, at internationale voldgiftstribunaler skal afgøre tvister mellem investorer og stater (ISDS). »Tyskland ønsker ikke investeringsbeskyttelsen,« fastslår Beyer.

	Af et internt notat fra det tyske miljøministerium, som bl.a. Süddeutsche Zeitung har fået adgang til, mener avisen at se mere omfattende bekymringer i den tyske regering end hidtil kendt. Papirets status er ikke nærmere belyst, men miljøminister Barbara Hendricks (SPD) bakker åbenlyst op om det.

	Miljøministeriets notat nævner, at der »er farer set fra en miljøpolitisk synsvinkel, f.eks. for udvanding af de i reglen højere EU-standarder inden for miljø- og forbrugerbeskyttelse«. Det ville bl.a. vedrøre godkendelse af diverse kemikalier, plantebeskyttelsesmidler og fødevaretilsætningsstoffer, hedder det.

	Miljøministeriet frygter også, at den forudsete tilnærmelse mellem europæiske og amerikanske retsregler vil være problematisk for miljøbeskyttelsen.

	»USA ville kunne øve massiv indflydelse på EU-lovgivningen og gennemtrumfe amerikanske firmaers handelsinteresser,« hedder det.

	Ministeriet ser med bekymring på investorbeskyttelsen i ISDS. Den er der ikke brug for, hedder det, og i det mindste må der gælde udtrykkelige undtagelser for miljø-, forbruger-, arbejdstager- og lejerbeskyttelse.

	Til Spiegel siger miljøminister Hendricks:

	»Jeg ser meget kritisk på TTIP-planerne og især ISDS-mekanismen. Den ville betyde, at storkoncernerne kunne trumfe deres interesser igennem over for EU’s medlemslande, og det uden demokratisk kontrol. Det ville være af historisk rækkevidde.«

	Hidtil har forbundsregeringen i offentlige udtalelser nøjedes med at sige, at ISDS ikke var det vigtigste punkt på dagsordenen. Men ifølge Die Welt gør økonomiminister og partichef Sigmar Gabriel (SPD) kun lidt for at inddæmme modstanden. For ham er TTIP et tabertema, og modstanden er voksende i hans parti. Et SPD-forbundsdagsmedlem, som selv går ind for TTIP, citeres for, at han ikke engang er sikker på, at der er flertal for TTIP i SPD’s gruppe i Forbundsdagen.

	Fra EU-Kommissionens kulisser beretter Die Welt, at stemningen er trykket over den tyske regerings og kansler Merkels ringe engagement. Hvis TTIP kuldsejler, er det Tysklands skyld. Sådan er grundtonen ifølge Die Welt.

	Dieter Janecek, økonomisk ordfører for De Grønne i Forbundsdagen, ser visse muligheder i et ændret TTIP, men kritiserer de hidtidige forhandlinger for at have været bestemt af industriens eksportinteresser, ikke af arbejdstager- og forbrugerinteresser.

	Kritiske EU-røster

	I den socialdemokratiske gruppe i Europa-Parlamentet siger talsmanden Bernd Lange om ISDS: »Vi mener, at dette tiltag er unødvendigt mellem lande, som fuldt ud respekterer rule of law. Accept af ISDS ville give store selskaber frie hænder til at håndhæve deres interesser mod EU-lovgivningen. Det ville fratage de enkelte lande afgørende politisk råderum på vigtige områder som sundhed og miljø. Det er ikke nok, at EU-Kommissionen prøver at forbedre ISDS-reglerne i TTIP-forhandlingerne. Vi kræver, at Kommissionen helt dropper ISDS.«

	Bernd Lange anbefaler, at EU følger Australiens eksempel. Australien har i sin bilaterale handelsaftale med USA modsat sig ISDS. Endelig forlanger Bernd Lange, at arbejdstagerrettigheder og grundlæggende arbejdsstandarder bliver kompromisløst respekteret i en eventuel aftale. Også et medlem af ALDE, den liberale gruppe i Europa-Parlamentet, har stillet spørgsmålstegn ved ISDS.

	Franske og britiske stemmer

	I Frankrig har handelsminister Nicole Bricq gjort det klart, at Frankrig er imod ISDS. Ved en debat i det franske senat den 9. januar i år var der TTIP-modstand fra mange sider i salen, og regeringen var ret isoleret.

	I Storbritannien skrev 32 medlemmer af Underhuset i december sidste år under på et forslag, en såkaldt Early Day Motion, hvori det bl.a. hed, at de var bekymrede over inddragelsen af ISDS i TTIP, at de mente, at der var en reel risiko for, at ISDS kunne ødelægge resultaterne af mange års lovgivnings- og reguleringsarbejde i de demokratiske institutioner på begge sider af Atlanten samt, at de fandt regeringens antagelser om en handelsaftales fordele tvivlsomme.

	De interesser, der ønsker TTIP gennemført, er stærke og velorganiserede, men måske vokser modstanden yderligere. Endnu er udfaldet åbent, og kampen om især middelklassens mening er ikke afgjort.

	Man kan spørge, om vi skal være kede af det, hvis TTIP og TPP ikke bliver til noget. Det behøver vi ikke ifølge den ellers frihandelsvenlige økonom Paul Krugman, der nærmest ville være lettet, hvis de to aftaler faldt på gulvet. Han synes planerne er mærkeligt ude af trit med de politiske og økonomiske realiteter. For Krugman er det rigtig interessante kapitlerne om patenter og copyright: Her vil industrien søge at styrke sine rettigheder, og det kan komme til at betyde øgede omkostninger eksempelvis på sundhedsområdet. Det er kompliceret stof, men også det bør vi nok interessere os meget mere for.

	 

Svend Aage Christensen er tidl. udredningschef

