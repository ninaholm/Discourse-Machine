Et buk for opdragsgiveren
McKinsey-rapportens  forsigtige bemærkning om, at universiteternes administrative omkostninger er dobbelt så høje som i et udvalg af private virksomheder, kan kun tolkes som et buk til opdragsgiveren


Så kom den længe ventede og frygtede McKinsey-rapport om universiteternes og sektorforskningsinstitutionernes finansiering og organisering. Hvorfor har den været frygtet  Rapporten har været frygtet af den simple grund, at hele øvelsen, formentlig med rette, blev anset for at være Finansministeriets reaktion på kravene om en forøgelse af i hvert fald STÅ-taksterne (det beløb, som universiteterne får per studerende,  red. ) på de såkaldt tørre områder og en relativ forøgelse af basismidlerne til forskningens andel af de samlede forskningsbevillinger.Alle ventede kort sagt en rapport, der ville fortælle, hvordan man kunne fodre hunden med dens egen hale, nemlig ved at rapporten dels opfandt nogle passende muligheder for generelle besparelseskrav, der kunne finansiere de ønskede udgiftskrævende forbedringer, og dels satte spørgsmålstegn ved, om der virkelig er behov for at ændre på STÅ-taksterne og basisforskningsandelen.Helt utilstrækkeligeFik man så en sådan rapport  Ja, selvfølgelig gjorde man det. For så vidt angår STÅtaksterne, vidste alle, at det ville blive meget svært at dokumentere, at de dækker udgifterne. Og McKinsey konkluderer da også, at taksterne overalt er helt utilstrækkelige, ligesom man ikke overraskende finder frem til, at det må betyde enten, at nogle af udgifterne dækkes fra andre finansieringskilder (dvs. forskningsmidler), eller at universiteterne har forsøgt at tilpasse sig, således at kvaliteten af uddannelserne mere svarer til det, man reelt betaler for. Enhver kan sige sig selv, at undervisning på enorme hold og ved hjælp af deltidsansatte lærere uden forskningsforpligtelse næppe kan være fremmende for kvaliteten af den forskningsbaserede undervisning. Er der noget, der kan undre her, er det nærmere, at kvaliteten trods alt er så høj, men det er næppe svært at forestille sig, at bl.a. de høje frafaldsprocenter kan finde deres forklaring her.Med hensyn til basisforskningsandelen er rapporten mindre klar. Det kan bestemt heller ikke overraske nogen, at det kan være svært at dokumentere, at 60/40 er en mere optimal fordelingsnøgle end 65/35 eller 55/45. Men det er meget let at dokumentere, at de totale administrative omkostninger ved at lade forskningsråd m.fl. uddele forskningsmidler til enkeltprojekter er flere gange højere end de totale administrative omkostninger ved at uddele det samme beløb som basismidler.Umulig opgaveRapportens resultater med hensyn til universiteternes ressourceanvendelse er derimod langt mere kritisable. Alle økonomer ved, at det er meget svært at fordele de samlede omkostninger ud på de forskellige produktionsfaktorer, når disse er substituerbare. Alle ved også, at en sammenligning med virksomheder er umulig, medmindre der er lavet et utroligt præcist og gennem lang tid indarbejdet ensartet sæt af retningslinjer. Man kan derfor roligt hævde, at McKinsey har påtaget sig en opgave, som ikke er mulig, og det burde de have vidst. Den kendsgerning, at de skønnede omkostningsfordelinger viser en utrolig stor variation mellem de undersøgte universitetsenheder, burde under alle omstændigheder advare om skønnenes manglende validitet. McKinseys forsigtige bemærkning om, at de administrative omkostninger, målt i noget så tåbeligt som årsværk, er dobbelt så høje som i et udvalg af private virksomheder, kan derfor kun tolkes som et buk til opdragsgiveren.Der er dog ingen tvivl om, at der kunne spares ressourcer på universiteternes administration, ud over dem man kunne spare ved at flytte forskningsmidler til basismidler. Den største besparelse, som også kunne have en gunstig effekt på Videnskabsministeriets omkostninger, ville være at rationalisere og fjerne den skov af reguleringer og undersøgelser, som ministeriet unødigt belemrer universiteterne med. Man kunne så passende starte med at nedlægge den overflødige akkrediteringsinstitution.Svend Hylleberg er dekan på Det Samfundsvidenskabelige Fakultet, Aarhus Universitet
