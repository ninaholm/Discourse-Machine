Uvederhæftig kritik af Socialdemokratiet
Information er helt på linje med Politiken, DR's P 1 Debat, Deadline og andre medier, når det drejer sig om at prioritere mellem Socialdemokratiet og SF


Hvor er Fogh, spurgte Jyllands-Posten i sin nytårsleder, og hvor er Søvndal, spurgte Berlingske Tidende i sin."Villy Søvndal, der sidste vinter vakte stor begejstring ved at mene det samme som regeringen og DF om de fundamentalistiske muslimer i Hizb ut-Tahrir, er nærmest forsvundet ud af dansk politik."Informations chefredaktør, Palle Weis, ville ikke stå tilbage for JP og Berlingske. Derfor efterlyste han Helle Thorning-Schmidt, idet han henviste til et par læserbrevsskribenter, som krævede "en troværdig oppositionspolitik" fra Socialdemokratiet uden mindste forståelse for, at det har sine vanskeligheder, når Fogh klistrer sig op ad Socialdemokratiet - senest ved i sin nytårs-, landsmøde- og åbningstale at gi' den som den grønneste grønne Greenpeace-aktivist - han, der indledte sin regeringsperiode med at smadre Aukens miljøpolitik. Ikke desto mindre er det Socialdemokratiet, som af folk til venstre for midten beskyldes for at ligne Venstre, skønt det forholder sig lige omvendt.Finde egne benVenstrefløjens begejstring over Søvndals råd til islamisterne om at "gå ad Helvede til" og hans partifælle Astrid Krags forslag vedr. politikontrol i hjemmene hos indvandrerfamilier bl.a. for at sikre børnenes skolegang omsatte sig i hele seks mandater oveni fordoblingen af stemmetallet ved valget i november 2007. Man må spørge: Hvad sker der inden i hovederne på venstrefløjens vælgere i disse år? Tænk, hvis Thorning-Schmidt havde udtalt sig som Søvndal eller stillet Krags forslag. Socialdemokratiet ville være blevet svinet til i Information og Politiken og dumpet langt ned i meningsmålingerne.En af de læserbrevsskribenter, som Weis henviste til, var Allan Danfær. Han håbede, at "S kunne tage sig sammen og finde sine egne ben og markere sig som en troværdig opposition til VKO's inhumane politik". En anden af læserbrevsskribenterne, Claus Høyer, havde det nytårsønske, at Socialdemokratiet får "formuleret en ordentlig og anstændig politik på udlændingeområdet" - men ikke ét ord om Søvndal og Krag og SF.Uanstændigt?Jamen er det da 'uanstændigt', at Socialdemokratiet ønsker starthjælpen, kontanthjælpsloftet og 450-timers reglen fjernet? Var det 'uanstændigt', at Socialdemokratiet i november 2007 gik til valg på en normalisering af forholdene for asylansøgerne - hvad der kostede partiet den fremgang, som det stod til, fordi Fogh og Rønn Horbech frådende kastede sig over Thorning-Schmidt med en påstand om, at Socialdemokratiet nu havde "åbnet en ladeport for fri flygtninge-indstrømning"? Er det 'uanstændigt', at Socialdemokratiet har ønsket at undgå tvangsægteskaber i kraft af 24-årsreglen? Er det 'uanstændigt', at Socialdemokratiet har ønsket at dæmpe tilstrømningen af indvandrere fra ulandene i betragtning af, at integrationen fortsat volder meget store vanskeligheder? Hvor længe endnu skal vi blive ved med at høre på dette uanstændige vås?Det har vakt kritik både i Information og Politiken, at Socialdemokratiet ikke ville være med til at bruge en udsættelsesbestemmelse i forbindelse med vedtagelsen af tuneserloven. Ordføreren Henrik Dam Kristensens begrundelse var, at en sådan udsættelse blot være et slag i luften.Palle Weis kritiserede ikke blot Socialdemokratiet. Han påstod minsandten, at Socialdemokratiet accepterede tuneserloven, skønt Socialdemokratiet stemte imod den, og skønt Dam Kristensen var meget skarp i sin ordførertale. Hvad bliver det næste?ForudindtagethedDen 20.-21. december bragte Information en samtale med tre yngre, kvindelige SF-MF'ere: Ida Auken, den umådeligt selvoptagede Özlem Cekic, og bemeldte Astrid Krag: "Så snart den ene stoppede strømmen af ord for at trække vejret, tog den anden fluks overtaget", kunne man læse. "Men da snakken faldt på udlændingepolitik ... blev først den ene tavs og så den anden." Hvilken kommentar har Weis eller hans kolleger nu haft til denne totale tavshed mht. udlændingepolitikken fra de tre SF-snakkemaskiner? Ingen! Information er således helt på linje med Politiken, DR's P 1 Debat, Deadline og andre medier, når det drejer sig om at prioritere mellem Socialdemokratiet og SF. På den baggrund undrer det ikke, at meningsinstituttet Altinget har kunnet godtgøre, at Socialdemokratiets folketingsmedlemmer er de mindst citerede i medierne.Den tredje læserbrevsskribent, som Weis henviste til, Joachim Nielsen, mente, at Thorning-Schmidt ikke har benyttet finanskrisen til at formulere "en meget klar vision for et socialdemokratisk ledet Danmark".Palle Weis tilsluttede sig - naturligvis - denne kritik, men kom så i tanke om, at Socialdemokratiet og SF for nyligt sammen sendte Fogh et åbent brev vedrørende krisen. Det markerede imidlertid ikke nogen "ideologisk forskel", beklagede han. Det burde ellers "være en ønskesituation for et socialdemokratisk parti" - og vel også for SF? Tilsyneladende ikke - i hvert fald nævnte Weis ikke SF med ét ord. Det er altså Socialdemokratiet, der skal præstere alternativet til Fogh. "Men det kan konstateres, at i det omfang oppositionen har en leder, består den i højere og højere grad af Villy Søvndal," konkluderede Weis noget overraskende. Thorning-Schmidt skal præstere, mens Søvndal leder. Det er også det nemmeste. Nej, det der kan konstateres er, at Information døjer med at skjule sin forudindtagethed.Fogh skånesI forbindelse med min årlige nytårs avisudklips-sortering stødte jeg på endnu et læserbrev af Joachim Nielsen fra den 6. august 2008. Han foreslog ved den lejlighed Socialdemokratiet: At "forbyde" privathospitaler og sundhedsforsikringer, at "forbyde" privatskoler, at sikre børnene sund og økologisk mad hver dag, at lægge 100 pct. moms på slik, sodavand og junkfood, at gøre Danmark "førende i verden på miljøområdet", at lade værnepligten afløse af en "humanitærpligt, når krig alligevel ikke giver fred" og at tilbagerulle skattelettelserne "og bruge dem på større lighed". Joachim Nielsen synes altså ikke at være opmærksom på: At Socialdemokratiet forholder sig kritisk til eksistensen af såvel privathospitaler som sundhedsforsikringer, at Socialdemokratiet aldrig har yndet privatskoler - men de har jo folkelig hævd langt ind i venstreorienterede kredse - at Socialdemokratiet længe har foreslået, at alle institutions- eller skolebørn hver dag får sund mad, at Socialdemokratiet har foreslået beskatning af usunde fødevarer og slik, at Danmark i Auken-perioden blev "førende i verden på miljøområdet", at Socialdemokratiet ønsker værnepligten afskaffet og at Socialdemokratiet har vendt sig kraftigt mod skattelettelser, idet man har henvist til, at det snarere er via offentlige investeringer at den økonomiske krise skal afbødes.Afslutningsvis beklagede Joachim Nielsen, at Socialdemokratiet giver Fogh "så megen plads" i stedet for at "være i hardcore opposition".Men det er ikke Socialdemokratiet, der giver Fogh plads. Det er medierne - bl.a. fordi hovedparten af aviserne her i landet som bekendt er af borgerlig observans.Hvor Nyrup i ugevis blev kritiseret for de mindste ting, skånes Fogh. Og de to aviser, som burde støtte Socialdemokratiet, konkurrerer indbyrdes om at gøre det modsatte.Henning Tjørnehøj, socialdemokrat siden 1969
