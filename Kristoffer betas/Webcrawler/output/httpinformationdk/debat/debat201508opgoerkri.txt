Opgør med den kristne herredømmetænkning
Pave Frans er ikke blot optaget af klimasagen – af hans seneste hyrdebrev fremgår også, at han er dyreven og modstander af industrielle overgreb mod produktionsdyr


 I maj udgav pave Frans sit historiske hyrdebrev, Laudatio Si eller ’Lovet være’. Han antog i sin tid sit pavelige navn, forklarer han i denne tekst, fordi han anser Frans af Assisi for at være »det fremmeste eksempel på omsorg for de svage og på en integreret økologi udlevet i glæde og autenticitet«. Hans navnebror påviste, at omsorg for naturen også hænger sammen med retfærdighed for de fattige, socialt engagement og indre sjælefred.
Hyrdebrevets titel henviser til Frans af Assisis såkaldte Solsang, en lovsang til Gud for alt det skabte og det mest markante udtryk for miljøholisme inden for den romersk-katolske tradition. Og dog har Solsangen med sin anråbelse af broder Sol og søster Måne forekommet en og anden teolog at være så tæt på naturtilbedelse, at den ikke burde have plads i katolsk tænkning.
Den tvivl er der nu rammet en pæl igennem. Allerede Frans’ forgænger i embedet, pave Benedikt XVI, begyndte at vende Romerkirkens opmærksomhed mod behovet for miljømæssig bæredygtighed. Frans har nu taget denne proces et godt stykke længere.
Når Laudatio Si fik så megen medieopmærksomhed, var det primært på grund af dens kompromisløse fokus på opfordring til handling på klimaområdet. Med god grund, for det er naturligvis en væsentlig styrkelse af klimasagen, når overhovedet for verdens 1,2 milliarder katolikker så utvetydigt lægger sin autoritet bag videnskabens konklusion om, at den globale opvarmning i første række skyldes de seneste årtiers udledning af drivhusgasser og således primært hidrører fra menneskelig aktivitet.
Fejlagtig tolkning
Der er imidlertid et andet aspekt af hyrdebrevet, der har fået langt mindre opmærksomhed. Frans af Assisi er blandt de mest populære katolske helgener på grund af sit ry som dyreven. I overensstemmelse med denne tradition udgør Laudatio Si den stærkeste erklæring mod at skade dyr, der nogensinde er udsendt af en pave i et så autoritativt dokument som et hyrdebrev.
I mainstreamkristendom er tankegangen omkring dyr forankret i Første Mosebog, hvor Gud siges at have givet mennesket herredømme over alle dyr. Thomas Aquinas fortolkede verset sådan, at mennesket er frit til at behandle dyr, som vi vil, og hvis noget argument overhovedet taler imod at udsætte dyr for grusom behandling, så er det, at noget sådant risikerer at føre til mishandling af mennesker.
Enkelte kristne tænkere har forsøgt at genfortolke ’herredømme’ som ’forvaltning’, således at forstå, at Gud har betroet menneskeheden hvervet at passe godt på sit skaberværk. Men denne udlægning forblev et mindretalssynspunkt blandt miljøforkæmpere og dyrerets-aktivister, og Aquinas fortolkning forblev den fremherskende katolske doktrin frem til slutningen af det tyvende århundrede. Frans går nu direkte imod denne opfattelse ved at fastslå, at kristne »til tider har tolket Skrifterne fejlagtigt«, og ved at insistere på, at »vi af al kraft må afvise den tanke, at fordi vi er skabt i Guds billede og har fået skænket herredømmet over Jorden, er vi også berettiget i at udøve et absolut herredømme over andre skabninger«. Vores herredømme over universet, erklærer han, skal forstås »i betydningen ansvarlig forvaltning«.
Karikaturer af fugle
På baggrund af næsten 2.000 års katolsk tænkning om »menneskets herredømme« er dette intet mindre end en revolutionær forandring. Men hyrdebrevet rummer tillige et maxime, der kan få endnu mere vidtrækkende konsekvenser. Dette maxime, der oprindeligt findes i Katekismus for Den Katolske Kirke udsendt af pave Johannes Paul II i 1992, kalder det »i strid med menneskelig værdighed at handle på måder, der får dyr til at lide eller dø unødigt«. For at sikre, at maksimet blev bemærket, tweetede Frans det sågar (Jo, Frans tweeter på @Pontifex.)
Hvornår er lidelse og død ’unødig’? Hvis man kan brødføde sig selv tilstrækkeligt uden at spise kød, er vi så ikke, når vi køber kød, skyldige eller i det mindste medskyldige i at forårsage et dyrs ’unødige’ død? Er vi ikke tilsvarende ansvarlig for dyrs ’unødige’ lidelse, når vi køber æg fra høns, der har ført en kummerlig tilværelse, fastklemte i små trådbure?
Før Kardinal Ratzinger blev pave Benedikt XVI, gav han et interview, i hvilket han beklagede »den industrielle udnyttelse af skabninger«, som betyder, at fx levende høns »presses sammen på så begrænset plads, at de bliver til rene karikaturer af fugle«. Ulykkeligvis er realiteten stadig, at et tocifret milliardantal kyllinger tvinges til at leve på denne måde, så jo, menneskehedens herredømme er i sandhed fuld af unødigt lidende dyr.
Selv om dyreretsforkæmpere bønfaldt Ratzinger om at bruge kirkens autoritet til at leve op til sit eget syn på dyrevelfærd, da han blev pave, skete det aldrig. Frans, derimod, ser ud til at have haft fabriksopdrættede dyr i tankerne, da han i Evangeliets glæde udtalte sig »om de svage og forsvarsløse væsener, der hyppigt er prisgivet økonomiske interesser eller vilkårlig udnyttelse«.
Nu – i Laudatio Si – citerer Frans den passage i Lukas-evangeliet, hvor Jesus siger om fuglene, at »ikke én af dem er glemt af Gud«. Han spørger derpå: »Hvordan kan vi overhovedet mishandle dem eller udsætte dem for lidelser?« Det er et godt spørgsmål, fordi mishandle dem, det gør vi – og i massivt omfang.
De fleste katolikker deltager også i denne mishandling, en vis andel af dem ved at opdrætte kyllinger, ænder og kalkuner på måder, der maksimerer profit ved at reducere dyrevelfærd, og det store flertal af dem ved at købe produkterne fra disse dyrefabrikker. Hvis Pave Frans kan ændre dette, vil han efter min mening have udrettet mere godt end nogen anden pave i nyere historie.
© Project Syndicate og Information. 
Oversat af Niels Ivar Larsen

