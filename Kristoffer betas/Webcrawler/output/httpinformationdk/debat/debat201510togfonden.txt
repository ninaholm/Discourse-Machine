Togfonden tjener mange formål



 Regeringen forsøger nu at underminere Togfonden – et forlig mellem den daværende regering (Socialdemokraterne, Radikale og SF), Enhedslisten og DF.
Regeringen hævder, at der mangler ni milliarder kroner i finansiering over de næste ni år – hvis de nuværende lave oliepriser fortsætter de næste ni år. Det er ikke sandsynligt.
Samtidig er forliget klokkeklart – hvis oliebeskatningen i Nordsøen giver for lidt, skal finansieringen skaffes på anden vis. Hvis forligspartierne har problemer hermed, vil jeg pege på en oplagt løsning.
Mens Togfonden har problemer med de lave oliepriser, nyder bilisterne godt af lave priser på benzin og diesel. Hvis man udlignede blot en lille del af dette prisfald ved at pålægge en midlertidig ekstraafgift på 25 øre pr. liter, ville det netop skaffe de ni milliarder kroner over ni år, som regeringen hævder, at der mangler. Og den danske afgift ligger i dag under niveauet for afgifterne i Sverige og Tyskland.
Togfonden skal skaffe elektrificering af togdriften. Hvis elektrificeringen af banerne følges op med også at anskaffe elektrisk materiel, vil ca. 90 procent af landets togdrift være elektrisk i 2020 mod 30 procent i dag. Eltog bruger mindre energi end dieseltog.
Med elektrificeringen kan vi reducere CO2-udslippet med over 40 procent. Med tiden øges fordelen, fordi andelen af elproduktionen, der er vedvarende energi, stiger op til 100 procent i 2035 – medmindre den nye regering slækker på målene. Eldrift er også langt billigere end diesel. Og så slipper vi for den skadelige luftforurening fra dieseltogene.
Elektrificeringen vil bidrage til at opfylde kravet om, at alle EU-lande i 2020 skal bruge 10 procent vedvarende energi i transportsektoren. Danmark bruger allerede nu 1. generationsbiobrændstoffer med tvivlsom bæredygtighed – de er lavet af afgrøder, som ellers kunne bruges til fødevarer eller foder. Fortsætter vi, vil den tvungne iblanding heraf fordobles i 2020.
Med elektrificering kan vi derimod bruge vindmøllestrøm. Eltog kan bidrage med over en tredjedel af EU-kravet om 10 procent vedvarende energi. Med en realistisk mængde af eltog, elbiler, biogas i tung trafik samt affaldsbaseret (2. generations-) biobrændstof kan vi opfylde hele 10 procentsmålet i 2020 uden at bruge 1. generations biobrændstof.
Christian Ege, sekretariatsleder, Det Økologiske Råd

