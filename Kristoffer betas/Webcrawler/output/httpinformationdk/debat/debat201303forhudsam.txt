Forhudsamputation har altid konsekvenser
Selv når omskæring af små drenge går ’godt’, har det konsekvenser for resten af livet – især for den seksuelle del. For uden forhud nedsættes følsomheden, hvilket kan blive en forbandelse, når mænd er kommet bare en smule op i alderen.


 I kronikken d. 28. februar beskrev børnelæge Morten Staberg et ulykkeligt eksempel på en forhudsamputation, som var gået helt galt. Den slags sker desværre ikke helt så sjældent, som mange måske tror. Ved lægeudførte forhudsamputationer på små drenge i Europa – og ved rituelle forhudsamputationer udført af jødiske moheler i England – støder der komplikationer til hos to til fire procent. Oftest kun i form af blødning eller betændelse i såret, men desværre også af og til i form af fejloperationer, blodforgiftning, helings- eller arvævsproblemer eller i værste fald død.
En stor børnekirurgisk hospitalsafdeling i Boston i USA kunne i 2010 fortælle, at fem til syv procent af operationerne i fuld narkose var reoperationer efter mislykkede omskæringer på nyfødte drenge udført af børne- eller fødselslæger på barselsgangen eller, i ringe omfang, af rituelle omskærere. Med omtrent én million forhudsamputationer på nyfødte drenge om året i USA og en typisk stykpris på 200-400 dollar (1.150-2.300 kr.) for nogle minutters kirurgi er der tale om big business. Pudsigt nok er netop amerikanske børne- og fødselslæger de eneste læger i verden, som hævder, at der er flere helbredsfordele end ulemper forbundet med et liv uden forhud.
Dødsstatistikker på området er svære at fæste lid til på grund af underrapportering. Hvis en nyomskåret dreng forbløder eller går til af blodforgiftning, er det langtfra sikkert, at den reelle bagvedliggende årsag, forhudsamputationen, bliver nævnt på dødsattesten. Alligevel har to uafhængige studier fra USA og Brasilien skønnet, at én dreng mister livet for hver 7-8.000 omskæringer. Det er også forekommet i både Norge og England i 2012.
Men er alting så fryd og gammen hos de mange andre drenge, hvor operationen går ’godt’? For at besvare dette, må jeg først bruge et par ord på forhuden.
Forhudens essentielle funktion
Forhuden er en kompleks, dobbeltlaget struktur yderst på penis, som har to hovedformål. Når penis er slap, beskytter forhuden glans og holder den fugtig, glat og følsom. Når penis bliver stiv, bliver forhuden til et vigtigt erotisk sanseorgan spækket med opvakte nerver og følelegemer, som i særlig grad er gode til at opfatte lette tryk- og berøringsstimuli fra partneren.
Forhuden er, modsat hvad mange tror, langt mere følsom for erotisk stimulation end glans. Mange forhudsamputerede mænd klager da også over nedsat seksuel følsomhed, især når de kommer lidt op i årene. Årsagen er fraværet af de titusinder af nerveender og følelegemer, der sad i forhuden, kombineret med følsomhedstabet på glans, som skyldes hård hud efter årtiers friktion mod underbukserne.
Skadeligt for drenges sundhed
Morten Staberg argumenterede overbevisende imod omskæring, og jeg er meget enig. Det er respektløst over for det lille drengebarns person
og skadeligt for hans sundhed at flå den fastsiddende forhud løs fra glans og efterfølgende bortskære denne følsomme del af hans krop med en kniv.
Man påfører ham ganske enkelt en knivlæsion med fuldt overlæg, noget som ville blive opfattet som grov legemsbeskadigelse, hvis det skete for en voksen mand uden hans samtykke.
Det er umiddelbart skadeligt for drengens sundhed, og lægeetisk dybt problematisk at påføre ham smerte og ubehag – både ved selve operationen og i den efterfølgende sårhelingsfase.
Et godt sexliv er vigtigt for de allerfleste mennesker og hænger tæt sammen med vores sundhed og velbefindende. Derfor er det en krænkelse af drenges, og senere mænds, kropslige og seksuelle integritet at frarøve dem muligheden for nogensinde at opleve, eller udleve det fulde erotiske potentiale, de fra naturens hånd var udstyret med. Ofte går det godt i en årrække. Mange unge, forhudsløse mænd kan kækt imponere deres partnere med overdådig seksuel udholdenhed grundet den nedsatte følsomhed. Men følsomhedstabet ændrer sig med alderen fra en gave til en forbandelse.
Når raske drenge forhudsamputeres, hvad enten det sker med afsæt i forældres kultur eller religion eller på baggrund af tvivlsomme sundhedsargumenter, som ikke har nogen relevans i Vesten, betaler de for andres forestillinger om den ideelle penis med smerte, risiko for alvorlige komplikationer og livslangt seksuelt følsomhedstab. Uden deres samtykke.
 
Morten Frisch er overlæge, dr.med., ph.d., og adjungeret professor i seksuel sundhedsepidemiologi

