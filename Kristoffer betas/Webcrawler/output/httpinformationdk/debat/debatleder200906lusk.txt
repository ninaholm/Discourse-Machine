En lusket favorisering



 Vi vil selvfølgelig nøje studere den samlede beretning fra Rigsrevisionen og vurdere, hvilken grad af kritik over for regeringen den giver anledning til
Kristian Thulesen Dahl (DF).
Regeringen og  daværende   sundhedsminister Lars Løkke Rasmussen (V) gjorde alt for at opbygge et stærkt privat sundhedsvæsen i Danmark, som er i stand til at konkurrere med det offentlige. Det er sket med åben pande og som et led i et forsøg på at skabe mere effektive offentlige sygehuse og udnytte patienternes frie valg til at højne produktionen og nedbringe ventelister. Det er ikke her, skandalen, som Rigsrevisionen dokumenterede i går, ligger. Den ligger i, at favoriseringen tilsyneladende er sket gennem lusk og en helt hæmningsløs kanalisering af midler over i det private alternativ i en periode, hvor det offentlige er blevet tvunget til at skære ned. Det er ikke fri konkurrence, det er urimelig forskelsbehandling. Kort fortalt bestemte Lars Løkke Rasmussen i 2006, at de private hospitaler og klinikker skulle have en langt højere pris pr. behandling, end de daværende amter havde forhandlet sig frem til. De offentlige sygehuse har en række forpligtelser såsom akutberedskab, uddannelse og forskning, så amterne var nået frem til, at de private skulle have takster, der svarede til 80 procent af, hvad behandlingen koster på et offentligt hospital. For en mindre gruppe særligt organiserede klinikker var forhandlingerne imidlertid brudt sammen, og Løkke Rasmussen var derfor nødt til selv at fastsætte deres takst. Og i stedet for - hvilket ville være det mest naturlige - at udvide den eksisterende aftale til hele det private område, så forhøjede den nuværende statsminister betalingen med 15 procent og fastsatte den til 95 procent af prisen i det offentlige - og den betaling blev så til gengæld udvidet til hele det private område.
I går valgte  statsministeren at sende Venstres sundhedsordfører Birgitte Josefsen i marken for at forsvare sig. Det blev til en blanding af, at Rigsrevisionen er politisk, at hele Folketinget i virkeligheden har vedtaget det, der nu kritiseres, og at hun ikke forstår, hvor beregningerne kommer fra. Ingen af forklaringerne holder. Løkke Rasmussen selv sendte først en meddelelse ud til sine venner på Facebook, som hovedsageligt er et langt forsvar for det frie sygehusvalg. Ingen har endnu forklaret, hvorfor disse såkaldte DRG-takster skulle sættes så gevaldigt i vejret - en manøvre, som har kostet sundhedsvæsnet op imod en milliard kroner, og som Rigsrevisionen mener ikke er sket »under skyldig hensyntagen til økonomien«. Senere forklarede Løkke Rasmussen, at han har overholdt loven, hvilket ingen bestrider. Alligevel kostede hans ageren en næse fra statsrevisorerne, som for første gang i 18 år ikke udtalte sig i enighed.
Dansk Folkeparti  er interessant, fordi partiet i de senere år har rykket trofast ud for at redde regeringen i den ene kritiske sag efter den anden - senest da skatteminister Kristian Jensen brød Grundloven. Kristian Thulesen-Dahl valgte med sin sikre næse for dårlige sager blot at udsende en kort pressemeddelelse, som kritiserede oppositionen for at angribe statsministeren, før rapporten var offentliggjort, og derefter blot henholde sig til, at kritikken er »mild«, og at man nu lige må have tid til at sætte sig ind i tingene. Et rimeligt krav, hvis ikke det var, fordi kritikken har været på den politiske dagsorden i månedsvis, efter at samme konklusioner om for høje takster har lydt ikke blot fra oppositionen, men også fra regionerne, de offentlige hospitaler og Dansk Sygehus Institut - og såmænd også fra den konservative leder Lene Espersen og sundhedsminister Jakob Axel Nielsen, som dog senere fortrød. Men det har tilsyneladende ikke fået Thulesen-Dahl til at læse op på lektien.
Et af de  vigtigste argumenter for at skabe konkurrence mellem et offentligt og privat system har været, at det i virkeligheden kommer alle til gode - også dem, der ikke har råd til en forsikring. Men det er ikke blevet undersøgt, om det rent faktisk forholder sig sådan, påpeger Rigsrevisionen, hvilket har fået sundhedsministeren til at bebude en kulegravning. Et andet centralt kritikpunkt har netop været, at de private sundhedsforsikringer har skabt et sundhedsmæssigt A- og et B-hold - en kritik, der næppe kan rokkes ved, men hvis B-holdet har fået nemmere adgang til det offentlige, er det naturligvis en formildende omstændighed. Ud over de alt for høje DRG-takster, så har regeringen favoriseret privathospitalerne ved at gøre sundhedsforsikringer fradragsberettigede. Det betyder, at halvdelen af udgifterne til de private sygehuse betales over skatten - en indirekte udvidelse af sundhedsbudgetterne. En anden favorisering ligger i ventetidsgarantien, som først var på to måneder og senere en måned. Den har presset de offentlige sygehuse til at prioritere en bestemt type operationer og behandlinger og lade det gå ud over andre - eksempelvis de langtidsmedicinske pa tient er.

