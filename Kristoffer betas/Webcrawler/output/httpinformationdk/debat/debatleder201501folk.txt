Folkeskolen mangler værdier
LEDER


 Danmark har fejret folkeskolens 200-års-fødselsdag i det forgangne år. Og på en af jubilæumsårets sidste dage gav landets fremmeste skolehistoriker, professor Ning de Conick-Smith, her i avisen skolen følgende fødselsdagshilsen: Folkeskolen er siden Anders Fogh Rasmussens opgør med rundbordspædagogikken blevet en brik i indenrigspolitisk mudderkastning på en snævert defineret kampplads.
Det er ganske vist en gammel nyhed, som for alvor rystede skolefolket allerede dengang Fogh og undervisningsminister Ulla Tørnæs (V) for første gang i nyere politisk historie brød med traditionen for brede folkeskoleforlig. Men ikke desto mindre er politiseringen af folkeskolen brand-aktuel. Ikke fordi vi skal have mindre af det, men mere. Bare ikke med Christiansborg som afsender. Men skolerne selv.
Folkeskolen skriger på lærere, skoleledere og kommunalpolitikere, der tør formulere visioner for, hvad de vil med deres skole: Hvilke værdier bygger lige netop deres folkeskole på, og hvad mener de, det er vigtigst at give børn og unge med i bagagen?
Politikerne har naturligvis lagt rammerne, og man kan allerede høre lærere, ledere og kommunale skolefolk forsvare sig med, at Christiansborg med de mange skolereformer de senere år detailstyrer folkeskolen i en grad, så den har fået mentalt åndenød samt at testtyranni og fordrejet fokus på faglighed helt har overtaget dannelsesperspektivet.
Det kan kritikere af den førte skolepolitik have ret i, men det nytter ikke noget at sidde med armene demonstrativt over kors, hvis man virkelig mener noget med at være lærer eller skoleleder i dag. Hvorfor satte man sig i chefstolen, eller hvorfor blev man egentlig lærer? Handler det mest om de fleksible og familievenlige arbejdstider – som jo er afskaffet med den nye skolereform – eller hvordan har man faktisk tænkt sig selv at sætte sit præg på fremtidens generation?
Umiddelbart kunne det se ud, som om den bærende middelklasse blandt den ressourcestærke forældregeneration fravælger folkeskolen for mere individualistisk begrundede behov. En flugt fra folkeskolen, der fik en ekstra tand, da skolereformen blev vedtaget. Og som kan ses som endnu en understregning af, at solidariteten med de, der især har brug for det kvalitetsløft, skolereformen sigter på, er så som så.
Men er det nu også den korrekte udlægning af forældrenes fravalg af den fælles skole?
Den nuværende forældregeneration er nok rundet af individualiseringen og kunne ikke drømme om at ofre deres børn for sammenhængskraften. Men de vil gerne fællesskabet og fremme deres børns sociale kompetencer. Det siger de endda, når man spørger dem i undersøgelser. Måske har de endda fået nok af konkurrencestatens folkeskole.
Ser man på skolerne med succes og elevtilstrømning, er landets efterskoler et vidnesbyrd om, at de institutioner, der arbejder med forpligtende fællesskaber og ser de unge som hele mennesker – ikke kun som et redskab for konkurrencestaten – er populære både blandt forældre og ungdom. Det er skoler, som formulerer tydelige værdisæt og visioner, og som samtidig følger folkeskolens retningslinjer. Mange folkeskoler er godt i gang med at præsentere sig som såkaldte profilskoler, men det ville virkelig være opløftende, hvis det kom til at handle om mere end sport og appel til de bedst begavede og flittige med særlige ’da Vinci-hold’.
’Jeg kan slå Anders Fogh,’ sagde Helle Thorning-Schmidt, da hun i den socialdemokratiske formandskamp mod Frank Jensen skulle begrunde sit kandidatur.
Lige nu er den mest engagerende eller i hvert fald animerende vision for folkeskolen åbenbart, at Danmark skal kunne slå kineserne. Og ligesom Socialdemokraternes idé- og værdikrise er evident, er folkeskolens det også.
Og med forvitringen af de fælles bærende værdier i samfundet visner ikke blot folkeskolen, men også opbakningen til velfærdssamfundet, hvor danskerne finder sammen på tværs af klasseskel om kollektive løsninger på problemer med uddannelse, sundhed og social tryghed.
Dermed er fællesskabets skole et spejl af resten af samfundet; et mikrokosmos for vores demokratiske udfordringer.

