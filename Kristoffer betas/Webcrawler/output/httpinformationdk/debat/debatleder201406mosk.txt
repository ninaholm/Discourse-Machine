Moskéen i Rovsingsgade
LEDER


 Går man ind for tolerance mellem danskere og danskere ’af anden etnisk baggrund’, er det trist at konstatere, at såvel kongehuset som den politiske elite og toneangivende medier som Berlingske og Politiken sagde nej til at deltage i åbningen af den nye stormoské i Rovsingsgade på Nørrebro. Altså et klart signal om, at danske muslimer er non grata i Danmark.
Selv steder, hvor sekteriske skillelinjer og historiske modsætninger mellem lokale trosretninger jævnligt udarter sig i vold, tropper politiske og religiøse dignitarer op til hinandens højtids- og festdage, som det eksempelvis er sædvane i Libanon og indtil for nylig var det i Syrien. Både af høflighed, men især som symbolsk signal til deres politiske og religiøse menigheder om, at forsoning er bedre end forstødelse, at det er et vilkår at leve – om ikke sammen så i hvert fald ved siden af hinanden i gensidig respekt.
Sådan er det så ikke i Danmark, hvor begrundelserne for at udeblive fra moské-indvielsen i torsdags i bedste fald var patetiske – det mest arrogante afbud kom fra statsminister Helle Thorning-Schmidt (S), der jo ellers er vokset op i halal-provinsen Ishøj, og som allerede i februar lod meddele, at hun ikke havde planer om at møde op. Når statsministeren siger nej, kommer kongehuset selvfølgelig heller ikke. Kirkeminister Marianne Jelved (R) blev væk. Københavns overborgmester, Frank Jensen (S), havde dog pli nok til at undskylde sig med en travl mødekalender og sendte socialborgmesteren (S) i stedet (!).
At den radikale integrationsborgmester, Anna Mee Allerslev, også udeblev, blev begrundet med, at Dansk Islamisk Råds talsmand, Mohamed al-Maimouni, var citeret i i Jyllands-Posten for, at i islam er homoseksualitet haram, forbudt, og betragtes som ’en sygdom’ – hvilket er en kendsgerning. Da forargelsen detonerede i medierne, forsikrede han skyndsomst, at også muslimske homoseksuelle, som faktisk findes, er velkomne på Nørrebro.
Et afgørende fikspunkt i moské-debatten er byggeriets finansiering med 150 millioner kroner fra gas- og olieemiratet Qatar. De penge lugter åbenbart værre end andre penge. Et andet argument for at afvise moskeen som normal religiøs institution er, at Qatars islam ikke stemmer overens med ’danske værdier’. Det samme kan sådan set siges om romersk-katolske, græsk-ortodokse, tyske og norske kirker – alle med tilskud udefra. Så nej, heller ikke stormoskeen stemmer overens med ’danske værdier’.
Men om Qatars mildere version af den saudi-arabiske wahabi-retning, der godt nok er kras kost også for muslimer, er moskeens religiøse udgangspunkt, og at emiren støtter Det Muslimske Broderskab, der ikke – som fremstillet i Berlingske – er radikale jihadister, men en politisk-social konservativ islamisk bevægelse, er irrelevant i et samfund med trosfrihed.
At Bo Lidegaard, der er historiker, hopper med begge ben ud i det salafistiske skræmmebillede ved om sig selv i tredje person at skrive: ’Politikens chefredaktør var også inviteret, men kom ikke. Med Qatar som sponsor er det klart, at mange er skeptiske’, er forstemmende. Helt barok er journalist-præsten Sørine Gotfredsen, der i Berlingske docerer, at ’det handler om at nå derhen, hvor vi generelt forstår, at islam ikke blot er en religion, men et særtilfælde. At det er en ideologi, der sammenblander det åndelige med det politiske, og som i stormoskeen kan intensiveres til et decideret had til Vesten.’
At islam er en ’adfærdsreligion’, gør den ikke til noget ’særtilfælde’. Den tredje monoteistiske religion, jødedommen, sammenblander også det åndelige med det politiske i dogmet om, at Vestbredden er en del af det Gudgivne ’hellige land’, og i kravet om særlige spise- og livsvaner.
Moskeens ledelse forsikrer, at der ikke er bundet betingelser i halen på de 150 millioner; PET vil angiveligt holde øje med, om der opfordres til »decideret had til Vesten«; og også homoseksuelle er ifølge talsmand Mohamed al-Maimouni velkomne. Så hvad er problemet?
Problemet er et åndeligt og politisk klima paralyseret af angstneuroser, hvor ingen tør række hånden ud af frygt for, at den bliver bidt. Ikke af fæle islamister, men af islamofoberne i dansk politik.
Se også Informations fotograf Tor Birk Trads’ reportage fra åbningnen af moskéen på Rovsingsgade.

