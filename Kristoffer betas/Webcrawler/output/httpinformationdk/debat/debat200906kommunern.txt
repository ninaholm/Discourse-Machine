Kommunerne misforstår de sikrede ungdomsinstitutioners opgaver
Noget tyder på, at kommunerne ikke har helt tjek på, hvilke opgaver de sikrede institutioner for unge kriminelle har. Det er ikke behandlingsinstitutioner


 TV2 kunne forleden oplyse, at kommunerne vil afskaffe de sikrede institutioner, »hvor unge under 18 år, der har begået alvorlig kriminalitet, afsoner deres straf«. Institutionerne er nemlig meget dyre, og resultaterne er dårlige. Undersøgelser viser angiveligt, at mellem 60 og 80 procent af de unge vender tilbage til kriminaliteten efter opholdet - og det kan kommunerne ikke leve med.
Noget tyder på, at kommunerne ikke har helt tjek på, hvilke opgaver de sikrede institutioner har. Det er nemlig kun et meget lille antal af de sikrede institutioners beboere, som afsoner straf. I 2008 var det ifølge Danske Regioners statistik kun seks ud af i alt 843 anbringelser, som havde med afsoning af straf at gøre. Det er altså mindre end én procent af anbringelserne, som kommunernes kritik handler om. Måske mener man med »afsoning af straf« også anbringelser som led i ungdomssanktionen, selv om der her principielt ikke er tale om straf, men om dom til socialpædagogisk behandling. Men dels er det kun en mindre del - typisk under 10 procent - af en ungdomssanktion, som fuldbyrdes i sikret institution; resten af det toårige forløb afvikles i åben institution og ambu-lant. Dels er det kun 16 procent af anbringelserne - og kun 12 procent af opholds dagene - der vedrører ungdomssanktionen.
Varetægtssurrogat
Langt de fleste anbringelser - knap 80 procent i 2008 - sker som varetægtsfængsling.
Når 15-17 årige varetægtsfængsles, forsøger man at undgå at anbringe dem i  arresthuse, idet man herved kan komme i konflikt med FN s konvention om børns rettigheder, og hertil benyttes hjemlen i retsplejeloven til at anbringe den unge i såkaldt  varetægtssurrogat  på en sikret institution.
Som varetægtsfængslet anses man som uskyldig, indtil straffesagen er afgjort, og retten har vurderet skyldsspørgsmålet. Det er altså forkert at kalde disse unge kriminelle. Nogle bliver frikendt, og andre bliver senere dømt skyldige, men under opholdet i varetægtssurrogat skal de betragtes som uskyldige.
Betragtes som et helle
Dernæst må det understreges, at der ikke er noget behandlingsmæssigt formål med anbringelse i varetægtssurrogat. Formålet med varetægtsfængsling er at sikre, at straffeprocessen kan gennemføres, uden at den sigtede gemmer sig, forstyrrer efterforskningen eller begår kriminalitet. Formålet med at anbringe den unge i en sikret institution er at gøre varetægtsopholdet mere skånsomt end et arresthusophold og at undgå nogle af skadevirkningerne ved et arresthusophold, bl.a. isolation eller uhensigtsmæssigt samvær med ældre kriminelle.
Retsplejeloven siger udtrykkeligt, at en varetægts arrestant alene er under givet de indskrænkninger, som er nødvendige til sikring af varetægtsfængslingens øjemed eller opretholdelse af orden og sikkerhed i varetægtsfængslet. Endvidere hedder det i loven, at hverken institutionens personale eller andre må benyttes til at udforske varetægtsarrestanter. Arresthuset skal betragtes som et helle, hvor den varetægtsfængslede kan være i fred. De unge kan ikke tvinges til behandling, arbejde, undervisning eller andet og må ikke påduttes udredninger, personundersøgelser mm. i institutionen.
Yde omsorg og støtte
Denne ret til at være i  helle  gælder selvsagt også under surrogatophold i en sikret institution, da formålet jo netop er at gennemføre en mere skånsom anbringelse end i et arresthus. Det betyder ikke, at institutionen ikke må eller skal tilbyde undervisning, beskæftigelse, socialpædagogisk behandling mv., men man må ikke tvinge den unge hertil.
Når en 15-17-årig sigtes for kriminalitet, vil kommunen normalt udarbejde en undersøgelse af den unges forhold. Men det vil stride mod retsplejeloven at involvere den sikrede institutions personale i en sådan undersøgelse. Personalet må som nævnt ikke »udforske varetægtsarrestanten« og må heller ikke uden den unges og forældrenes udtrykkelige samtykke videregive oplysninger om den unges forhold på institutionen.
Personalets opgave på en sikret institution er at yde omsorg og støtte og herunder sikre, at frihedsberøvelsen griber mindst muligt ind i den unges tilværelse. Det er navnlig en vigtig opgave at sikre den bedst mulige kontakt med familien og at tilbyde undervisning, som kan modvirke, at den unge kommer for meget bagud i skolen under frihedsberøvelsen. Skal man evaluere institutionens virke, må man således undersøge, i hvilken udstrækning det lykkes at løse disse omsorgs- og støtte opgaver. Om nogle af de unge senere begår kriminalitet eller ej, har intet med institutionens opgaveløsning at gøre.
Institutionen er i relation til dens hovedklientel - de varetægtsfængslede - ikke en behandlingsinstitution, som kommunerne åbenbart tror.
Hans Jørgen Engbo er fængselsinspektør

