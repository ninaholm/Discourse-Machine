FN-direktør maner til ro i stormfuld dansk velfærdsdebat
EU-borgeres ret til velfærdsydelser i Danmark bringer ikke det danske system i fare, mener FN-organisation


 
	Polakker og rumænere malker det danske velfærdssystem, og østeuropæiske håndværkere dumper lønnen og hugger danske job.

	Sådan lyder nogle af argumenterne i debatten om EU-borgeres ret til danske velfærdsydelser, men helt usædvanligt blander generaldirektøren for den Internationale Arbejdsorganisation, ILO, der hører under FN, sig nu i debatten.

	Ifølge Ugebrevet A4 mener Guy Ryder nemlig, at debatten er ved at løbe af sporet og at den risikerer at skade lønmodtagernes rettigheder, få hele det sociale fundament under EU til at smuldre og bidrage til en bølge af nationalisme.

	- Først og fremmest skal man lade være med at forestille sig, at udenlandske arbejdstageres ret til en række ydelser udgør en trussel mod bæredygtigheden i hele det sociale sikkerhedssystem.

	- Vi taler ikke om særlig mange arbejdere eller så store summer, at velfærdssystemet vil kollapse på grund af de her problemer, siger Guy Ryder til Ugebrevet A4.

	Han har netop besøgt Danmark, hvor han har holdt møder med statsminister Helle Thorning-Schmidt (S) og beskæftigelsesminister Mette Frederiksen (S) samt repræsentanter for fagbevægelse og arbejdsgivere.

	Guy Ryder fremhæver, at der i dag er mere end 230 millioner migrantarbejdere i verden, og at de bidrager mere til nationale økonomier og velfærdssystemer end de dræner dem.

	- Hele ideen om at vandrende arbejdstagere er en byrde og dræner de sociale sikkerhedssystemer i de forskellige lande er forkert.

	- Migrantarbejdere er ikke en byrde, men bidragydere til vores nationale økonomier, og vi behøver deres arbejdskraft for at få vores økonomier til at hænge sammen, siger Guy Ryder til Ugebrevet A4.

	ILOs generalsekretær mener dog samtidig at man bør komme folks frygt for en udnyttelse af systemet i møde.

	- Jeg mener, at vi alle sammen skal anstrenge os for at forstå folks bekymringer for social dumping, arbejdsløshed og deres sociale sikkerhedsnet.

	- Folks bekymringer er nemlig ikke altid irrationelle og ulogiske. Men vi skal besvare folks bekymringer med fakta i stedet for med følelser og fornemmelser, siger han til Ugebrevet A4.

