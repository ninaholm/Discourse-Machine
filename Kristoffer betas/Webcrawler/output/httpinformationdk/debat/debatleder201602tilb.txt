Tilbage til arbejdet
LEDER


 De politiske reaktioner var faktisk det vigtigste, da Udenrigsministeriet og selvstyret i sidste uge offentliggjorde fire aftaler om, hvem der styrer hvad, når det gælder Grønlands uran. Uenighederne om, hvorvidt Danmark havde noget at skulle have sagt, fik for to år siden Grønland til at true med at nedsætte et særligt tvisteløsningsnævn for første gang i rigsfællesskabets historie. Men nu har parterne aftalt, at Danmark faktisk har det sidste ord, når det gælder grønlandsk uraneksport, og i selvstyret er de glade og kalder aftalen »meget vigtig«. Også den danske regering er med udenrigsminister Kristian Jensens (V) ord »meget glad«.
I sin substans kan den langstrakte strid næsten virke nytteløs. Der er i øjeblikket ingen udsigt til, at Grønland nogensinde skulle begynde at udvinde uran. Dels er der de endnu uafklarede spørgsmål om miljøpåvirkning og den usikre politiske situation, hvor der kun var ét mandats flertal for at ophæve uranforbuddet. Dertil kommer den ikke ubetydelige detalje, at det på grund af de lave verdensmarkedspriser foreløbigt ikke kan betale sig at udvinde uran i Grønland. Rent praktisk har det dog været nødvendigt for Danmark og selvstyret at finde en aftale nu, for at Grønland og de involverede mineselskaber kunne fortsætte forberedelserne. Det handler om respekt for, at Grønland selv bestemmer over sin undergrund.
Men stridens kerne rækker ud over uransagen og undergrunden. Det er en grundlæggende konflikt i rigsfællesskabet, hvorvidt Grønland har ret til at bedrive udenrigspolitik på de sagsområder, man har overtaget fra Danmark. Modstridende bestemmelser i grundloven og de skiftende hjemmestyreordninger har i årevis været genstand for politiske slagsmål. Men de juridiske uklarheder har også altid givet plads til pragmatiske løsninger, hvor man fokuserer på det, man kan blive enige om, mens uenighederne får lov til at glide i baggrunden. Det er netop, hvad vi har set med uranaftalen.
Her og nu viser uranaftalen, at der er sket betragtelige forbedringer i det politiske samarbejde mellem Grønland og Danmark. De konfrontatoriske meldinger fra Aleqa Hammonds formandsperiode er væk.
Danmark fik sin vilje. Grønland får sin uran – om verdensmarkedspriserne vil.

