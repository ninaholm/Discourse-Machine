Politiet generer borgerne



 
	Politiforbundet er dybt bekymret over den chikane, som mange af dets ansatte udsættes for. Chikane er til hver en tid uacceptabelt. Politiforbundet bør dog rette blikket indad og kigge på den chikane, som politiet udøver over for almindelige, fredelige, voksne borgere.

	Selv om det aldrig kan retfærdiggøre chikane af politibetjente, er det alligevel relevant at spørge: Kunne det tænkes, at borgernes manglende respekt for politiet skyldes politiets opførsel?

	Vi ser oftere og oftere, at almindelige borgere bliver generet af politiets vilkårlige anvendelse af magt, ulovlige visitationer og generelle hetz.

	Vi så den 4. februar, da 40 bevæbnede betjente troppede op med hunde på Kalundborg Gymnasium og på det groveste krænkede samtlige 700 elevers privatliv ved at gennemrode deres private ejendele såsom tasker, jakker og lommer. Begrundelsen var, at man ville sende et kraftigt signal til de unge, om at de ikke skal tage stoffer. Politiet sigtede efterfølgende én elev.

	Chikane frem for beskyttelse

	Vi oplever lignende krænkelser og fejlprioriteringer, når politiet vælger at lave totalrazziaer, foretage ulovlige og krænkende visitationer på Christianshavn, samt at kontakte 200 mennesker telefonisk, udelukkende fordi de har købt kokain, som kun er til skade for dem selv.

	Disse prioriteringer finder sted, mens vi ser kvarterer, som er så hærget af unge kriminelle, at politiet ikke tør troppe op; mens vi ser, at almindelige mennesker ikke får besøg af politiet, når de har haft indbrud; og mens vi ser, at firmaer og virksomheder søger til private vagtværn, fordi de ikke stoler på, at politiet har ressourcer til at hjælpe, når deres frihed og ejendom bliver krænket. Når politiet har mere travlt med at chikanere borgere end at beskytte dem, så er der ikke noget at sige til, at politiet døjer med en befolkning, som i stigende grad hverken beundrer, respekterer eller bakker op om dets arbejde.

Nicolai Oster, landssekretær i Liberal Alliances Ungdom, og Alex Vanopslagh, politisk ordfører i Liberal Alliances Ungdom

