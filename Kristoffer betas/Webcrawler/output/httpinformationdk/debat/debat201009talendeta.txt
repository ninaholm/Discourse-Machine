Talende tavshed om Kashmir
Den blodige nedkæmpelse af kashmirernes seneste protester mod det indiske militærstyre fik kun sparsom omtale i internationale medier. Med sine 80.000 dræbte overgår konflikten tabstallene fra Palæstina og Tibet - alligevel hører vi så at sige aldrig om den
Unge mænd fra Srinagar i Kashmir kaster sten mod indiske soldater. Den 3. september blev 24 såret i sammenstød mellem muslimer og soldater. I de seneste måneder er 65 blevet dræbt.


 Engang var Kashmir-dalen kendt for sin ekstraordinærelandskabelige skønhed. I dag er den berygtet som hjemsted for som den største og blodigste, men og også den mest upåagtede militære besættelse i verden. Med over 80.000 dræbte i et pakistansk-støttet oprør i mod Indien har konflikten for længst overhalet såvel Tibets som Palæstinas tabstal. Vilkårlige arrestationer, udgangsforbud, razziaer og kontrolposter er et dagligt vilkår for indbyggerne og håndhæves af næsten 700.000 indiske soldater. Kashmir-dalens fire millioner muslimer udsættes for udenomsretslige henrettelser, voldtægt og tortur, der byder på så barbariske variationer som strømførende ledninger indsat i peniser.
Hvorfor falder Kashmirs enorme lidelser uden for vores moralske horisont? Den kashmirske befolknings frihed fra det indiske militærstyre og dets ydmygelser kunne næppe udtrykkes højere og tydeligere. Indien har inddæmmet det oprør, som brød løs i 1989 efter massiv valgsvindel og massakrer på demonstranter. De hundredtusinder af demonstranter, som fyldte gaderne i Kashmirs byer på Indiens uafhængighedsdag (15. august, red.), var alt overvejende unge, mange af dem kun teenagere, og sjældent bevæbnet med noget mere dødbringende end sten. Men den indiske statsmagt var atter fast besluttet på at kvæle deres stemmer, som den har gjort det på alle deres forgængere. Alene i denne sommer skød og dræbte de indiske styrker over 50 demonstranter, de fleste af dem teenagere.
The New York Times betegnede de omfattende protester som »en intifada-lignende folkerejsning«. Protesterne har bredere folkelig basis end Den Grønne Bevægelse i Iran, men ingen farvekodede revolutioner er bebudet i Kashmir af vestlige kommentatorer. Ej heller sender BBC og CNN båndsløjfeklip af små børn, der bliver skudt i hovedet af indiske soldater. Bloggere og meningsmagere i Vesten har intet blik for Kashmirs døde og de sårede. Selv FN's generalsekretær, Ban ki-Moon, kunne kun overkomme at udtrykke vag bekymring over situationen i Kashmir - en udtalelse, han endda senere trak tilbage.
Kashmirs muslimer er af forståelige grunde forbitrede. Som Parvaiz Bukhari, en journalist, udtrykker det, er de sten, som demonstranterne kaster, blevet »et glemt folkeslags stemme«. Tilsvarende udtaler den garvede kashmirske journalist, Masood Hussain, sin frustration over, at hans igennem to årtier minutiøse dokumentation af omfattende overgreb og grusomheder ikke har affødt nævneværdig respons fra det internationale samfund, skønt Kashmir har vist sig at være »en stor undertrykkelseshistorie«.
Forsigtigheden - eller frygtsomheden - hos Vestens politikere er let at forstå. Ud over at fungere som en livline for skrantende vestlige økonomier danner Indien er en slags modvægt, i det mindste vestlige strategers fantasiverden, til Kina. En måned før han blev valgt, erklærede Barack Obama, at han anså løsningen på »Kashmir-krisen« for »en af sine mest presserende udenrigspolitiske opgaver«. Siden da har den amerikanske præsident ikke ytret ét ord om denne fundamentale krise, der er med til at nære alle større konflikter i det sydlige Asien.
Tavsheden
De vestlige kommentatorer, som altid beredvilligt angriber verdens undertrykkende regimer på demokratiets vegne, burde ikke holde sig tilbage her. I Kashmir findes en veluddannet og pluralistisk muslimsk befolkning, som af tradition og temperament hungrer desperat efter ægte demokrati. Men disse intellektuelle 'værdikæmpere', som er optaget af en transcendent, næsten mystisk, kamp mellem civilisation og barbari, er tilbøjelige til anse 'det demokratiske Indien' som en naturlig allieret for 'det liberale Vesten'. Så derfor må Indien naturnødvendigt gøre det rette i Kashmir, dvs. bekæmpe 'islamofascismen'. Således kan Christopher Hitchens opfordre USA til at etablere en militær alliance med »det andet store multietniske demokrati, som er under angreb af muslimsk fascisme«. Sådan skrev han i 2002, få måneder efter at hinduekstremister havde nedslagtet 2.000 muslimer i delstaten Guajarat.
Vælgerdemokratiet i multietniske, multireligiøse Indien er et af den moderne tids mest håbløse politiske eksperimenter. Det er i stigende grad sårbart over for fejl og svigt og følgelig rugekasse for militant utilfredshed og statsterror. Men penneførerne bag Vestens nye humanitære krige har alt for travlt med at fremmale store ideologiske konflikter med brede penselstrøg til at kunne få øje det indiske demokratis menneskelige lidelser og uretfærdighed.
Indiske egne forfattere og intellektuelle, som selv har bevidnet den hinduistiske højrefløjs nedbrydning af Indiens sekulære orden, ved bedre besked om de barske realiteter bag de flyvske abstraktioner. Men om Kashmir er de ofte lige så tavse, som deres kinesiske modstykker er det om Tibet. Muligvis har de med rette påtalt de fundamentalistiske og brutale aspekter af oprøret i Kashmir-dalen, men de massive ikkevoldelige protester, som Kashmir også har oplevet siden 2008, har ikke fremkaldt nogen bølge af sympati hos dem.
Få mennesker ville være bedre placeret end den højt anerkendte filosof og økonom Amartya Sen til at fremprovokere en national selvransagelse om Kashmir. Ingen kan sætte en finger på Sens engagement til fordel for Indiens fattige og forsvarsløse. Alligevel forviser Sen Kashmir-spørgsmålet til fodnoter i begge sine seneste bøger: The Argumentative Indian og Identitet og vold.
Som forfatteren Arundhati Roys seneste artikler har vist, er det i Indien noget nær umuligt at tage hul på en åbenhjertig diskussion om Kashmir uden at blive overdøvet af et kor af fordømmelse fra toneangivende meningsdannere. Hysteriske tv-værter, partiske journalister og forudindtagede kommentatorer i den koncernbeherskede indiske medievirkelighed forstærker rutinemæssigt den indiske efterretningstjenestes løgne og bedrag. At skyde skylden på Pakistan og de islamiske fundamentalister er imidlertid - som nyhedsmagasinet The Economist påpegede for et par uger siden - blevet »sværere« for den indiske regering, som »længe har fornægtet, hvor massivt et ønske det er blandt kashmirerne at slippe af med Indien«. Ikke desto mindre er dette fortsat strategien, og som den politiske filosof Pratap Bhanu Mehta, en af de få hæderlige kommentatorer om dette emne, påpeger, så handler de indiske mainstreammedier nu i samråd med regeringen »om at fratage protesterne i Kashmir enhver legitimitet«.
Knuste liv
Den effektive censur beroliger de indere, som er opsatte på ikke at lade de oprørske kashmirere besudle de verserende solstråleklicheer om Indien som »et økonomisk kraftcenter« og »et levende demokrati« - typiske visitkort, hvormed Indiens elite søger om medlemskab til Vestens eksklusive klubber. I Kashmir er nettoeffekten dybere vrede og fremmedgørelse. Som Bukhari udtrykker det, holder kashmirerne ikke blot Indiens politikere, men også Indiens journalister ansvarlige for at »kneble dem og fejlfortolke dem«.
»Visionen«, skriver Mehta, »om et liberalt Indien ligger for døden«. For Kashmirerne har denne vision vist sig lige så hul som den fundamentalistiske islam, der eksporteres fra Pakistan. Befriet fra disse to typer politiske illusioner synes de unge mænd på gaderne i Kashmir i dag udelukkende motiveret af ønsket om at udtrykke deres had til statens upersonlige brutalitet og mindes de liv, den har knust. Som den kashmirske forfatter Basharat Peer skriver i sin bevægende Brev til en ukendt inder, kan de indiske journalister måske bortredigere videoklippene med »ansigter af myrdede drenge og sørgende fædre«. »Men Kashmir selv ser det uredigerede Kashmir«.
Og Kashmir husker. »Som mange andre kashmirere«, skriver Peer, »har jeg i stilhed noteret mig ugerningerne og deres datoer«.
Og ud over de unge, som går på gaden, er der også dem, der sidder med næsen begravet i bøger. Snart vil denne generation skulle bane sig en vej ud af sine private traumer. Livet under politisk undertrykkelse er, langsomt og bittert, begyndt at afkaste en rig intellektuel og kunstnerisk høst: Peers selv- biografi Natligt udgangsforbud vil til næste år blive fulgt op af en roman af Waheed Mirza. Og flere værker er på vej. Kashmirerne taler i stigende grad for sig selv. Man kan kun håbe, at deres stemmer omsider vil trænge igennem vores ligegyldighed og pirke til vores samvittighed.
 
Pankaj Mishra er indisk romanforfatter og essayist
© The Guardian og Information
	Oversat af Niels Ivar Larsen

