Om at give nytåret bag(h)jul
Og håb


 Ja, glædelig bagjul og godt nytår – midtvejs mellem de to helligdage, juledag og nytårsdag og deres forudgående som oftest ret festlige aftener. Hvilket nok kan give anledning til overvejelser om forholdet mellem helligt og profant. Allerede indledt i forrige Frie Ord (FO) …
Først dog et hedensk ord af en gammel ven, der hverken i utide eller tide (ikke engang juleaften) går i kirke. Men som alligevel kan finde på at citere nu afdøde socialdemokrat Svend Auken, der blev spurgt, hvorfor han absolut skulle i kirke hver eneste søndag? ’For at takke for det, man ikke kan takke sig selv for’, lød svaret. Et godt svar, selv om jeg ikke selv går i kirke, for den taknemmelighed må jeg også takke for, siger vores hedenske ven. Der kraftigt deltager både som forsker, praktiker og offentlig debattør i kampen for at holde vores forbrug af materielle goder, herunder af CO2-udledninger, inden for de grænser, som naturen sætter. Hvis Jorden ifølge naturvidenskaben fortsat skal kunne give evolutionært højere udviklede planter og dyr (eksempelvis mennesker!) bæredygtige naturbetingelser som hidtil.
Frydefester
Men hvorfor »kan mennesket ikke bare acceptere at påtage sig den (psykiske) smerte, som den nødvendige omlægning af forbrugsvaner ordrer?« spørger John Fredsted i ’tråden’ efter sidste FO. Foranlediget af dets påstand om, at »sådanne taknemmelige frydefester for det, der er, forud for al vores magt over og forbrug af det, kunne i al deres mulige såkaldte religiøsitet gerne gå hen og blive forudsætning for, at … vi … overhovedet kan komme igennem med vores særdeles tiltrængte verdslige og sekulære anliggender.« »Hvorfor,« spørger Fredsted, »ville det i så fald kun være muligt for mennesket at gøre det rigtige, hvis det kan frydes over noget andet (end det, det gør i dag)?«
Mærkeligt nok gives allerede umiddelbart efter i tråden af en anden debattør og Informationslæser Niels-Simon Larsen, en kommentar: – »Der er så meget, vi kan gøre anderledes, men inden der kan ske noget, må troen på det kærlige i mennesket og imellem mennesker sættes på førstepladsen,« – som for mig er en del af svaret på Fredsteds spørgsmål. Inden der kan ske noget, inden det nye smertefulde, kan indledes, må håbet om at kunne klare det, klare blot begyndelsen på det, dog opbydes. Og hvor skal den kraft komme fra? Andet end fra glæden over, at kornet gror under sneen, at der er liv trods klingrende frost, håb for fugl og sæd i dvale. Fra alt det vi ikke kan takke os selv for. At noget nyt, et barn, overhovedet kan fødes.
At nytåret kan få bag(h)jul. Det er dog ikke vores fortjeneste.
Niels-Simon Larsen er imidlertid ikke uden videre enig i udlægningen her: »Skiller man Jesus fra Kristus, som Villy Sørensen gør, det menneskelige fra det guddommelige, det vil sige hygger sig med Jesus (som jeg gør) og giver fanden i inkarnationen, må man naturligvis være ateist. (...) Vi kan glæde os over, at solen skinner, eller det regner, men det er ikke en kærlighedshandling over for os, modsat heller ikke en straf med for meget eller for lidt af det ene eller det andet … Derfor, Ejvind, ser jeg det som en svaghed, at du taler om g-u-d. Denne lille gud slipper ind ad kattelemmen og spreder sin lugt, og hvad skal vi bruge det til? Lad os tage alle de store digteriske ånder for det, de var, digtere, og ikke gemme en rest til sidst af et eller andet ’derude’, ’deroppe’, for dér er der kun kulde. Her mellem os (mennesker) er der varme, ikke nok, men det kunne vi jo bare skabe.«
Mellemmenneskelighed
Igen er det mærkeligt, at samme Niels-Simon Larsen senere i tråden anfører just den salme af Brorson, som refererer til netop den nødvendige økologiske radikalitet hos og ved Jesus, som for selv Villy Sørensen overgik selv Sokrates’, Platons og Senecas’ humanitet, deres med- og mellem-menneskelige kærlighed: Kun den kærlighed, der også omfatter ens fjende og ikke blot ens næste, er for Jesus – kærlighed. Og hvordan opstår og begrunder han så denne ’fjende-kærlighed’? Med henvisning til solen, som står op over både onde og gode, og til regnen, der falder over både retfærdige og uretfærdige!
Moral er godt, men selvretfærdig selvhævdende moralisme, hævet over naturen og de grænser, skel og forskelle, der gør en forskel, og som alle i deres sanselighed er underlagt, er for Jesus en forbandelse. Som han forbander.
Naturligvis er lovsyngelsen af Solens hverv og regnens væde, som var de kærlighedsgerninger, ikke lovbud. De er, kære Larsen, tilbud. Uden at de i øvrigt skal skille os ad og uden at glemme alt det ’derude’, ’deroppe’, der kun er kulde. Det er på frugterne, træet skal dømmes, som bemeldte Jesus sagde og ikke på, om de kaldes guddommelige eller ej. Eller med Michael Kongstad Nielsens ord fra tråden: »Den blotte væren, livet, eksistensen, bladet, der vokser på nælden, rosen, der dufter på balkonen, alt det er værd at kæmpe for, om det så er skabt af nogen eller ej« (www.information.dk/bruger/michael-kongstad-nielsen-0). Lad Niels-Holger Nielsen derfor få det sidste ord (www.information.dk/bruger/niels-holger-nielsen): »Hvis man ikke har en gud, har man intet; men hvis man har en religion, har man alt for meget.« Godt nytår.

