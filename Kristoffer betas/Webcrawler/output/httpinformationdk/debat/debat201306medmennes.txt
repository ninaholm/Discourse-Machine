Medmenneskelig krisetid bekymrer



 
Nynne Elisabeth Schnell, pædagogmedhjælper, Vanløse

	Hvorfor er nogle borgere på kontanthjælp? Hvem bliver arbejdsløse og hvorfor? Hvilke mål har vi for vores fælles moral og medmenneskelighed? Hvis man sætter sig ned en søndag aften og falder over møderne om Vækstplan DK på tv, ser man til sin rædsel, at alle diskussioner handler om socialpolitik, men at midlet bliver fordelingspolitiske tiltag. Man regulerer altså i den tro, at penge som incitament kan give et forudsigeligt resultat i den ene eller anden retning på den sociale akse.

	Det er jo et sandt mareridt. Alt sammen uden at skænke det en tanke, at danskerne, som man laver sine beregninger på, jo heldigvis ikke er med ens forudsætninger, hvilket gør det til en helt åndssvag beregning. Det er her, jeg mener, at kynismen vinder, og vi glemmer medmenneskeligheden.

	Vi glemmer, at vi lige så godt selv kunne være den arbejdsløse, at vi som mennesker ikke vælger, hvilken sammenhæng vi er født ind i og at det af samme grund lige så godt kunne være os selv, der havde brug for hjælpen som arbejdsløs eller som kontanthjælpsmodtager. Jeg mener, at hjælpen er aldeles utilstrækkelig for både samfundet, vores kollektive moral og for den enkelte. Indenfor felter som social- og integrationspolitik er kommunikation og mennesker faktisk det væsentligste for at løse problemerne. For at få folk ud af systemerne er man nødt til at hjælpe de, som af forskellige årsager sidder fast der.

	Ingen hjælp uden nærvær

	Med flere sagsbehandlere kunne vi flytte oversete belastede familier fra kontanthjælpen og ind i de velfungerende systemer og kasser, hvori de kan hjælpes videre. Psykiatrien, uddannelsessystemet, arbejdsmarkedet, pensionskasserne.

	Det vil komme det offentlige og ikke mindst borgerne til gode. Men i alle incitamenterne blev det glemt, at det kræver kommunikation og mennesker nok at få tingene til at køre rundt på en konstruktiv måde. En investering i flere sagsbehandlere i det offentlige er en investering jeg vil vurdere mindre end den menneskelige og moralske udgift ved at lade være. Et argument jeg finder er incitament nok til bare at komme i gang.

	Hvad med at ’vækste’ lidt på moralen og medmenneskeligheden overfor udsatte grupper, skære lidt i fordommene og se om det ikke kunne redde noget af økonomien i kontanthjælpssystemet og beskæftigelsen?

