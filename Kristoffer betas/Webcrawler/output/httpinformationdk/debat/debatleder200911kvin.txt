Kvinder som gidsler



 Som det fremgår  af den intense nyhedsdækning af den amerikanske sundhedsreform, der lige nu skyller hen over både USA og verden har en mes-alliance af demokratiske abortmodstandere, flertallet af USA's katolske biskopper og et forenet republikansk parti besluttet sig for at torpedere præsident Obamas forsøg på at reformere det syge amerikanske sundhedssystem ved at bringe den kontroversielle og hypersensitive abortdiskussion i debattens centrum. Retten til fri abort findes i dag, men er skrøbelig i USA, hvor kvinder som hovedregel kan finde en læge, der vil udføre indgrebet.
Men fordi der også findes stærke modstandere af den fri abort i det demokratiske parti, er det nye forsøg på at tage kvinders ret til selv at bestemme over egen krop som gidsel i sundhedsdebatten, lykkedes over al forventning.
Repræsentanternes Hus kunne i weekenden ikke vedtage sin version af sundhedsreformen uden at inkludere et forslag fra Bart Stupak, demokrat fra Michigan, der ikke bare repeterer forbuddet mod at bruge føderale penge på abort, men også forbinder et nyt universelt dækkende sygeforsikringssystem med forbuddet. Amerikanske kvinder, der ikke selv kan betale for en abort, fratages med andre ord reelt retten til indgrebet, fordi det ikke kan dækkes af hverken en offentlig forsikring eller de nye private forsikringsordninger, der skal dannes som en del af det nye administrative set-up.
Forståeligt nok er flertallet af de kvindelige demokratiske politikere på Capitol Hill rasende over forløbet, ligeledes er de dominerende græsrodsbevægelser, der støtter retten til abort. Og mandag skrev 40 demokratiske kvindelige medlemmer af Repræsentanternes Hus under på, at de vil stemme imod loven i dens nuværende form. Dette er ikke bare politisk spilfægteri, men en reel trussel mod reformen. Og et nederlag for Obama, der med succes formåede at holde de eksplosive værdipolitiske diskussioner (i amerikansk politik kaldet social issues) ude af dag-til-dag politik.
Men nu er der ingen vej udenom. Som en demokratisk abortmodstander, den tidligere borgmester i Boston, Ray Flynn, der var den amerikanske ambassadør ved Vatikanet under Bill Clinton, sagde i går så er der »ingen nem vej ud af dette spørgsmål, for sagen er nemlig, at der er sandhed og løgn, det rette og det forkerte. Der er simpelthen ikke plads til noget kompromis.«
Så hvad kan man gøre? Loven går nu til Senatet, som er kendt for at være mere konservativt end Repræsentanternes Hus. Det ser ud som om aborttilhængerne bliver nødt til at acceptere, at betingelsen for, at Barack Obama kan få sin mest nødvendige og mest højtprioriterede indenrigspolitiske sejr i land er at ofre kvinders ret til at bestemme over sin egen krop. Sørgeligt er det, men det er svært at se, hvordan det kan undgås. USA's dårligst stillede kvinder og uønskede børn vil derfor betale prisen for, at alle amerikanere kan få ret til sundhedsydelser.

