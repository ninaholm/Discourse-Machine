Hjælp til dimittenderne



 Ledigheden blandt dimittender er stærkt stigende og mange nyuddannede oplever desværre, at de ikke er tilstrækkeligt rustet til at træde ind på arbejdsmarkedet. Samtidig forringer regeringen højtuddannede lediges mulighed for at kvalificere sig gennem uddannelse. Vel at mærke kurser, der klæder dem på til at krydse grænsen både fra studier til arbejdsliv og fra fyret til nyansat.
Konkret har regeringen stillet forslag om, at højtuddannede ikke længere skal kunne deltage i seks ugers selvvalgt uddannelse — de fagspecifikke kurser. Det betyder blandt andet, at ledige ikke har mulighed for at tage kurser, der er målrettet anerkendte metoder inden for økonomistyring og projektledelse, hvilket efterspørges af virksomhederne og som ikke er en del af universitetsuddannelserne.
Det er tankevækkende, da regeringen i forbindelse med finansloven kraftigt har argumenteret for, at uddannelse skal vægtes højt i beskæftigelsesindsatsen.
I DM er vi bekymrede for, om beskæftigelsesminister Mette Frederiksen (S) er hoppet med på forestillingen om, at højtuddannede ikke har brug for uddannelse i beskæftigelsessystemet, hvad end det saglige argument så skulle være.
Erhvervskompetence
Magisterbladet har netop offentliggjort en undersøgelse, der understreger det modsatte. 864 nyuddannede kandidater fra naturvidenskabelige studier har svaret på undersøgelsen, og 21 procent af dem synes, at uddannelsen kun i ringe eller mindre grad har rustet dem til deres arbejdsliv. Samtidig mener 23 procent, at der er ingen eller lav faglig sammenhæng mellem deres job og uddannelse.
Undersøgelsen illustrerer, at der dels er behov for fagspecifikke kurser, som et led i beskæftigelsessystemet til at styrke kandidaternes faglige selvtillid, men at der også er behov for kurser i virksomhedsforståelse, f.eks. som led i den traineeordning, som regeringen har lanceret for højtuddannede.
Ansvaret ligger dog ikke alene hos politikerne. Også universiteterne har et ansvar og må være mere opmærksomme på, at langt størstedelen af de kandidater de uddanner, skal ud på et bredt arbejdsmarked, både offentligt og privat, som ligger langt fra uddannelse til en forskerkarriere.

