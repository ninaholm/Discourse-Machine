Forvirret Berlinale



 "Berlin er ikke bare kold, den er cool," sagde festivalleder Dieter Kosslick fra scenen lørdag aften, da vinderne på årets filmfestival i Berlin skulle kåres. Tidligere snakkede han om, at Berlinalen 2008 har haft et særligt groove.
Det fik ikke overraskende det inviterede publikum af politikere, sponsorer og filmnotabiliteter til at klappe stort og smile bredt, og umiddelbart må man give Kosslick ret i, at stemningen på Berlinalen i år har været noget for sig selv. Det skal dog ikke kun forstås positivt, for om noget har festivalen og prisuddelingen været en skizofren og lidt utilfredsstillende oplevelse præget af modsatrettede tendenser.
Kosslick og hans stab, der udvælger filmene til hovedkonkurrencen og sideserierne, skal have ros for at trække tematiske røde tråde gennem deres valg af film. Berlinalen har således gennem flere år været stedet, hvor man kunne se de nyeste politiske film.
Den form for programlægning har givet festivalen en identitet og et stramt fokus, som andre festivaler ofte mangler. Men det stiller også store krav til de film, der udvælges - faren for at vælge ud fra indholdsmæssige og ikke kunstneriske kriterier er stor.
Lidt overraskende har man så i år valgt at skubbe det politiske i baggrunden og fokusere på det mere personlige, indadvendte i en række film, der fortæller afdæmpede historier om splittede familier, fortabte børn og den svære kærlighed. Det er der naturligvis intet galt i, men med nogle få undtagelser har filmene i form og indhold ikke haft meget nyt at byde på, og adskillige af dem har netop på grund af den personlige stil forekommet alt for små til at deltage i hovedkonkurrencen på en A-filmfestival som Berlin.
Det ligner næsten en form for trodsighed - eller måske er det en midaldrende mands forvirrede forsøg på at genopfinde sig selv og sin festival - når Dieter Kosslick mere eller mindre konsekvent fravælger de politiske, samfundskritiske film i en tid, der er så plaget af politiske og religiøse uroligheder.
Og når han samtidig inviterer en filminstruktør, græskfødte Costa-Gavras, der er kendt for sit politiske engagement, til at være præsident for juryen, synes festivallederen oven i købet at svigte sin egen præmis. For naturligvis fulgte Costa-Gavras sit hjerte og fik overbevist den øvrige jury om, at de største priser skulle gives til de mest udtalt politiske film i hovedkonkurrencen.
Det er da også svært at argumentere imod, at Tropa de elite, der handler om korruption i Brasilien, og Standard Operating Procedure, som skildrer den amerikanske hærs overgreb på irakiske fanger i Abu Ghraib-fængslet, skal belønnes med Berlinalens to største priser, hhv. en Guldbjørn og en Sølvbjørn, når det netop er instruktørernes intention at stille de vigtige, kritiske spørgsmål og derigennem måske ændre tingenes tilstand.
Og det er kun godt, at juryen på den måde viser, at den er uafhængig af festivalens ledelse. Men det efterlader også én med indtrykket af en festival, der ikke helt ved, hvad den vil. 

