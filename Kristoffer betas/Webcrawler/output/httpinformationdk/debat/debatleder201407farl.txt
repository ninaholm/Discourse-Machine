Den farlige berlusconisering
LEDER


 I franske medier har mange de sidste dage råbt vagt i gevær mod den »berlusconisering«, tidligere præsident Nicolas Sarkozys udfald mod dommerstanden er.
I stedet for at diskutere, hvad man er anklaget for, gør man, som Berlusconi utallige gange har gjort det i Italien: Man sætter retssystemet i et dårligt lys og kaster mistanken tilbage på de dommere, man skal dømmes af.
Samme aften Sarkozy var blevet anklaget for både magtmisbrug og korruption, leverede han på den største tv-kanal en bredside mod et »politisk instrumentaliseret retssystem«. Og tog konspiratorisk det franske folk til vidne: »Der er ting, der er ved at blive organiseret, og det bør franskmænd vide.«
Sarkozy vil »blot være en anklaget som alle andre«. Der er ikke mange franske anklagede, som får et langt interview på landets største tv- kanal samme aften, de er sat under anklage.
Man kan kritisere det franske retssystem, der som alle retssystemer har svagheder. Af historiske grunde er det sådan, at dommere i sidste ende udvælges af den siddende magt. En udvælgelse, der i realiteten blot er en underskrift på et papir, i et i øvrigt gennemsigtigt system, der omfatter konkurrencer og anbefalinger, og som fører nationens ypperste frem til dommerposterne. Og hvor man i øvrigt har mulighed for at klage over en dommers eventuelle upartiskhed. Principper, som formanden for Frankrigs dommerstand torsdag fandt det fornødent at belære den tidligere præsident om.
Problemet er, at Sarkozy ikke er hvilken som helst. Som præsident, har han selv været dette systems yderste legitimitet i fem år.
Med en voksende populisme i Europa er det uhyggeligt, at en tidligere fransk præsident i et forsøg på at redde sig selv og sin politiske fremtid kaster mistanke over et af verdens sikreste retssystemer.

