Skibet er sejlet
Et stunt som Gaza-flotillens tilhører en anden og nu forgangen epoke


 Man kan have sympatifor de aktivister i 'Free Gaza'-bevægelsen, der med 10 skibe, herunder det dansk-canadiske 'Tahrir', havde intentioner om at bryde den israelske søblokade af Gaza med det formål at få nødhjælp frem til landstribens halvanden mio. indbyggere. De lever på et areal så stort som Langeland, og størstedelen af dem er flygtninge, der overlever på nøjsomme FN-rationer.
De fleste af flotillens aktivister er uden tvivl oprigtigt forargede over den krænkelse af menneskerettighederne, som Israels kollektive afstraffelse af Gazas befolkning indebærer, og som er i strid med Geneve-konventioner og international lov. Det er vi mange, der er.
Men sympatien behøver ikke ligefrem ikke blokere for evnen til at tænke sig om. Og en eftertanke tilsiger, at den nu aborterede Gaza-flotille, der nægtes udsejling fra de græske øhavne, hvor flotillens 10 skibe tog ophold, efter at Tyrkiet meldte sig ud af projektet, fra begyndelsen var politisk uklog og reelt uden humanitær betydning.
At flotillen desuden er uden juridisk legitimitet skal nævnes i forbifarten – Israel har international accept til at borde ethvert fartøj, der prøver at bryde den blokade, der blev etableret i 2006 efter Hamas' parlamentariske valgsejr over det moderate Fatah og den efterfølgende kidnapning af soldaten Gilad Shalit, der nu er gidsel på sjette år. Blokaden blev skærpet i 2007, da Hamas med et voldeligt snuptag tog magten i Gaza, smed Fatah ud og sendte raketter ind i Israel.
Blokaden er altså begrundet i en væbnet konflikt mellem Israel og Hamas, hvis indsmugling af våben Israel selvsagt søger at forhindre, og som kulminerede med krigen i 2008-9.
Blokaden blev delvis lempet efter internationalt pres i maj 2010, da det tyrkiske nødhjælpsskib 'Mavi Marmara' blev bordet af israelske specialstyrker, der dræbte ni aktivister, mens Israels tab var endnu en pr-katastrofe, der forværrede et i forvejen stygt image.
Så langt, så slemt. Nu er situationen imidlertid en ganske anden, og den har et navn: Det arabiske forår.
Egypten, der indtil Mubaraks fald adlød påbud fra Jerusalem (via Washington) om at bistå med udsultningen af Gaza, har ændret holdning og fjernet grænsebommene i Rafah med løfte om normalisering af trafikken over grænsen.
At Israel, der med blokaden er forpligtet til at holde Gazas befolkning i live, hver uge sender 260 lastbiler med fødevarer og andre fornødenheder over Erez-grænsen betyder, at ingen behøver at dø af sult. Gazas største problem er, at Israel hindrer eksport af afgrøder oliven, frugt og grønt og dermed rammer økonomien. Det problem kan løses, når egypterne har fundet deres ben efter de kommende parlaments- og præsidentvalg, og en demokratisk valgt regering er på plads.
'Free Gaza'-flotillens erklærede hensigt, nemlig ikke kun at komme sultende nødstedte til hjælp, men også at tvinge Israel til at ophæve blokaden med efterfølgende ophør af den kollektive afstraffelse kan meget vel få den modsatte effekt nemlig at låse den israelske opinion på at fastholde blokaden. Denne opinion kunne bevæges, hvis der kan forhandles på statsligt niveau – et demokratisk Egypten kan garantere Israel den sikkerhed, der er en forudsætning for ophævelse af blokaden, for egypterne har som de eneste reel indflydelse på Hamas nu, hvor Syrien er på hælene, og Iran er isoleret af det arabiske forår. Men indtil en sådan aftale eventuelt indgås, vil Israel både juridisk og politisk være i sin gode ret til at opretholde søblokaden, der jo skal hindre import af våben fra søsiden. Israelerne vil altså have dækning for at afvise forsøg på at bryde blokaden, som flotillen havde til hensigt i forsøget på at tvinge dem til en konfrontation i rum sø, vel vidende at de ikke havde noget valg, når de 10 både nærmede sig de 20 sømilsgrænsen til Gazas strande. Formålet er altså rent politisk: At skade Israel internationalt i sig selv et dødfødt projekt, idet Israel i mange år ikke har nydt agtelse uden for USA's kongres, hvis medlemmer er afhængige af valgtilskud fra den magtfulde israelske lobby.
At flotillens ledelse har afvist et tilbud fra den græske udenrigsminister om at omlade nødhjælpen til græske skibe, der så kunne levere nødhjælpen efter forhandling med Israel om en for alle parter acceptabel ordning, bekræfter kun flotillens karakter af politisk stunt.
Men skibet er sejlet. Det lagde fra 14. januar, da Tunesiens præsident, Ben Ali, måtte pakke sine kufferter, og det fik fart på, da Mubarak smed magten en måned senere. Det indså tyrkerne, der nu lapper på de anstrengte relationer med det formål at gøre plads til et reelt forhandlingsrum, hvor Israel kan møde de nye arabiske demokratier på lige fod. I den sammenhæng vil en ny flotille-batalje være forstyrrende. Det har FN's generalsekretær også indset, hvorfor han støtter grækernes forbud mod at lade flotillen sejle ud. For at sige det, som det er: Et stunt som flotillens tilhører en anden og nu forgangen epoke. 

