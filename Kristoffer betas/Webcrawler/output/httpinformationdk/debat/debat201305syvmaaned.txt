Syv måneder for et frit Østtyskland
Informations tidligere korrespondent i Østberlin, Per Michaelsen, fortæller om, hvordan han for præcis 45 år siden blev udvist for ’undergravende virksomhed’, fordi han stod bag trykningen af systemkritikeren Robert Havemanns banebrydende manifest ’Socialisme og Demokrati’ i Information og det tjekkoslovakiske tidsskrift Svet v Obrazech
For 45 år siden blev Per Michaelsen registreret som uønsket i Østberling, og han blev udvist for det, der blev kaldt ’undergravende virksomhed’. Her Stasis hovedkvarter i det daværende Østberlin.
 Privatfoto


 
	Det var natten til den 1. juni 1968. Jeg havde netop været i Vestberlin for at besøge min gode ven Eike og spise pizza, da jeg på vejen hjem til min lejlighed i Koppenstrasse i Østberlin blev tilbageholdt af DDR’s grænsepoliti ved Checkpoint Charlie. Der gik mere end en time, så kom en højtstående officer ud fra et lokale i barakken og sagde iskoldt: »Sie sind hier unerwünscht!« (De er uønsket her!).

	Sådan endte mine syv måneder i Østberlin som dagbladet Informations korrespondent. Jeg var oprindeligt taget til Vestberlin på min SU for at skrive speciale til professor Erling Bjøl ved Institut for Statskundskab i Aarhus om østtysk udenrigspolitik, men var flyttet over på den anden side af Muren for at være tættere på stoffet. I forbindelse hermed fik Informations udenrigsredaktør J.B. Holmgaard mig akkrediteret ved presseafdelingen i DDR’s Udenrigsministerium.

	Jeg blev smidt ud af DDR, fordi jeg havde ladet systemkritikerne kemiprofessoren Robert Havemann og visesangeren Wolf Biermann komme til orde i Information. For regimet var det »statsfjendtlig hetz«, og Stasi-afdeling HA XVIII/5 havde startet en »operativ sag« for at straffe mig for »undergravende virksomhed«. I sådan en sag blev der sat stikkere på ’objektet’, etableret telefon- og rumaflytning, breve blev åbnet, boligen ransaget i al hemmelighed, og der blev foretaget skjult fotografering.

	De operative detaljer om Stasi-aktionen mod mig er blevet slettet, men det øvrige materiale viser, at Stasi må være gået særdeles grundigt til værks. Således beretter ministeren for statssikkerhed, Erich Mielke, i en personlig meddelelse den 23. maj i kun ét eksemplar direkte til politbureauets sikkerhedschef Erich Honecker, at jeg, journalist Per Michaelsen, stod bag, at systemkritikeren Robert Havemanns manifest Socialisme og Demokrati blev bragt samtidigt i Information og det tjekkoslovakiske tidsskrift Svet v Obrazech den 21. maj 1968. Det var absolut fortroligt, at manifestet skulle offentliggøres samtidig i København og Prag. Stasi må have opsnappet de samtaler, jeg førte med Informations udenrigsredaktion fra en telefon i Vestberlin.

	Inspirationen fra Prags forår

	I manifestet udfordrede Robert Havemann for første gang nogensinde det stalinistiske Ulbricht-regime for fuld hammer, idet han krævede dubcekske tilstande og demokrati, retsstat og frihedsrettigheder indført i DDR. Det var meget modigt gjort. Det er senere kommet frem, at Stasi på det tidspunkt ville have ham fængslet alene for kritiske udtalelser på dagligstuemøder blandt gode venner. Nu stod han frem i fuld offentlighed. Det historisk banebrydende dokument blev oversat til dansk i min lejlighed i Østberlin på den lille rejseskrivemaskine, jeg havde med fra Aarhus.

	I Prag var Alexander Dubcek blevet valgt til partichef den 5. januar 1968, og han stod for en socialisme med et menneskeligt ansigt. Jeg fulgte Pragforårets indvirkning på situationen i DDR på nært hold og skrev i bladet den 4. april, at hvis gnisten fra Prag fængede hos den ’unge garde’ af fagfolk i parti- og statsapparatet, stod Walter Ulbricht for fald.

	Fire dage efter denne analyse blev jeg kaldt op i Udenrigsministeriet, hvor chefen for presseafdelingen, Heinz Harms, gav mig en advarsel. Akterne afslører, at souchefen for det østtyske Handelskammer i København, Peter Hintzmann, parallelt hermed lagde pres på Informations chefredaktion for at standse mine artikler, men Børge Outze gav østtyskeren den kolde skulder.

	Da jeg trods advarslen bragte et dobbeltinterview med Robert Havemann og Wolf Biermann den 17. april, hvor de to systemkritikere solidariserede sig med ungdomsoprøret i Vestberlin og krævede rejsefrihed til Vesten, alarmerede Stasi-minister Erich Mielke politbureau-medlemmerne Paul Verner, Albert Norden og Kurt Hager. Samtidig startede Stasi-afdeling HA XVIII/5 sin ovennævnte sag mod mig. Jeg var registreret (erfasst) i den afdeling som »statsfjende« i adskillige år, derefter ved Stasi-afdeling HA XX/7, hvis speciale var bekæmpelsen af den »politiske undergrund«.

	Ulbrichts personlige udvisning

	En måned senere – og blot to dage efter Robert Havemanns manifest i Information/Svet v Obrazech den 21. maj 1968 – havde Udenrigsministeriets presseafdeling udarbejdet et beslutningsgrundlag til SED’s centralkomité-sekretariat angående min udvisning.

	Det blev bestemt, at jeg skulle ud »inden fem dage«.

	Den 30. maj kom sagen op i Politbureauet, men eftersom Walter Ulbricht var i Moskva den 29.-31. maj i spidsen for en parti- og regeringsdelegation, kunne man først træffe endelig beslutning efter dens hjemkomst.

	Næppe havde Walter Ulbricht sat foden på østtysk jord, før der blev givet besked til grænsepolitiet. Han har selv underskrevet udvisningsordren. Jeg fik ikke engang lov til at hente mine sager i Koppenstrase 66, hvor jeg boede, men fik dog nogle dage efter udleveret oversættelsen af Rudi Dutschkes Rebellion der Studenten, som jeg var i gang med for Gyldendal. Mine private breve, notater og andet materiale samt møblerne var beslaglagt. Først måneder efter fik jeg mine ting tilsendt som banegods.

	I alle årene derefter fulgte Stasi min færden. Talrige artikler fra min hånd i Information og senere hen i Ekstra Bladet blev analyseret og stemplet som ’DDR-fjendtlige’ og lagt i Stasi-afdelingen HA II/13’s database tilføjet min ’profil’. Og det var ikke noget godt, man havde at sige om min person. Næppe nogen anden dansk journalist er blevet omtalt så hadefuldt.

	Men i 1973, da Danmark havde etableret diplomatisk forbindelse med DDR, fik jeg undtagelsesvis tilladelse til at overvære de X. Verdensfestspil for ungdommen i Østberlin. Det fortrød Udenrigsministeriets presseafdeling bitterligt, for jeg var uforbederlig i mit negative syn på DDR og »smædede Fri Tysk Ungdom og statens ungdomspolitik«, som der står i et dokument fra den 22. december 1975, hvor hele mit synderegister blev gennemgået, afsluttende med nedrakningen af en artikel fra min hånd i Information om tvangsadoptioner i DDR. Ifølge de østtyske kontrollanter »overgik artiklen i sin negativitet endog de vesttyske tirader«.

	Jeg, en ’fanatisk antikommunist’

	I 1982 planlagde Eksta Bladets chefredaktør Sven Ove Gade en artikelserie om oprustningen i Vest- og Østeuropa, og jeg skulle skrive om DDR. Altså formulerede jeg et brev til DDR-ambassaden i København, hvori jeg bad den være så venlig at skaffe mig adgang til en af Den Nationale Folkehærs baser. Ansøgningen blev sendt videre til DDR’s udenrigsministerium, der straks informerede Stasi, og til sidst endte sagen, dateret den 4. maj 1982, hos Central-komiteens Agitationsafdeling. Det blev et afslag, hvilket ikke undrer, for i det pågældende dokument er jeg omtalt sådan:

	»Michaelsen besøgte DDR flere gange, og hans reportager må sammenlagt karakteriseres som usaglige, forkerte, fornærmende, provokerende, fanatisk antikommunistiske, til dels endnu mere ’højreorienterede’ end grundtonen i EB’s generelle journalistik. M. har tidligere haft indrejseforbud«.

	Samme dag gav chefen for kontraspionagen HA II, generalmajor Günther Kratsch, ordre til, at jeg skulle efterlyses ved alle DDR’s grænseovergange. Jeg havde efter hans mening tidligere foretaget »illegal research« i DDR, og nu, hvor målet var Den Nationale Folkehær, gjaldt det om at være ekstra på vagt.

	Der stod fra da af skyggehold klar til at tage imod mig, næste gang jeg begav mig ind i DDR. En enkelt fodfejl, og Stasi ville have arresteret mig, men jeg holdt mig klogeligt væk i forbindelse med Ekstra Bladets øst-vest-projekt.

	Jeg tror ikke, at jeg kunne have skrevet bøgerne Stasi og Danmark (1996) og Ugræs. Danske Stasi-kontakter (1999) sammen med min kollega Mette Herborg uden erfaringerne fra mit sammenstød med Walter Ulbricht-regimet i 1968. Men at Stasis had til mig var så enormt og varede ved så længe, overraskede mig alligevel, da jeg læste akterne om mig selv efter Murens fald i de nu åbnede østtyske arkiver.

Per Michaelsen har arbejdet for Information, DR, den tyske tv-station ZDF og Ekstra Bladet

