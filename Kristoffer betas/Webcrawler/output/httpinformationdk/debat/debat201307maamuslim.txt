Må en muslim skrive om Jesus?
Må en muslim skrive om Jesus? Ikke ifølge Fox News-intervieweren Lauren Green. Hendes ’kritiske’ interview var så tåkrummende pinligt, at det har taget de sociale medier med storm. Og forfatteren? Ja, han sælger bedre end nogensinde


 
	I fredags blev den amerikanske professor og religionsforsker Reza Aslan interviewet af Lauren Green på Fox News i anledning af, at professoren havde skrevet en bog om Jesus. Det var der formentlig ikke mange, der lagde mærke til. Men dagen efter blev interviewet lagt ud på websitet Buzzfeed, hvorfra det spredte sig med lynets hast til Facebook og Twitter. Og så blev der opmærksomhed omkring det. Lauren Green lavede et såkaldt kritisk interview. Dem ser vi mange af. De fleste er ikke specielt kritiske, men er den slags, hvor intervieweren fra starten har lagt sig fast på en bestemt vinkel, hvor enhver form for forsøg på at forklare sin holdning eller handling fra den interviewedes side afbrydes, fordi intervieweren tydeligvis er irriteret over, at den uforskammede gæst ikke køber præmissen.

	I tilfældet Lauren Green/Reza Aslan var interviewerens præmis, at professoren som muslim faktisk ikke kunne tillade sig at skrive om Jesus. Hun vendte gang på gang tilbage til hans tro og mere end antydede, at han som muslim hverken kunne eller burde røre ved Jesus. Aslan forsøgte gang på gang tålmodigt og stilfærdigt at gøre opmærksom på, at utallige kristne forskere havde skrevet udmærkede bøger om islam, at han faktisk var ekspert i bibelsk græsk, at han i 20 år havde studeret og undervist i kristendom, og hans tro var aldeles irrelevant i sammenhængen.

	Det prellede af på Fox-intervieweren, og det ti minutter lange interview udviklede sig, som den slags ’kritiske’ interview kan udvikle sig: Sympatien flyttede sig markant fra journalisten til offeret, og Buzzfeed spurgte som rubrik til videoklippet: ’Er dette det mest pinlige interview, Fox nogensinde har lavet?’

	Interviewet går sin sejrsgang i cyberspace. Det er blevet en succes – ikke for Fox (selv om dårlig omtale er bedre end ingen), men for Reza Aslan. Tirsdag skrev New York Times-journalisten Julie Bosman, at interviewets udbredelse via de sociale medier havde fået salgstallet på Azlans bog om Jesus, Zealot, til at eksplodere. Over fire millioner mennesker så klippet på Buzzfeed i weekenden, professoren fik på et par døgn 5.000 nye følgere på Twitter og forlaget Random House bestilte mandag et ekstraoplag på 50.000 bøger, efter at netboghandlen Amazon kunne konstatere, at hans bog på 24 timer gik fra ottende til førstepladsen på bestsellerlisten.

	Mens fundamentalistiske kristne og andre islamofober hader ideen om, at en muslimsk amerikaner tillader sig at skrive om Jesus, var det pæne, politisk korrekte segment allerede glade for den, så salget gik godt. Aslan havde både været gæst i The Daily Show og i Public Service-radioen NPR.

	Det svarer vel lidt til, at man i Danmark kan blive kendt og populær i nogle kredse ved kun at optræde på DR2, P1 eller i Information. Det er ikke nogen garanti for popularitet, bred og folkelig udbredelse. Men når de sociale medier sprænger nichemuren, bliver situationen en ganske anden. Twitter, Buzzfeed og Facebook sørgede for, at muren blev fjernet, og nu går salget strygende for en bog, der i øvrigt har fået adskillige respektfulde anmeldelser samt en skeptisk/kritisk omtale af klummeskriveren John S. Dickerson på – sjovt nok – foxNews.com.

	Sagen har mange interessante vinkler. Den handler om et pinligt interview, der gav bagslag. Det sker formentlig oftere, end man tror – i hvert tilfælde oftere end overfladisk-kritiske journalister tror. Den handler om en forfatters begavede brug af medierne – Aslan vidste nemlig godt, hvad han gik ind til (han havde nærmest inviteret sig selv med henvisning til Dickersons klumme) og havde derfor forberedt sig godt.

	Og så har sagen en understrøm, som vi alt for godt kender. Senest med venstrepolitikeren Inger Støibergs platte forsøg på at slå Dansk Folkeparti på den islamfjendtlige hjemmebane. Når det drejer sig om muslimer, er der ingen nuancer. De er grundlæggende mistænkelige ultrasalafister over en kam. Sådan er det slet ikke med kristne. Her anses fundamentalister af enhver art for at være ikketoneangivende særlinge. Ingen ville jo drømme om at bruge den aktuelle sag om Jehovas Vidners hadefulde udfald mod frafaldne som bevis for, at alle kristne er snæversynede og utroværdige og ikke burde forske i eller skrive bøger om islam.

Lasse Jensen er mediejournalist og vært på P1-programmet ’Mennesker og Medier’.

