De døde får medfølelse, de levende afvises
Når det kommer til bådmigranter, der lander på Europas sydlige kyster, har vi valgt en medfølelse, der rummer de døde og taler om ulykke, lidelse og traumer, men fravalgt en solidaritet, der rummer de levende og taler om rettigheder, magt og retfærdighed
Afrikanske bådflygtninge, der er blevet samlet op af det italienske skib San Marco, er på vej til modtagecentret på Lampedusa.


 Når Italiens premierminister Matteo Renzi i dag møder op til EU-topmødet, vil han kræve, at de øvrige EU-lande tager mere aktivt del i at løse problemet med det stigende antal bådflygtninge, der forsøger at komme til Europa. Hermed tager han hul på endnu et kapitel i sagaen om europæernes rådvilde forhold til flygtningene. Vil man forstå de mekanismer, der er på spil, er håndteringen af Lampedusa-tragedien natten til den 3. oktober 2013 god at blive klog på.
Den nat forliste et skib mindre end en kilometer fra den italienske ø Lampedusa. Der var 513 mennesker ombord, de fleste var fra Eritrea på flugt fra diktaturet. Flertallet af dem druknede, og da forliset blev opdaget af lokale fiskere tidligt om morgenen, lykkedes det kun at redde 157 af dem. 366 mennesker – mænd, kvinder og børn – omkom. Ifølge italiensk lov var det strafbart for de lokale fiskere at hjælpe migranterne, og ifølge nogle af fiskerne tog det også meget lang tid, før kystvagten greb ind.
Lampedusa-tragedien bliver ofte nævnt, fordi et stigende antal migranter forsøger at forcere Middelhavet på vej til Europa. Man kan spørge sig selv, hvorfor Lampedusa-tragedien er så særlig i et Europa, hvor mere end 23.000 migranter er omkommet siden 2000 i forsøget på at få et liv i Europa; hvor de fleste asylansøgere bliver nødt til at rejse ulovligt ind i Europa, hvis de vil søge asyl – og hvor i øvrigt langt den overvejende del af de migranter, der opholder sig ulovligt i Europa, kommer ind over grænsen legalt.
Statsborgerskab til de døde
De døde migranter, der blev bjærget til Lampedusa, skabte opsigt og billeder i nyhederne. Lokale, nationale, regionale og globale aktører udtrykte medfølelse og talte om solidaritet. Borgmesteren i Lampedusa, Giusi Nicolini, udtalte samme dag, som tragedien skete, at »disse lig taler alle sammen. Vi må stoppe det«. EU’s justitskommissær Cecilia Malmström udsendte en erklæring om, at hun var dybt berørt af den forfærdelige tragedie, kondolerede de døde migranters familier og lovede solidaritet med såvel migranterne som med de lande, der oplever tilstrømning af migranter. Paven talte om betydningen af at forblive medfølende og gå imod »ligegyldighedens globalisering«.
Den italienske premierminister Enrico Letta tildelte de døde afrikanere italiensk statsborgerskab og lovede dem en statsbegravelse. Han og Barroso besøgte Lampedusa et par dage efter tragedien og inspicerede de mange hundrede kister i lufthavnen, linet op på rækker med en enkelt rød rose på voksenkisterne og en tøjbamse på barnekisterne. Efter besøget i lufthavnen udtalte Barroso: »Det er et syn, man ikke glemmer.« Han var især blevet berørt af fundet af en død mor stadig forbundet til sin døde baby af navlestrengen.
Måske var noget af det særlige ved Lampedusa-tragedien, at den gav rum for længslen efter at praktisere ideen om, at vi er én menneskehed, og at alle har ret til et ordentligt liv. Måske var det særlige også, at den udstillede det paradoksale, modsætningsfulde – nogle vil sige hykleriske – indhold af tidens humanitære fornuft, hvor politiske svar i praksis baserer sig snarere på eksklusion og ligegyldighed end på medfølelse og solidaritet. Den mest overbevisende solidaritet, myndigheder og politikere kunne mønstre, blev solidariteten med de døde, der i døden blev ’lige’ som italienske statsborgere. For de levende var alt business as usual – overvejende afvisning og udelukkelse.
De (over)levende blev ført til et overfyldt modtagelsescenter på Lampedusa, med en overbelægning på 400 procent. De blev også omgående anklaget for ulovlig indvandring, hvilket takseres til en bøde på 5.000 euro.
Senere i oktober blev der afholdt en mindehøjtidelighed for de døde på Sicilien, ikke på Lampedusa, hvor de (over)levende stadig var interneret i modtagecenteret. De fik ikke lov til at deltage i mindehøjtideligheden, selv om nogle af dem havde familie og venner blandt de druknede. Derimod inviterede man regeringen i Eritrea, som repræsenterede det styre, mange af migranterne var flygtet fra.
De kunne jo bare lade være
Måske var det særlige ved Lampedusa-tragedien, at den alligevel mindede os om potentialerne i medfølelsen og huskede os på, at vi har et valg. Marine Le Pen talte et par dage efter tragedien dunder mod »følelsernes diplomati« og mente, at »det eneste, der virker, er at sende et fast og klart signal om, at ingen bliver lukket ind«, hvilket ifølge hende er det mest humane – for migranterne og for ’os’. Hun repræsenterer den forvredne humanitære fornuft, hvor medfølelse og solidaritet helt er forsvundet, og kun afvisning er tilbage. Men til hverdag lever vi alle fint med at være enige om, at det, at 239 mennesker døde i forsøg på at forcere Berlinmuren, er en forbrydelse, som den østtyske stat var ansvarlig for, mens vi til de døde ved Lampedusa siger: De kunne jo bare lade være med at forsøge.
Morten Messerschmidt skrev det klart i en kommentar til Lampedusa-tragedien: »Du og jeg skal ikke have skyldfølelse over, at udvandrere fra Afrika er parate til at betale flere hundreder eller tusinder dollar for at komme ombord på en synkefærdig båd for at krydse Middelhavet og prøve lykken i Europa. For hvem har ansvaret for den helt frivillige handling? Det har efter min mening i sidste ende de 500 udvandrere fra Eritrea og Somalia selv. (…) Vi gør hverken os selv eller udvandrede millioner af mennesker, der søger et bedre liv, en tjeneste ved at lukke dem ind i Europa.«
At »lukke dem ind« er fortsat ikke på tapetet i EU, selv om visse lande stadig tager et stort ansvar for at leve op til flygtningekonventionens ånd om at give asyl. Italienske patruljebåde samler flere migranter op nu, men de drukner stadig både ved Lampedusa, på slæb efter græske patruljebåde og i en regn af gummikugler fra spansk politi ved Ceuta uden den samme opmærksomhed som i oktober. Migranter stuves stadig sammen i lejre, få får asyl, mange udvises og deporteres. Vores medfølende svar er stadig at bygge mure og grænser, der får Berlinmuren til at ligne Legoland. Frontex og EU’s militaristiske grænsepatruljeringsprogram EUROSUR med droner, patruljebåde og diverse elektronisk overvågning skal både forhindre indvandring og forhindre, at vi konfronteres i for stort antal med døde migranter.
Medfølelse og afvisning
Anden Verdenskrig viste med katastrofal klarhed, hvordan mennesker kan blive indordnet i et hierarki og ekskluderet fra det menneskelige fællesskab uden »ret til at have rettigheder«, som Hannah Arendt skrev umiddelbart før FN’s Flygtningekonvention blev vedtaget i 1951. Konventionen tildelte ’mennesket’ en rettighed (til at søge asyl) uanset statsborgerskab og var udtryk for en humanitær fornuft, hvor menneskets rettighed var i centrum. Imidlertid har det humanitære i flygtningepolitikken i de seneste mange år været stærkt præget af spændingerne mellem medfølelse og afvisning og fornægtelse i forhold til De Andres’ lidelser, behov og rettigheder. Og her i Europa bliver vi stadig bedre og mere trænede i at forsvare vore privilegier gennem eksklusion af de svage og derefter omfatte dem med aktiv glemsel og ligegyldighed.
Til trods for ekkoet af chokket over de mange kister i lufthavnen i Lampedusa har vi valgt en medfølelse, der rummer de døde og taler om ulykke, lidelse og traumer, men fravalgt en solidaritet, der rummer de levende og taler om rettigheder, magt og retfærdighed.
Helle Stenum er migrationsforsker

