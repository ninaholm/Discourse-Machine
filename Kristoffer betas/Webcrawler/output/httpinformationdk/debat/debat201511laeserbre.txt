Læserbreve



 Godt arbejdsmiljø gavner DA
Morten Skov Christiansen, næstformand LO
DA’s arbejdsmiljøchef Christina Sode Haslund skrev den 17. november, at »i Danmark er vi nået så langt på arbejdsmiljøområdet, at der ikke længere findes nogen lette løsninger« (»Mere målrettet Arbejdstilsyn«
Det er simpelthen forkert. I 2014 pålagde Arbejdstilsynet danske virksomheder ikke færre end 12.000 strakspåbud, hvor fejlene er så alvorlige, at de skal rettes med det samme. For det meste drejer det sig ikke om komplicerede forhold.
Christina Sode Haslund påstår, at Arbejdstilsynet kun er ’fejlfindere’ og ikke kan pege på løsninger. Det er heller ikke korrekt. Arbejdstilsynet uddeler hvert år rundhåndet og gratis tusindvis af vejledninger, så virksomheder kan få inspiration til at forbedre forholdene.
Christina Sode Haslund glæder sig nærmest over, at regeringen vil spare 20 procent af Arbejdstilsynets budget og hævder, at tilsynet uden problemer kan klare opgaverne med en femtedel færre ressourcer. Udover at det er en fornærmelse af Arbejdstilsynets hårdtarbejdende medarbejdere, siger det vist sig selv, at hvis Arbejdstilsynet kontrollerer færre virksomheder, bliver færre fejl rettet, og flere medarbejdere kommer til skade.
Regeringen har meddelt, at den på næste års finanslov vil skære i de særlige tilsyn. Højst mærkværdigt – netop disse tilsyn er mest effektive, da de foregår i brancher, hvor nedslidningen er værst. For eksempel er disse tilsyn i byggebranchen seks gange så effektive som de risikobaserede tilsyn, regeringen fremover vil nøjes med. Regeringens nedskæringer rammer også de særlige tilsyn med psykisk arbejdsmiljø, selv om disse har mangedoblet registreringerne af dårligt psykisk arbejdsmiljø.
Ni ud af 10 virksomheder, der har været genstand for et særligt tilsyn fra Arbejdstilsynet, vurderer i øvrigt, at tilsynet har gjort det mere klart for dem, hvad de skal gøre for at forbedre arbejdsmiljøet.
Det kan undre, at Christina Sode Haslund fremhæver vigtigheden af Arbejdsmiljørådet. Det virker som om, Christina Sode Haslund har glemt, at et enigt Arbejdsmiljøråd med DA’s fulde opbakning og deltagelse netop har anbefalet at fastholde de særlige tilsyn, som regeringen nu ønsker at fjerne.
Vores medlemmer er helt afhængige af, at vi har et stærkt Arbejdstilsyn, der er med til at sikre et godt arbejdsmiljø. Det burde arbejdsgiverne naturligvis være enige i, da et godt arbejdsmiljø styrker bundlinjen.
Skamskåret udviklingsbistand
Holger K. Nielsen, MF, SF
Danmark nyder stor anseelse i det internationale samfund. Vi holder ord og udbetaler de penge, vi har lovet til fattige lande og internationale institutioner, der gør en fælles indsats for fred og udvikling. Derfor kan Danmark også puffe til andre lande og indtrængende opfordre til, at de gør det samme – holder ord og udbetaler de penge, de under stor pressebevågenhed har lovet på internationale konferencer.
Det er et tilbagevendende problem, at fattige udviklingslande har svært ved at budgettere og planlægge indsatser til at bekæmpe fattigdom, styrke uddannelse eller løse akutte problemer, når mange donorlande aldrig overførte de beløb, de havde lovet. Et fælles ønske fra udviklingslandene har længe været forudsigelighed og forpligtelse i udviklingsbistanden. Danmark kunne knejse med nakken, for vi blev rost for at holde ord, og ikke mindst kunne vi pirke og puffe til skurkelandene om at få overført de midler, de allerede havde lovet de fattige lande eller vores fælles institutioner. På den måde kunne vi øve indflydelse på beløb, der er langt større end vores egen bistand.
De dage kan være slut nu. For siden Venstre-regeringens tiltræden i juli 2015 har regeringen beordret Udenrigsministeriet og de danske ambassader til at opbremse alle planlagte udbetalinger og dermed spare 2,7 milliarder kroner. Det går imod en finanslov, som Venstre sammen med et bredt flertal ellers stemte for i december 2014.
De nedskårne udbetalinger spænder vidt – fra fattige lande som Mozambique, Kenya og Ghana, der ikke får de beløb, de var blevet stillet i udsigt, til nedskæring af bidragene til FN’s organisationer til krise-, terror- og narkotikaforebyggelse og til FN-fonde for fredsopbygning og landbrugsudvikling.
Vi sender et helt forkert signal, som gør, at vi mister indflydelse. Det er uvarslede og vilkårlige nedskæringer, som ikke har været til behandling i hverken finansudvalg eller folketing.
Mure hæmmer udvikling
Finn Gunst, Brønshøj
Samtidig med de igangværende folkevandringer bygger EU-landene flere og højere handelsmure.
Hvis EU skal mindske disse folkevandringer, kræver det, at EU nedlægger sine handelsmure i forhold til afrikanske stater, så det bliver lettere at være afrikansk landmand. Det vil være en hjælp i nærområderne.
Også danskere og svenskere udvandrede for 150 år siden, da de ikke så nogen anden udvej. Glem ikke vores egen historie og betænk, at mure ikke løser ret meget.

