Lad børn lære tidligt
Det er fint at debattere normeringer i dagtilbuddene. Men skulle vi ikke også tale lidt om, hvad vi skal bruge dem til? Og hvordan de kan fremme børns læring?


 I valgkampen er debatten om daginstitutionerne stort set kogt ned til spørgsmålet om, hvorvidt der skal være flere pædagoger i daginstitutionerne. Debatten om, hvad børnene skal få ud af at opholde sig i dagtilbuddene er stort set fraværende. Og spørgsmål som, hvordan hænger dagtilbuddene sammen med den senere skolestart, stilles næsten aldrig, selv om folkeskolen har været til voldsom debat i hele den forløbne valgperiode.
Forklaringen kan være, at mange i og omkring det danske dagtilbudsområde gerne vil afskærme det. Vi har noget unikt i Danmark. Vi taler ikke om førskole og førskolelærere som i mange andre lande. Vi taler om dagtilbud og pædagoguddannelse. Pædagogernes samvær og aktiviteter med børnene er noget kvalitativt andet end lærernes undervisning i skolen. Det forhold påkalder sig også international opmærksomhed og anerkendelse. Ikke så få udenlandske delegationer har besøgt de danske vuggestuer og børnehaver for at opleve, hvordan der arbejdes med børnenes relationer og udvikling gennem lege og andre pædagogiske aktiviteter.
Dagtilbudsområdet må ikke betragtes som uddannelse, siger nogle pædagoger, dagtilbudsledere og pædagogiske forskere. Frygten er, at den indrulleres i OECD-målstyring, kompetencetænkning og testmaskineri. Og det er væsentligt at fastholde det unikke i de danske dagtilbud. Vi gør det dog en bjørnetjeneste ved ikke at se dem som en del af et sammenhængende uddannelsessystem.
Jo mere vi investerer i vores børns fremtid, des bedre vil det gå dem. Vi skal sætte ind tidligt. Gør vi ikke det, bryder vi ikke den negative sociale arv, og hver femte af årgang 2015 vil stå uden uddannelse.
Tidlig indsats
Vi ved, hvad der skal til for at undgå det scenarie. Læringskurven for de fleste topper faktisk mellem 0 og tre år. Der skal ikke bare fyldes på som i en tankpasserpædagogisk forestilling. Det skal ske ved at vække nysgerrighed, ved at vække opmærksomhed og ved at lege med børnene.
Det kan sagtens foregå, uden at undervise i skolastisk eller lære teoretisk forstand. Mange forældre har oplevet den enorme glæde, der er forbundet med at gemme hovedet i hænderne og opleve små børn bryde ud i hvinende jubel, når hænderne fjernes. Den type af kontakt er overordentlig væsentlig for børns udvikling. Senere kan legene udvikle sig, og nye læreprocesser finder sted.
Netop fordi børn leger motiveret og engageret og fordyber sig i at skabe noget betydningsfuldt i en ’som om’-verden, lærer de noget om sig selv, hinanden og deres omverden og om, hvordan man agerer i den. Men de må også gerne træne. Når et barn vil lære at cykle, handler det om at øve sig igen og igen på at holde balancen, træde i pedalerne og koordinere bevægelserne på den rigtige måde. Der er ingen grund til at opfordre barnet til at lade, som om det cykler.
Sæt mål for læring
Børn kan ikke lege uden at lære, og det må gerne bruges konstruktivt og systematisk. Leg og læring er centrale og grundlæggende begreber i pædagogisk praksis, og der må gerne sættes mål for, hvad børnene skal lære gennem legen. Målene skal formuleres af de professionelle pædagoger og dagtilbudsledere. Vi bremser ikke børnenes udvikling ved at undersøge, hvad de har lært gennem legene. Vi styrker den.
Dagtilbuddenes arbejde kvalificeres ved, at der bliver legitimt at tale om læring, kompetenceudvikling og kapacitetsopbygning. Det skal ske på andre måder, end når vi taler om det i skolen, men det er fællesflader. Når det igen og igen fremhæves, at skoleledelse er vigtigt for skolens arbejde og elevernes læring, så gælder det samme for dagtilbudsledelse. Dagtilbudslederne skal være tæt på den pædagogiske praksis og sparre med pædagogerne. Derfor skal de vide noget om, hvordan børn lærer, hvordan man kan sætte mål for læreprocesser og evaluere dem. Når læreren isoleret set er den vigtigste faktor for eleverne, kan det ikke overraske, at pædagogen betyder overordentlig meget for de mindre børns udvikling og trivsel. Følgelig er antallet af pædagoger et væsentligt. Der skal være nok af dem, og de skal samarbejde med og lære af deres kolleger og ledere med hovedfokus på, hvad der gavner børnenes udvikling og læring.
Vigtigst af alt er måske, hvordan vi taler om hele dagtilbudsområdet. Man må kunne tale om læring i dagtilbud. Vi udvikler os alle på godt og ondt. Læring sker, når strukturer eller personer influerer på vores udvikling. Fri leg i dagtilbud er også læringsmiljøer og har altid været det. Her bruger børn deres erfaringer, de er sammen med børn, som kan noget andet end dem selv, og de lærer.
Investeringer i sociale indsatser for børn i førskolealderen er blandt de mest effektive for samfundsøkonomien overhovedet. Intet andet sted i uddannelsessystemet kan man bruge pengene så effektivt som i vuggestuer og børnehaver.
Andreas Rash-Christensen er forskningschef på professionshøjskolen VIA

