Furien Sandy
Frem for at gøre menneskeskabte klimaforandringer til en del af debatten om Sandy, vælger amerikanerne at rydde op og forberede sig på den næste storm


 Oplevelsen af den tropiske orkan Sandys hærgen i New York mandag tangerede til det surrealistiske.
Personbiler sejlede rundt i gaderne i det sydøstlige Manhattan og vestlige Brooklyn; strømmen forsvandt på nedre Manhattan kl. 20, da en transformatorstation eksploderede, og den ventes først at fungere igen om en uge; børsen på Wall Street var i går lukket for anden dag i træk. Den øvre del af en kran, fastsurret til en skyskraber, brækkede halvt over og hænger nu faretruende over 57. gade (den slags stuntnumre plejer man at se i spillefilm).
Langs kysten på Long Island og New Jersey er skaderne på infrastrukturen betydelige – og på dette tidlige tidspunkt endnu ikke gjort endeligt op. Men omkostningerne skal ikke alene gøres op i direkte skader forvoldt af den usædvanlige storm; man skal også indregne den medfølgende lavere økonomisk aktivitet. Det vurderes f.eks., at lukningen af New Yorks undergrundsbane koster fire milliarder dollar om dagen i tabte indtægter for byens forretningsliv.
Og så er der den psykologiske virkning. Det er 11 år siden, at de to World Trade Center-tårne styrtede sammen på det sydlige Manhattan efter det mest spektakulære og ødelæggende terrorangreb i verdenshistorien. Det er syv år siden, at den tropiske orkan Katrina oversvømmede New Orleans. Begge katastrofer blotlagde vores civilisations sårbarhed på forskellige vis, den ene i forhold til terrorisme og den anden over for et klima, der forandrer sig som følge af menneskelig aktivitet. USA bærer stadig på psykiske mén efter 11. september og tv-billeder af sorte og fattige amerikanere efterladt mutters alene i et druknet New Orleans uden hjælp fra en følelseskold Bush-regering.
I de seneste dage har nationens første sorte præsident bevist, at de centrale myndigheders indsats er uundværlig i forbindelse med den type katastrofer. Den slags opgaver kan enkeltstaterne ikke klare alene, skønt det faktisk er, hvad hans rival, Mitt Romney, anbefalede i en tv-debat under de republikanske primærvalg sidste vinter. Republikanerne nærer grundet deres ideologi et blindt had til forbundsstaten, indtil dens alarmberedskab og ressourcer gør en verden til forskel for de nødstedte borgere. Så kommer man på andre tanker.
I går roste New Jerseys republikanske guvernør, Chris Christie (en mulig præsidentkandidat i 2016), præsident Obama til skyerne for hans indsats. »Jeg er ligeglad med valgkampen. Mit ansvar som guvernør er vigtigere,« sagde Christie til Romney-kampagnens fortrydelse.
Det måske vigtigste indtryk, Sandy efterlader, er en bemærkning i går fra New Yorks guvernør, Andrew Cuomo. »Vi bliver nødt til at overveje at anlægge diger omkring Manhattan; dengang New York blev bygget, forudså man ikke disse ekstreme vejrfænomener. Byen ligger kun 30-60 cm over havets overflade,« sagde han.
Dertil er det altså kommet – diger omkring Manhattan. New York forvandlet til New Orleans. Det næste bliver diger op og ned ad USA’s nordøstkyst. I mellemtiden er ordet klimaforandring på intet tidspunkt blevet nævnt i forbindelse med Sandy, og kun sporadisk af Barack Obama i valgkampen. Amerikanske politikere og medier tør ikke bringe den varme kartoffel ind i den politiske debat, selv om meningsmålinger viser, at et klart flertal af befolkningen er stærkt bekymret over det ustyrlige klima. Denne berøringsangst skyldes utvivlsomt, at uagtet hvordan man griber opgaven an, koster en virkningsfuld bekæmpelse af klimaforandring penge og job på kort sigt. Og politikernes perspektiv er kortsigtet: Det handler om at vinde valg her og nu.
Alt tyder på, at orkanen Sandy blev så kolossal stor og tog et sving mod vest ind over fastlandet, fordi den blev blokeret af en høj koldfront over Canada og Grønland. Det er et sjældent vejrfænomen. Ikke desto mindre blev stormens styrke forstærket af det varme havvand langs USA’s nordøstkyst, hvilket kan tilskrives en usædvanlig varm sommer. Nogle klimaforskere hævder endda, at høje koldfronter er blevet mere almindelige på denne årstid på grund af den hastige nedsmeltning i Arktis.
Men frem for at gøre menneskeskabte klimaforandringer til en del af debatten om Sandy, vælger amerikanerne at rydde op og forberede sig på den næste storm.

