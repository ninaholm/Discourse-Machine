Mere fleksibilitet giver mindre frihed
En fleksibel arbejdsdag, hvor man kan komme og gå, lyder umiddelbart stressdæmpende. Men mere fleksibilitet og øget frihed på arbejdspladsen er, ifølge den danske filosof Arno Victor Nielsen, ikke løsningen på et stresset arbejdsliv — det er selve årsagen


 I gamle dage sad der ofte en formand oppe i et glasbur og kontrollerede, at medarbejderne gjorde, hvad de skulle. I dag arbejder folk i højere grad selvstændigt og kontrollerer deres egen indsats.
Ifølge Arno Victor Nielsen, tidligere professor ved Danmarks Pædagogiske Universitet, er det denne øgede fleksibilitet, der har forsaget stressbølgen i det postfordistiske samfund. Derfor er det selvmodsigende at tro, at det samme middel skal tages i brug for at bekæmpe stressen.
— Er det ikke kun naturligt, at lade arbejdslivet følge med udviklingen, så det lever op til den fleksibilitet, der er kommet i produktionsprocesserne?
»Dengang man havde det repetitive arbejde, var folk ikke stressede på samme måde, som de er i dag. Der sad folk og bevægede armene efter et bestemt mønster, og når det var fyraften, gik de hjem og holdt fri. Det medførte ikke stress, for man kendte sine præcise daglige arbejdstider og opgaver. Sartre beskrev det primitive industrielle arbejde som noget positivt, fordi det betød, at arbejdsgiver kun fik fat i ens krop.
Det, der kendetegner det moderne arbejde, er, at arbejdsgiveren vil have fat i ens sjæl. Han skal ikke kun bruge vores hænder, han skal bruge vores initiativ, motivation og konstante smil på arbejdspladsen.«
Frihed er ikke løsningen
Mange stresskonsulenter abonnerer for tiden på budskabet om, at det er muligt at øge effektiviteten i virksomheder og institutioner, samtidig med at man skaber en mindre stresset hverdag. Løftestangen er mindre kontrol og mere frihed til den enkelte. Medarbejderne skal have lov selv at planlægge deres arbejdsliv, så det private og det professionelle går op i en højere enhed.
Arno Victor Nielsen medgiver, at budskabet intuitivt virker appellerende, men ifølge ham er det i virkeligheden temmelig meningsløst. Han er overbevist om, at virksomhederne allerede har høstet den grad af fleksibilitet, som er mulig.
»I det omfang, det er muligt, forsøger man selvfølgelig at gøre tingene fleksible, så de kan tilpasses det individualiserede samfund. Men der er stadigvæk mange steder, hvor man er afhængig af, at alle kommer til tiden. Det er kun på tegnestuer, at man kan få lov til at komme og gå som man har lyst,« siger han og fastslår, at virksomhedslederne i Danmark umuligt kan være så dumme, at de ikke har forsøgt at udnytte de ressourcer, der ligger i at optimere fleksibiliteten. Derfor tror han ikke, at der er mere at hente på det område.
— Kan folk, som udelukkende arbejder foran deres computer, ikke undgå en stresset hverdag ved at arbejde hjemmefra og løse opgaver på deres egne præmisser?
»Jeg tror ikke, at det er ønskværdigt for nogen at blive sin egen arbejdsgiver og udføre selvkontrol. Det betyder jo bare, at man aldrig har fri.«
Belønnet til selvkontrol
Mange steder fremmes selvkontrollen af belønningssystemer, som sigter på at holde arbejdstagernes fokus på et spor, der er i arbejdsgiverens interesse. I stedet for selv at overvåge hvert et skridt medarbejderen tager, fremmer arbejdsgiverne den ønskelige adfærd gennem incitamenter. Problemet er, at det gør selvkontrollerende adfærds skyggesider endnu mere dystre.
Arno Victor Nielsen fremhæver i den forbindelse Middelfart Sparekasse, der for nogle år siden blev kåret som Danmarks bedste arbejdsplads. Her måtte direktøren tvinge sine medarbejdere til at holde fri, fordi de var blevet afhængige af bankens belønnende arbejdsmodel.
Man havde oprettet så mange bonusordninger og anerkendende ledelsesmetoder, at medarbejderne blev afhængige af den konstante ros og belønning, de fik på deres arbejdsplads.
»Systemerne gav umiddelbart indtryk af, at den enkelte havde stor frihed, men resultatet var, at de konstant var på arbejde. De belønningsstrukturer, som fulgte med det fleksible arbejde, kontrollerede i virkeligheden deres adfærd,« siger Arno Victor Nielsen.
Ifølge ham er konsekvensen ofte, at privatlivet bliver fattigt i forhold til arbejdslivet. På jobbet tilbydes man nemlig et miljø, som mest af alt minder om en sportskamp.
»Det giver selvfølgelig stress, men også nydelse, og det er det geniale ved den nye form for arbejde. Man får i pose og sæk, man bliver udsat for psykisk pres, men samtidig belønnet. De to sider hænger jo sammen. Derfor kan man ikke arbejde mere fleksibelt uden også at blive mere stresset.«
En kunstner på kontoret
Ifølge Arno Victor Nielsen bliver stressammenbrud i dag brugt som en individuel form for strejke.
Hvor man tidligere strejkede kollektivt gennem fagforeningerne, strejker man nu individuelt ved at sygemelde sig med stress. Derfor bør arbejdsgiverne følge kravet om mere fleksibilitet op med vilje til at give medarbejdere længere sygepauser.
»Ingen mennesker kan løbe rundt hele døgnet uden en gang imellem at stoppe op og tage en pause. For konstant at kunne yde det maksimale, bliver man nødt til en gang imellem at yde det minimale.«
Derfor må vi ifølge Arno Victor Nielsen indrette vores samfund sådan, at det bliver socialt acceptabelt at holde længere pauser fra arbejdsmarkedet.
»Det er, som om man forventer, at alle nu til dags skal arbejde, som om de var kunstnere. Hver dag på arbejde er en ny forestilling, hvor man skal levere en perfekt præstation. Og som det ofte sker med kunstnere, brænder man ud med tiden.«
Derfor er den eneste løsning, ifølge ham, at indstille arbejdsgiverne på, at hvis de presser deres medarbejdere til det optimale, må de også betale prisen, når de går ned med stress.
»Folk vil juble over fleksibiliteten, indtil til de oplever den i praksis, og indser at det blot er varm luft«.

