En kvinde, der kan lide metal
Jeg vil iklæde mig den sorte uniform og vandre mod Refshaleøen og metalfestivalen Copenhell i weekenden. Det bliver ikke et kønt syn, der møder mig. Men bliver det et kønnet syn?


 Da jeg begyndte i 1.g, havde jeg overtegnet mit penalhus. Dengang fungerede de sammensyede læderlapper som analoge facebookprofiler. Her kunne man afkode, hvad og hvem et ungt menneske ’syntes godt om’ og om vedkommende var ’i et forhold’. På mit penalhus stod f.eks. Korn, Marilyn Manson og Metallica. Min smag og kommunikationsevne er siden blevet mere raffineret, men dengang var jeg altså 16 år og ’musikalsk søgende’.
I den første samfundsfagstime konstaterede en af drengene: »Nå, din kæreste er nok til metal, hva?« og nikkede mod mit penalhus. Det var ikke ment som en provokation. Jeg tror, han var alvorligt interesseret i at vide, hvem min kæreste mon var. Jeg havde ikke nogen. Jeg kunne faktisk godt lide den slags musik. Men det kunne han ikke forestille sig. Hvis en pige var fan, måtte hun være det pga. en fyr.
Sådan er opfattelsen stadig. Folk synes, det er decideret mærkeligt, at jeg skal til Copenhell i weekenden, hvor hovednavnene tæller Slayer og Lamb of God. I kantinen kort før disse ord blev skrevet spurgte en kollega mig: »Nå, er det din ting? Metal?« Det er altså noget, der får mig til at stikke ud: En kvinde, der kan lide metal. Det er min ’ting’.
Og der er da også få kvinder i miljøet. Well, det er der generelt i musik. Men indenfor metalgenren er langt de fleste pagefrisurer af den slags, der bliver tynde i toppen. Faktisk er det set udefra en så maskulint domineret musikgenre, at der skrives ph.d.’er og disputatser, om hvad de kvindelige metalfans, der trods alt findes, mon kan lide ved hård rock og metal musik.
Rosemary Lucy Hill er kønsforsker ved Centre for Women’s Studies ved University of York, og ved en nyligt afholdt konference om metalmusik i Prag fremlagde hun sin forskning om køn i metalmiljøet. Hendes konklusion er, at der ikke er noget, altså køn. Og det er en del af attraktionen for kvinder.
Hun har bl.a. spurgt de kvindelige metalfans, om de nogensinde havde været udsat for sexisme i det maskuline miljø. Svaret var nej. Faktisk definerede mange af kvinderne netop metalmiljøets syn på køn i modsætning til popmusikkens tingsliggørelse af kvindekroppen. De følte sig nedgjort i mainstream, ikke i metal.
Men betyder det så, at de bliver ’en af drengene’? Gør de køb på deres femininitet for at opnå accept? Det viste sig for det første, at de, der havde sværest ved at acceptere kvinder i metalmiljøet, var de, der ikke selv var en del af det. Dernæst kunne Rosemary Lucy Hill påvise, at kvinderne ikke havde behov for at udtrykke maskulinitet eller at afsøge alternative former for femininitet. De afviste mainstreamfemininitet, men søgte ikke en anden kønsidentitet. De følte sig befriet fra deres køn. Metalmiljøet tilbyder dem en mulighed for at føle, at der ikke findes køn, eller at køn ikke betyder noget.
Man skulle tro, de havde læst Monique Wittig, disse kvinder fra metalmiljøet. Den franske feminist har for længst fastslået, at der kun findes et køn: det feminine. Det maskuline er ikke et køn. Det er normen. Så derfor oplever de kvindelige metalfans, at der ikke findes køn, når de går til metalfestivaler, hvor den maskuline dominans er voldsom. Men det gør der naturligvis.
Der er dog ingen tvivl om, at kvindens glæde ved at befinde sig i et imaginært kønsløst rum siger mere om det omkringliggende samfund end om subkulturen. Kvinderne foretrækker at undgå at forholde sig til deres køn frem for at acceptere den konstruktion af det kvindelige køn, som mainstream tilbyder.
Som kvinde bevæger jeg mig altså rundt i en form for falsk kønsbevidsthed, når jeg i morgen følges til metalfestival med en horde af mandlige venner. Det er da deprimerende. Måske er det derfor, vi alle går klædt i sort. Det er heldigvis en form for trøst at sørgetoget over det tabte slag mod den maskuline ideologi er ledsaget af god musik. Og der er da også visse fordele ved at operere i en subkultur, som nok er kønsløst i den falske bevidsthed, men alligevel må ligge under for det konstruerede køn, der findes i det omkringliggende samfund: Køen til dametoilettet er altid kort.
Anita Brask Rasmussen er kulturjournalist

