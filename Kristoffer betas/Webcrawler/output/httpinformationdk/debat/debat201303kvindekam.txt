Kvindekamp i dag: Kvinder, der hader ... kvinder
Moderne kvindekamp skal tages helt bogstaveligt. Kvinder kæmper mod kvinder og snarere end at udfordre det patriarkalske samfund, består den ultimative ’frihed’ i at blive en del af det


 Det er kvindernes internationale kampdag, og i Danmark fejres ikke mindst retten til den frie abort, der blev indført for præcist 40 år siden. Stort tillykke – altså til mændene. For kvindekamp har udviklet sig til at skulle forstås helt bogstaveligt: Kvinder mod kvinder. Venstreorienterede mod højreorienterede, sekulære mod religiøse, konservative mod liberale, karrierekvinder mod hjemmegående og sådan kunne man blive ved.
Der er ingen modstand mod eller seriøs kritik af det patriarkalske samfund, som tværtimod er blevet ophøjet til målestok for, hvor ’lige’ manden og kvinden er. Kvinden er ’fri’, når hun får lov at sidde på den chefgang eller i den direktørstol, som manden har siddet i i århundreder.
Det er den samme (manglende) logik, der gjorde sig gældende i århundreder mellem den ’civiliserede’ hvide mand og de primitive indfødte på de kontinenter, europæerne koloniserede, og den tankegang som stadig delvist gennemsyrer moderne udviklingsarbejde. Den historie som blev fortalt – og reproduceret – var, at den ene kultur betragtedes som overlegen i forhold til den anden, og hvis de indfødte havde nogle rettigheder, var det retten til at blive ’civiliseret’ af os.
Tilbyder ikke alternativ
Kvindekampen er stort set død, men i det omfang en lille gruppe feminister stadig råber lidt op, er ligestilling omdrejningspunktet for langt de fleste. Men ligestilling er her blot et synonym for retten til at blive en del af det patriarkalske samfund.
Var der tale om ægte emanciperende kvindekamp, havde man udfordret magten og det mandsdominerede samfund, hvilket samtidens kvinder ikke blot undlader – de går endda dets ærinde.
Det er problematisk for begge køn og den generelle samfundsudvikling, at der ikke bliver stillet større spørgsmålstegn ved endemålet, og at der synes at være konsensus om, at de ’værdier’, man traditionelt har forbundet med det ene køn – magt, status, kapitalisme, rigdom, økonomi osv. – er blevet målestok for, hvor ’frit’ det andet køn er.
Ikke dermed sagt at kvinden skal tilbage til kødgryderne, som visse dele af højrefløjen plæderer for. For den tilgang er netop stadig kvindeundertrykkende, mens en ideel kvindekamp ville være proaktiv og forsøge at gøre op med de eksisterende kønsroller.
Pointen er den, at der lige nu ingen alternativer bliver formuleret, og ingen opgør taget eller forsøgt italesat, der kan dreje samfundet i en anden retning, end den ikke bæredygtige selvmordskurs, det patriarkalske og stærkt liberale samfund tager lige nu.
Det virkelig sørgelige er, at alle taber i det spil. Men derudover betyder den vestlige kvindes misforståede og selvcentrerede kvindekamp, at man svigter undertrykte kvinder overalt på kloden.
Kvinder lades i stikken
Netop fordi man ikke rigtigt kæmper mod undertrykkelse, men for retten til at blive ’ligestillet’ inden for en meget tvivlsom ramme, lades 95 procent af verdens kvinder i stikken.
Den tvivlsomme ramme har bl.a. betydet et overdrevet fokus på kønsroller inden for den muslimske kultur – hvad den så end helt præcist er. Særligt en gruppe bestående af kvindekampens gamle garde sidder i dag helt ude yderst til højre, hvor de har stirret sig blinde på tørklæder og æresdrab.
Nærmest ingen muslimske kvinder føler dog, at man taler deres sag, hvilket meget godt understreger den grundlæggende pointe i denne sammenhæng: Kvinder kæmper mod kvinder, og mændene kan bare læne sig tilbage og ’nyde’ slaget. Hvad tørklæder angår, har forskning vist, at i det omfang, nogle etniske kvinder føler sig presset til at bære det, skyldes det andre etniske kvinders ’mobning’ snarere end pres fra mændene.
I forhold til æresdrab kan ingen benægte, at det er modbydeligt; debatten om det er bare fuldstændig ude af proportioner, hvilket betyder, at man overser ufatteligt mange andre overgreb og kvindeundertrykkelse rundt omkring.
På verdensplan skønner FN, at op imod 5.000 kvinder er ofre for æresdrab. Det er sådan cirka 5.000 for mange, men ingen taler for alvor om, at der i Rusland alene dør omkring 14.000 kvinder årligt som følge af vold begået af deres ægtemænd eller mandlige slægtninge.
Udvider vi debatten til at omfatte voldtægt, er tallene helt absurde. Der findes (mange) lande i Afrika, Asien og Latinamerika, hvor sandsynligheden for, at du bliver voldtaget og seksuelt misbrugt i løbet af dit liv, er langt større end for, at du går fri.
Tillykke til manden
Og vil man diskutere religiøse dogmer, som medfører lidelse og død for kvinder, er det påfaldende, så tavse de danske kvindesagsforkæmpere, der konstant taler om tørklæder og æresdrab, er i forhold til den katolske kirke og dennes præventions- og abortforbud.
Ifølge verdenssundhedsorganisationen WHO mister omkring 50.000 kvinder livet årligt, fordi der ikke er adgang til fri abort.
Og fordi en gammel mand i Rom i røde sutsko har besluttet, at prævention ikke er i overensstemmelse med katolicismens dogmer, må hundredtusindvis af kvinder, særligt i Afrika syd for Sahara, dø hvert år.
Man kunne også sætte det helt på spidsen og sige, at ovenstående grusomheder aldrig kunne forekomme, hvis det ikke var fordi, at kvindekamp i dag er reduceret til (for manges vedkommende) at problematisere (u) ligestilling i muslimske samfund/kulturer og ellers at blive en del af den patriarkalske orden snarere end at bekæmpe den.
Kvindekamp i dag skal altså forstås helt bogstaveligt, og så længe det er tilfældet, er 8. marts måske nok en festdag. Men for mændene og særligt dem, der ønsker, at de nuværende magtforhold skal bestå.
 
Brian Esbensen er cand.scient.soc., journalist og kommentator med speciale i udviklingspolitik og internationale politiske forhold

