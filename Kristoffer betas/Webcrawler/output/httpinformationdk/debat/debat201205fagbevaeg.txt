Fagbevægelsen slider på sit mandat
Alt tyder på, at fagbevægelsen i sin iver efter at være salonfæhig forhandlingspartner ved de kommende trepartsforhandlinger er klar til at lade lønmodtagerne betale for krisen endnu en gang. Det kan slide på den legitimitet, som er selve grundlaget for den indflydelse, bevægelsen angler efter
Det er efterhånden mange år siden, lønmodtagerne demonstrerede i stort tal på Christiansborg Slotsplads. På billedet protestere demonstranter mod SV-regeringen i 1978.


 Fagbevægelsen er svækket op til de forestående trepartsforhandlinger. De økonomiske konjunkturer dekreterer krisestyringspolitik, og det er lønmodtagerne, der hidtil har betalt. Først via tilbagetrækningsreformen. Dernæst via de netop overståede overenskomstforhandlinger, som betød en reallønsnedgang. Og senest i forbindelse med regeringens 2020-plan, som varsler beskæringer af flexjobordning, dagpenge, kontanthjælp og førtidspension.
Lønmodtagerne har altså allerede betalt hele tre gange for krisen.
Regeringen lægger imidlertid op til endnu flere regninger til lønmodtagerne ved trepartsforhandlingerne, hvor kravet er øget arbejdstid. Med det udspil kan man undre sig over, hvorfor Harald Børsting og LO som lønmodtagernes repræsentanter overhovedet har en interesse i at deltage og legitimere disse forringelser. I det lys er det måske ikke så svært at forstå medlemsflugten fra LO.
For at forstå, hvorfor LO alligevel er fast besluttet på at indgå en aftale, må man sætte sig ind i den logik, som den faglige top opererer ud fra.
I et forsvar for de etablerede forhandlingssystemer og samarbejdsrelationer, Den Danske Model, har man efterhånden tabt fokus på de udfordringer, som lønmodtagerne står over for i deres hverdag. Når Harald Børsting skal forklare, hvad det er, han kæmper for, så er det Den Danske Models overlevelse, dvs. det danske aftalesystem.
Vi forstår til fulde, at Børsting er glad for denne model, for gennem tiden har den været et fremragende middel til at fremme og forsvare lønmodtagernes rettigheder. Men en undersøgelse fra Ugebrevet A4 viser, at fire ud af ti danskere forventer vigende overenskomstdækning i fremtiden, og udviklingen bifaldes af arbejdsgiverne og vurderes som realistisk af flere forskere. Kun Harald Børsting afviser, at der er noget om snakken.
Faktum er imidlertid, at sager med uorganiseret arbejdskraft fylder i mediebilledet. Når medlemmerne flygter fra LO, er det kun forventeligt, at færre arbejdspladser efterhånden vil være dækket af overenskomster. Denne udvikling truer Den Danske Model. Spørgsmålet er så, hvordan den forsvares bedst.
Fra tredjepart til tredje hjul
Det lader til, at Børsting & Co. mener, at kampen bedst kan vindes ved at henvise til de etablerede institutioner og deres beståen samt gennem tætte relationer til både DA og de politiske partier.
Jesper Due og Jørgen Steen Madsen viser i deres storværk Fra storkonflikt til barselsfond, hvor vigtige de personlige relationer og den gensidige tillid er mellem forhandlerne fra henholdsvis LO og DA. Der opbygges således en forhandlingselite, der orienterer sig efter at løse problemer i konsensus. Her oplever LO at blive opfattet som legitime af arbejdsgivere og regeringen. Derfor må den faglige politik også orientere sig efter de etablerede forhandlingsinstitutioner.
Det placerer Børsting og LO som ansvarlige aktører, der er med til at forme den danske samfundsudvikling. Problemet bliver imidlertid, at man for at blive opfattet som legitim accepterer at spille efter magtens regler.
Man accepterer med andre ord arbejdsgivernes og regeringens måde at anskue samfundets udfordringer. Det gælder f.eks. den tvivlsomme antagelse om, at øget arbejdsudbud skaber flere arbejdspladser og ikke bare betyder lavere løn, fordi efterspørgslen på arbejdskraft falder.
Det betyder også, at man i mindre grad kan inddrage problemstillinger, som rejses nedefra i bevægelsen, fordi disse ikke nødvendigvis udtales i magtens sprog og ud fra resten af elitens verdensbillede.
Det er en del af forklaringen på, at fagbevægelsens ledere er bange for at inddrage medlemmerne i, hvad man skal kræve i trepartsforhandlingerne.
Man frygter at blive gjort til grin med ’urealistiske’ krav. LO-toppen synes altså at foretrække rollen som tredje hjul frem for den som tredje part.
Imidlertid risikerer man ved denne integration med den statslige og økonomiske elite på længere sigt at gøre sig selv irrelevant både som tredje part og tredje hjul, fordi man mister sin legitimitet hos medlemmerne. I øjeblikket stemmer de med fødderne og forlader fagbevægelsen i stort tal.
Den udvikling ligger givetvis i baghovedet på Børsting, når han sætter sig ved forhandlingsbordet. Han vil gerne signalere, at fagbevægelsen stadig har en central rolle og ikke er et fortidslevn, som diverse borgerlige debattører hævder.
Men hvis prisen for at indtage en central position i samfundsudviklingen er, at man får sine medlemmer til at betale for krisen for fjerde gang, er det svært at se, at dette skulle stoppe medlemsflugten.
Intet mandat fra medlemmerne
Op til trepartsforhandlingerne står Børsting over for den samme udfordring som forgængeren Finn Thorgrimson stod over for i slutningen af 1980’erne. Her accepterede LO løntilbageholdenhed, men fik samtidig væsentlige indrømmelser i form af arbejdsmarkedspensioner. Børsting må hive en lignende kanin op af hatten denne gang. Ellers fremstår han fuldstændig utroværdig over for medlemmerne. Når arbejdsgivere og regeringen kræver øget arbejdstid, må og skal Børsting forlange modydelser. Men lønkampen er midlertidigt suspenderet, og forringelser af efterløn, kontanthjælp, dagpenge, flexjob og førtidspension vil blive kørt igennem, uden at LO kan gøre hverken fra eller til.
Børsting stillede i sin 1. maj-tale de rigtige krav. Han krævede vækst, jobrotation og efteruddannelse, praktikpladser og en forøgelse af indsatsen mod social dumping. Det er netop med udsigt til øget jobsikkerhed og arbejdsløshedsbekæmpelse, at lønmodtagerne har accepteret reallønsfaldet i forårets overenskomster.
Arbejdsgiverne skal være med til at betale prisen for at sikre danske arbejdspladser og bekæmpe social dumping, og de midler i statskassen, som det øgede arbejdsudbud forventes at give, må komme lønmodtagerne til gode i form af efteruddannelse og vækstinitiativer.
Men Børsting er på en svær mission, for han sætter sig til forhandlingsbordet som en mand, medlemmerne flygter fra. Der møder ikke 50.000 lønmodtagere op på slotspladsen, og avisernes debatspalter flyder ikke over af læserbreve fra frustrerede arbejdere. Børsting har nemlig ikke hentet et mandat blandt sine egne medlemmer ved at bruge ressourcerne på kampagner og opsøgende arbejde, hvor han offensivt spurgte medlemmerne, hvad de mener skal på bordet ved trepartsforhandlingerne. Derfor kan han ikke forvente deres aktive opbakning, når der skal forhandles. Alle rundt om bordet ved, at Børsting er den eneste spiller uden trumfer.
Med et bredt funderet mandat ville Harald Børsting reelt være lønmodtagernes legitime forhandler. LO og fagbevægelsens legitimitet over for stat og arbejdsgivere består i sidste ende i magten til at kunne mobilisere de danske lønmodtagere. Arbejderbevægelsen har historisk været den mest betydningsfulde demokratiske bevægelse. Den lærte danskerne, at de mange kan gøre sig gældende over for de få magtfulde ved demokratisk deltagelse.
Denne historiske lektie synes nutidens ledere at have glemt. Det er en skam, for den er i disse krisetider mere relevant end nogensinde.

