Power-Pind



 VENSTRES GENIALE tænker, den oversete Søren Pind, kom i en tale grundlovsdag med en kulturpolitisk dynamitstang af et forslag; Hver dansker skal have et ekstra fradrag om året til at købe kunst og kultur for. I praksis vil det sige, at man lægger alle sine bif-, teater- og koncertbilletter i en skål og gemmer dem til den dag, selvangivelsen skal udfyldes, sammen med kvitteringen for de bøger, det maleri og de cd'er, man måtte købe. Pind foreslår 20.000 kr.
 Det skal nok kunne få gang i omsætningen i den skrantende musikbranche. Et mangedoblet antal tilhørere vil gå ud og høre musik på spillestederne. Døende boghandlere vil redde livet, nye boghandler vil opstå, flere film vil blive produceret, og en masse mennesker vil komme i arbejde, fordi et øget kulturliv vil give mange arbejdspladser, ikke kun i branchen, men også i tilknyttede brancher i lokalområdet. Det viser flere undersøgelser. 1.000 blomster vil blomstre, og irerne, der har givet deres kunstnere skattefrihed, vil få baghjul.
FORSLAGET KOMMER vel at mærke på et tidspunkt, hvor kulturminister Carina Christensen (K) har fået nedadvendte tommelfingre, endog fra sine egne, fordi hun endnu ikke har præsenteret en eneste vision i sit nye embede. End ikke hendes spindoktors forsøg på akkumulere sympati ved i al hast at beordre hende til at gifte sig ved et romantisk kirkebryllup har hjulpet. Den gik for Villy Søvndal, men den går ikke hver gang.
 Power-Pinds forslag er så stort tænkt, at andre politikere straks har forsværget det. De kan simpelthen ikke rumme det i deres hjerner. Socialdemokraternes kulturordfører, Mogens Jensen, som burde klappe i sine små hænder, kalder det spændende og sympatisk, men lander på at mene, det er urealistisk. Finansordfører for DF, Kristian Thulesen Dahl, siger, at forslaget ingen gang har på jord, men mest smerteligt må det være for Søren Pind, at partifællen, skatteminister Kristian Jensen, også straks lagde forslaget dødt. 
MEN HVORFOR urealistisk? Det var ikke urealistisk, da Brian Mikkelsen gav erhvervsvirksomheder fradrag for indkøb af billedkunst, og det var - på det store plan - ikke realistisk at tro, at Berlin-muren kunne falde, men det skete. Man siger, at vi har en meget ung skatteminister, men ser nu, at han er åndeligt gammel og forstokket. Der er selvfølgelig nogle problematikker. Pind vil finansiere skattelettelsen ved at fyre fedtlaget af administratorer og smagsdommere i kulturlivet, hvorved armslængdeprincippet vil gå op i røg. Det vil kunstnerne sikkert være glade for, men vil folk selv kunne finde ud af, hvad kunst, de kan lide? Og hvad skal fedtlaget lave efterfølgende?
 Hvis nu en kunstner finder på at ophøje en hestepære til kunst ved at lægge den op på en piedestal, og hvis en god ven så køber den for 20.000 kroner, er det så et fradrag, som er i orden? 
 Det må kunne klares. Vi vil have Søren Pind som kulturminister!

