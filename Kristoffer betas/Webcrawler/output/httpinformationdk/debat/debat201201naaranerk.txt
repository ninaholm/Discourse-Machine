Når den anerkendende tilgang bliver positivitetsfascisme
Managementperspektivet ’den anerkendende tilgang’ har sneget sig ind alle steder i den offentlige og private sektor. Hensigten har været at skabe et bedre arbejdsmiljø med flere glade medarbejdere, men måske leder det i virkeligheden til flere sygemeldinger


 Jeg har lige fået en opringning fra en pædagog, der efter eget udsagn har sygemeldt sig på grund af den såkaldte anerkendende tilgang. Hun kunne fortælle mig, at efter tiltrædelsen af en ny leder var det blevet forbudt at sige noget kritisk, endsige bruge negativt ladede ord. Alle pædagoger på institutionen skulle tilegne sig den anerkendende tilgang over for børn, forældre og ledelse. Konsekvensen blev en sygemelding for den pågældende pædagog og et ønske om aldrig at vende tilbage til det arbejde, hun ellers altid havde holdt af.
To teorier på markedet
Der er to anerkendelses- teorier på markedet lige nu. Den ene stammer fra kritisk teori, og den søger at kortlægge forskellige former for samfundsmæssige krænkelser, eftersom de informerer om manglende eller forbigået anerkendelse. Her er tale om den form for manglende anerkendelse, der kan betragtes som uretfærdig eller ligefrem patologisk, fordi den på et elementært psykologisk niveau sætter den, som krænkes, under så voldsomt et pres, at vedkommendes identitet kan gå i stykker.
Den anden går under betegnelsen den anerkendende tilgang eller ’appreciative inquiry’. Den søger at fokusere på det positive på arbejdspladsen, på det som virker, og negligerer herved alle former for problemer, der ganske enkelt betragtes som forhindringer for fremskridtet. Alle, der er blevet mødt med en sød stemme, der kurrer: ’Jeg hører hvad du siger,’ og har haft en fornemmelse af, at der er et eller andet, der klinger falskt, har givetvis stiftet bekendtskab med den anerkendende tilgang.
De to perspektiver er vidt forskellige og eksisterer uafhængigt af hinanden. Den kritiske anerkendelsesteori ville anklage den anerkendende tilgang for at være ideologisk, og den anerkendende tilgang ville nok ikke engang vide, at der findes en kritisk teori med samme grundbegreb, nemlig anerkendelse. Den kritiske anerkendelsesteori er desuden videnskabeligt funderet, hvorimod den anerkendende tilgang har været igennem konsulentmaskinen så mange gange, at det er svært at se, om den engang har indeholdt en smule selvkritik eller blot refleksion over mulige begrænsninger eller bivirkninger.
Som så meget andet er det ikke altid de mest velfunderede perspektiver, der vinder, men derimod dem, der kan sætte begrebet på en mere spiselig succesformel. Derfor er det også den anerkendende tilgang, som har vundet første halvleg med svimlende oplagstal og et hav af konsulenter, der har tjent styrtende, men anden halvleg er først lige begyndt, for nu melder der sig i stribevis af ofre for den anerkendende tilgang.
Er der tale om ideologi?
Pædagogen, som ringede og fortalte om sit møde med den anerkendende tilgang, kunne ikke længere smile eller være glad på kommando. For hende var det vigtigt at kunne sige fra over for forældre og børn, som var urimelige. Det måtte hun imidlertid ikke. Efter pædagogens udsagn gik hendes leder så vidt som til at forbyde personalet at benytte faglige begreber, der var negativt ladede, såsom at børnene var ’grænsesøgende’ eller ’kravafvisende’ — en pædagog kunne således ikke stille krav til et barn om, at det selv skulle tage sin flyverdragt på uden hjælp fra en voksen. Selv sådanne centrale faglige begreber kunne nemlig opfattes som negative.
En simpel afprøvning af, om et perspektiv er ideologisk — det vil sige om en idé tillægges en absolut værdi — er at teste, om man kan svare nej til ideens grundlæggende fordringer. Det er meget svært med den anerkendende tilgang. Et nej eksisterer slet ikke, hvilket gør denne styringsteknik og værdiledelsesmæssige tilgang meget farlig.
Der er tale om censur af, hvad der foregår på arbejdspladsen, når fokus og ord kun må være positive. Der er tale om censur og tilsidesættelse af faglige hensyn, når perspektivet kun må være anerkendende, og der er ydermere tale om censur af medarbejderes identitet, når de ikke må udtrykke deres utilfredshed, men i stedet — som pædagogen kunne fortælle mig — ’skal finde på positive ord for problematiske situationer’.
Den anerkendende tilgang er intim positivitets- fascisme, når den er værst. God bedring til pædagogen og til alle de arbejdspladser, der er ramt af det nye managementperspektiv.

