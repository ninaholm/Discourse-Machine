'De bør gøre børnene anonyme'
DR har et ansvar overfor børnene fra Brønderslev, når de beder dem stille sig frem med navn og ansigt. Og det gælder uanset om børnene er myndige eller ej, mener formand for Børnesagens Fællesråd, Geert Jørgensen


 DR kan ikke fraskrive sig ansvaret for børnenes fremtid, når de beslutter at vise dokumentaren Børnene fra Brønderslev, hvor familiens to ældste børn fortæller om deres oplevelser i hjemmet. For nok er børnene myndige, men efter alt det, de har været igennem, har DR et medansvar som den 'voksne' part, mener formand for Børnesagens Fællesråd, Geert Jørgensen.
»Jeg mener, at DR som minimum bør anonymisere børnene. For nok er det en væsentlig historie at fortælle offentligheden, men meget få mennesker kan holde til det kraftige fokus, der bliver sat på én, når man stiller sig op og taler om så voldsomme ting, som der har været oppe i denne sag,« siger Geert Jørgensen.
»Og det kan man diskutere, om unge mennesker, der har været udsat for så voldsom en opvækst, er i stand til at overskue konsekvenserne af. Også selv om de er blevet 19 og 21 år,« siger Jørgensen og slår dog fast, at han af gode grunde endnu ikke har set udsendelsen.
I sidste uge påstod morens forsvarsadvokat i retten, at den ældste pige lyver om forholdene for at få eksponering i medierne. Og når det faktum, at pigen medvirker med navn og ansigt i dokumentaren, bliver brugt imod pigen i retssagen, har DR et klart medansvar, mener Geert Jørgensen.
»DR har et medansvar for samtlige konsekvenser, der måtte komme af, at de laver denne udsendelse. I dette tilfælde synes jeg ikke, man skulle have lavet dokumentaren uden at anonymisere de unge mennesker.«
Ikke alderssvarende
Og især med børn i denne slags sager skal man passe ekstra på, mener han. For nok er pigen myndig, men derfor er det langtfra sikkert, at hun er alderssvarende.
»Man skal selvfølgelig ikke stigmatisere hende eller tage hendes frie vilje fra hende, men hun kan ikke nødvendigvis gennemskue konsekvenserne af sine handlinger,« siger Geert Jørgensen og forklarer, at Børnesagens Fællesråd ofte ser, at misrøgtede børn langtfra er alderssvarende.
Undersøgelser viser, at langt flere borgere ringer til myndighederne med mistanke om vanrøgt end tidligere, og mange påpeger, at det kan kobles til sager som Tønder-sagen og denne. Er det ikke godt, at befolkningen får kendskab til den slags historier?
»Naturligvis, men det kan også få modsat effekt. De tænker måske, hov her er noget, der ser underligt ud, men det er helt sikkert ikke lige så slemt som Brønderslev. Der er for så vidt intet i vejen for, at befolkningen får kendskab til historien og detaljerne i den. Og pigen har også ret til at ytre sig. Men man lægger et stort pres på hendes skuldre.«
Især set i det lys, at sagen for altid vil forfølge hende, uanset hvor hun flytter hen.
»Mange af de her børn er jo flyttet rundt. Og det har de netop gjort for at undgå at være et 'Brønderslev-barn' resten af deres liv og for at undgå at påkalde sig særlig opmærksomhed på det her punkt. Men fra nu af vil de to ældste altid være 'Brønderslev-børn', og det har DR et medansvar for.«


