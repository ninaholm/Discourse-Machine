Skal smør nu være provokerende?
Når sundhedsindustrien konstant slår folk i hovedet med, hvad man må og ikke må, risikerer man at fratage både børn og voksne evnen til at nyde livet uden dårlig samvittighed, mener tv-kok Adam Price


 Det store fokus på sundhed, som hersker i disse år, har en uheldig slagside, mener manuskriptforfatter, madanmelder, restauratør og tidligere tv-kok Adam Price.
»Der er temmelig mange af os, der lader os påvirke af hele motions-, mad- og livsstilskulturen, så vi reelt kommer til at leve dele af vores liv med dårlig samvittighed,« siger Adam Price og fortsætter:
»Og det er virkelig ikke sundt. Hverken for vores mentale velvære eller for vores kroppe. Alt det pres, der bliver lagt på vores sundhedsvaner risikerer at give folk et ikke-nydende men konstant uroligt forhold til det at spise og have det godt. Det ender med at blive et underligt løb efter et mål, hvor alt, der er sjovt og behageligt og nydelsesfuldt, er noget vi forbinder med dårlig samvittighed. Noget, vi hellere bør lade være med.«
— Du har selv ført dig frem med slogans som ’rigeligt med smør’. Er det et slags modangreb?
»Det er utroligt, at det i sig selv skal være provokerende at spise smør på brødet eller fløde i sovsen. Jeg tror, at vores afslappede holdning til den slags var grunden til, at så mange mennesker tilsyneladende synes, det var behageligt at se vores program. Hos os var der ikke nogen løftede pegefingre eller dårlig samvittighed. Vi sagde bare: »Nyd det nu bare, for fanden!«
— Men er det ikke uheldigt at sende den slags usunde signaler?
»Man skal naturligvis røre sig, og det er også noget, jeg selv har brug for, sådan som jeg spiser. Men det er ikke noget, jeg ville missionere over for andre. Det er vigtigt at have den personlige frihed for øje.«
—Men hvis alle bare ’nyder livet’ og gør, som de har lyst, går det jo ud over folks levealder?
»Jo måske. Men det må den enkelte jo tage på sig. Hvis man laver bungee jumping eller bjergbestigning, så har man også besluttet sig for, at man elsker det så højt, at man vil løbe den risiko, der er forbundet med det. Det er det samme med ens livsstil og madvaner. Det er jo et valg,« siger Adam Price.
»Det sagt, tror jeg helt oprigtig på, at man kan spise godt og leve godt, med alt hvad det indebærer af fed ost og lækre kager, og stadig leve til man er 95 år gammel. Måske er jeg naiv, men det tror jeg virkelig på.«

