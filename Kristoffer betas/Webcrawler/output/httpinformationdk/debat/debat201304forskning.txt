Har den forskningsbaserede uddannelse noget tøj på?
Det står skidt til med universiteternes forskningsbaserede uddannelser ifølge Danmarks Forskningspolitiske Råd. Danmark sakker agterud i forhold til det øvrige OECD. En del af årsagen er, at de danske studerende er langsommere end unge i andre lande


 Det er målsætningen med al universitetsuddannelse at løfte de studerende til det højest mulige internationale niveau. Det konstaterer Danmarks Forskningspolitiske Råd tørt i deres nylige årsrapport, som efterfølgende fremlægger en række indicier på, at dette på mange universitetsuddannelser ikke er tilfældet.
Ambitionerne skal ifølge Rådet være højere, og »universiteterne må i langt højere grad sætte de studerendes læring i centrum for deres aktiviteter og gøre uddannelsernes forskningsbasering til et kerneelement i deres strategi.«
Rådet tager blandt andet fat på udfordringen med det stigende omfang af frikøb til undervisning.
De seneste 10 års kraftigt voksende forskningsinvesteringer i blandt andet nye forskningscentre har fået omfanget af frikøb til at løbe løbsk.
»At benytte ekstern finansiering som middel til at stærke forskningskapaciteter kan trække sig fra uddannelsesaktiviteter, er i det lange løb en uacceptabel løsning,« lyder det i rapporten.
Det er en uhyre vigtig diagnose. Desværre har vi ikke noget overblik over, hvor udbredt ’sygdommen’ er. Og man kunne godt have brugt en nuancering af, hvor stor variationen er imellem forskellige universiteter og forskellige fag.
Deltidsstuderende
Rådet peger desuden på, »at samfundet med rette kan forvente, at de studerende engagerer sig fuldt ud i deres studier og så dybt som muligt i universiteternes aktiviteter«.
Her rammer Rådet hovedet på sømmet. For mens der er øget opmærksomhed i universiteternes ledelser på uddannelsesopgaven – ikke mindst via akkrediteringskravene – så dokumenterer tal fra Eurostudent-undersøgelsen fra 2010, at de danske studerende på visse fag er deltidsstuderende på heltidsuddannelser.
I gennemsnittet bruger de danske studerende 34 timer om ugen på deres studium. Heraf bruges 14 timer på undervisning, mens de resterende 20 timer bruges på selvstudium, forberedelse og hjemmeopgaver. Den relativt lave studieintensitet i Danmark bevirker, som OECD har påvist i en undersøgelse fra 2011, at Danmark er det eneste OECD-land, hvor den gennemsnitlige tid for at blive kandidat overstiger fem år.
Undersøgelsen viste, at danske studerende er dem i Europa, som er mest tilfredse med deres studierelaterede arbejdsbyrde. Lidt polemisk kan man sige, at man godt forstår, at danske studerende er glade, når man ser det begrænsede antal af undervisningstimer på visse studier.
Sulten mangler
Mere alvorligt er det, at danske studerende er oppe mod studerende fra andre verdensdele, som studerer 50-60 timer om ugen. Studerende, hvor familierne ofte har betalt for uddannelsen, og for hvem en videregående uddannelse er den eneste vej frem for dem selv og ofte også for deres familie. Den drift giver en anden arbejdsetik, en anden motivation for at lære, ja en helt anden uddannelsessult.
I Danmark har vi ikke naturligt den sult. Nogle studerende besidder den af sig selv, men det store flertal gør ikke. Derfor har vi et enormt behov for, at vores universiteter og de bedste forskere skaber fremragende undervisning, der kan motivere mætte danske studerende til toppræstationer.
Tak til Forskningspolitisk Råd for at rejse denne livsvigtige debat. Hvorfor er der ikke flere, der byder ind?
Bjarne Lundager Jensen er vicedirektør i tænketanken DEA

