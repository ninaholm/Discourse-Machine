Verdens superrige skriger på mere økonomisk lighed
Kun mere omfordeling kan redde den skrantende kapitalisme. Det burde være centrum-venstrefløjens fortælling, men paradoksalt nok kommer budskabet som et nødråb fra verdens ekstremt rige
 
	Den brazilianske milliardær Cozete Gomes flyver over São Paulo i sin egen helikopter, da det tager for lang tid i trafikken i byen med 20 mio. Hun er en af Brasiliens mange superrige, der er også engagerer sig socialt.


 
	Tidligere på sommeren udgav FN-arbejderorganet ILO en rapport, der konkluderer, at Europa er det kontinent, hvor risikoen for social uro og oprør er størst. Flere steder i Sydeuropa deler de store humanitære organisationer nødhjælp ud for første gang siden Anden Verdenskrig og generelt præges kontinentet af recession, massearbejdsløshed, reel fattigdom og voksende ulighed.

	Det burde være anledning til at den europæiske centrum-venstrefløj kunne genrejse sig og nyformulere et stærkt, internationalt og fremadrettet projekt. Men det modsatte er tilfældet stort set overalt. Derfor har det været væsentligt nemmere for den omfordelende velfærdsstats modstandere at angribe og reducere dens rolle.

	Det bemærkelsesværdige er, at i fraværet af en bred venstrefløj til at kæmpe for lighed, retfærdighed og omfordeling er særligt de allerrigeste ved at vågne op rundt omkring. De har indset, at den nuværende udvikling undergraver kapitalismen og dermed deres interesser.    

	Sagens kerne er, at værdierne koncentreres hos ganske få. Det kunne man problematisere ud fra et moralsk synspunkt, men det er ikke pointen her. Den er derimod, at når man på den måde passiviserer stadig større dele af klodens kapital, fører det direkte mod global økonomisk nedsmeltning. En situation vi er skræmmende tæt på. Når vi til det punkt, er det ikke længere de laveste samfundslag, der må lide. Også toppen af pyramiden vil blive suget med ned.

Jobløse skattesænkninger

	På den virtuelle forelæsningsportal TED findes en populær video, hvor den amerikanske milliardær Nick Hanauer redegør for logikken, og for hvorfor den stigende ulighed er en bombe under den internationale økonomi. Problemet er, at vi har ladet os overbevise om, at skattelettelser og særligt gunstige forhold for de allerrigeste er i alles interesse, da det vil skabe job. Det er en forkert antagelse, argumenterer Hanauer. Faktisk forholder det sig lige omvendt.

	Til at illustrere den helt centrale pointe bruger han sig selv som referenceramme:

	»Jeg er måske tusind gange rigere end den almindelige amerikaner, men jeg forbruger ikke tusind gange så meget. Vores familie har f.eks. tre biler – ikke tretusind – ligesom jeg heller ikke køber tusind gange så meget mad eller tusind gange flere jeans«

	Han gennemgår derudover en del statistisk materiale, der viser, at i de sidste 20-30 år er beskatningen af samfundets rigeste bare faldet og faldet, mens ledigheden er steget og steget. Der er altså ikke den påståede sammenhæng mellem lavere skat på den ene side og vækst, investeringer og job på den anden. Faktisk er der kun ét resultat af den førte politik: De rige er blevet uendelig meget rigere, og på den lidt længere bane nedsmelter samfundsøkonomien totalt. Punktum.

Omfordeling er redning

	Den altdominerende doktrin om økonomisk liberalisme – lavere skat og mindre omfordeling – føres frem med argumenter om frihed og velstand.

	Når det gælder argumentet om velstand, kan man håbe, at vi tager nødråbene fra de superrige alvorligt, inden økonomierne i Nordamerika og Europa kollapser fuldstændigt. Og hvad angår frihedsargumentet, er økonomisk liberalisme ikke andet end friheden til at ignorere fakta og gå fallit.  

	Danmark er på mange måder en undtagelse i disse år, så man hører ikke tanker om omfordeling fra Lego-familien eller dyne-Larsen, men på internationalt niveau er de borgerlige kræfter ved at vågne op.

	Således har selv Bill Gates, der flere gange har toppet listen over verdens rigeste, og Warren Buffet, der p.t. er verdens tredjerigeste, gjort sig bemærket ved at ytre kritik af det kapitalistiske system. Begge har slået til lyd for, at samfundet burde kræve, at folk med formuer af deres kaliber bidrog med væsentligt mere, end tilfældet er nu.

	I en europæisk sammenhæng har vi set superrige i eksempelvis Tyskland og Frankrig i fællesskab appellere til deres respektive nationale parlamenter og politikere om, at bede dem om at smide mere i fælleskassen.

	Er disse ekstremt rige mennesker pludselig blevet de rene hippier? Er de blevet overbeviste socialister?

	Nej, naturligvis er de ikke det. De har bare indset det, som Hanauer måske udtrykker mest klart af alle, nemlig at uden en vis social balance og uden økonomisk omfordeling – og væsentligt mere end tilfældet er lige nu – er der ikke nogen til at købe det, virksomhederne producerer. Resultatet er økonomisk ruin for alle.

	Det absolut bedste, vi kan gøre for middelklassen, de fattigste og for kapitalismen, er at beskatte de rigeste meget mere, end vi gør i dag.

	Man kan anlægge den tilgang, at vi ud fra etiske og medmenneskelige overvejelser bør omfordele samfundets goder, men det er også et faktum, at omfordeling simpelthen er det redskab, der bedst sikrer ro, stabilitet og maksimal efterspørgsel, og dermed skaber den optimale ramme for dem, der ønsker at akkumulere velstand og mere rigdom.

Danmark på gal kurs

	Tager vi disse konklusioner og holder dem op mod den danske kontekst, ser det virkelig skidt ud. Vi er i fuld sving med at gentage de fejl, som har ført til smertefulde erfaringer andre steder.

	Den førte økonomiske politik bygger netop på de værste fejlantagelser om, at hvis bare erhvervslivet får gunstigere vilkår, og de rigeste får skattelettelser, så kommer der gang i hjulene igen.

	Det er den fortælling, som selv danske lønmodtager har ladet sig overbevise om, og går det, som det er gået andre steder, er det ikke fra den kant, kravet om en anden økonomisk politik kommer. Det er i Nordsjælland, i bestyrelseslokalerne og på direktørgangene, at man først vågner op.

	Der vil aldrig være superrige mennesker nok til at skabe den nødvendige efterspørgsel, derfor har man brug for den almindelige forbruger; man har brug for økonomisk omfordeling.

Bourgeoisersocialisme

	En interessant detalje er, at det her faktisk er old news. Allerede i sine tidlige værker fra midten af 1800-tallet advarede Karl Marx mod det, han kaldte ’bourgeoiser socialismen’. Det er med lidt god vilje en dækkende betegnelse for det nødråb, der nu kommer fra verdens rigeste: Man ønsker netop ingen virkelige ændringer, hvorfor man indser nødvendigheden af, at justere og reformere inden for de eksisterende rammer.

	Den model, som socialdemokratismen byggede på, før de overtog de fleste liberale dogmer og gjorde dem til deres politik, befandt sig præcis i dette rum, hvilket den også jævnlig er blevet kritiseret for af bevægelser længere ude på venstrefløjen.

	Sagt på en anden måde, er den (trods alt relativt begrænsede) model for omfordeling, som vi bevæger os længere og længere væk fra i disse år, en forudsætning for, at kapitalismen kan overleve og en moderat, men håndterbar fattigdom bestå.

	Det er sådan set en ret nøgtern analyse; om det er ønskværdigt, at vi endnu en gang redder det kapitalistiske samfund fra at æde sig selv op inde fra, er et åbent spørgsmål. Står det til toppen af den globale økonomiske elite, kan det kun gå for langsomt med at få genindført en variant af den socialdemokratisme, som socialdemokraterne selv har opgivet.

Brian Esbensen er cand.scient.soc. og kommentator med speciale i udviklingspolitik og internationale politiske forhold

