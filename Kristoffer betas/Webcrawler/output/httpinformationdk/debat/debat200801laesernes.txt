Læserne skriver
Debat fra dagens avis


 Nej-Danmark
Niels I. Meyer, Hørsholm
Stud. mag. Morten Vejlgaard Just giver i sin rodede kronik (2. januar) en særegen beskrivelse af et Nej-Danmark, han selv har opfundet. Ifølge MVJ skulle dette Nej-Danmark til hans store undren være utilfreds med, at danskerne ikke får lov at stemme om Lissabon-traktaten. Han har dog selv fundet en forklaring: Nej-Danmark "består af lettere xenofobiske og fremtidsangste grupperinger". Ganske vist er det faktisk et klart flertal af danskerne, der ønsker denne folkeafstemning, men nu ved vi så, hvorfor de kloge politikere ikke vil tillade dette. 
Man må håbe, at MVJ's vejleder giver ham det råd at bruge mere tid på sine historiske studier, ikke mindst af unionsmodstandernes alternative modeller for det europæiske samarbejde, inden han begår næste EU-kronik.
Fejlkonstruktion
Asger Sams Granerud, KBH SV
Morten Vejlgaard Just (MVJ), begår på årets anden dag en kronik, der forsøger en komparativ analyse mellem, hvad han betegner som den 'danske kolonihave-nationalisme' og 'den såkaldte europolitiske åbenhed'. MVJ finder flere lighedspukter mellem de to, bl.a. at "de er begge afgrænsede og har således kun plads til et vist antal medlemmer." Grunden til, at det lykkedes MVJ at nå frem til denne overraskende konklusion, er antageligvis at både Europa og Danmark er sociale konstruktioner, hvilket jeg ikke er uenig i. 
Der, hvor filmen knækker er, når MVJ ikke argumenterer for, at Europa og EU skulle være identiske størrelser. Disse fejlkonklusioner resulterer således i, at MVJ overser, at EU historisk set absolut ikke er et afgrænset projekt, hvori der kun er defineret plads til et vist antal medlemmer. Det startede med seks medlemslande, og nu er der 27 medlemslande. 
Det, som MVJ betegner som sociale konstruktioner og forestillede fælleskaber, er i dag et meget håndfast sæt regler, der gælder på tværs af alle EU's medlems lande. Der er absolut ikke noget 'forestillet' over dette fællesskab. Derfor vil jeg gerne have mig frabedt, at MVJ pådutter mig Krarups o.a. forestillinger.
USA, krigene og EU
Rolf Czeskleba-Dupont, Hvalsø
M. V. Just afviser 2. januar EU som fredens projekt: "De told- og handelsbarrierer, som EU har opstillet, forarmer snesevis af lande (-) samtidig med at de kæmper med massive fattigdomsproblemer." Det var ligesom Frankrig gjorde med arvefjenden Tyskland ved fredsslutningen i Versailles 1919, samtidig med at Tyskland blev et demokrati. Dengang gav det højrekræfterne i Mellemeuropa en frodig grobund og bidrog til Anden Verdenskrig. Og nu forsøger nogle EU-lande at eksportere demokratiet til Afghanistan og Irak- 
Just overser imidlertid, at USA og Storbritannien, der er hovedskyldige i Afghanistan- og Irakfelttogene, også sad med ved bordet i Versailles 1919. Lige så tragisk som Bush junior har grebet ind i verdenshistorien, gjorde Thomas Woodrow Wilson det i 1919. J.M. Keynes påpegede i 1920, at Wilson som lonely cowboy ikke magtede det europæiske diplomatis forhandlingsspil og derfor ikke brugte USA's magt til at dæmpe Vestmagterne.
 S.Freud og W.Bullitt - en anden deltager i Versailles - bekræftede dette i deres psykologiske analyse af Wilson. Hans krigserklæring fra 1917 led lige så meget skibbrud som hans sene efterfølgeres. 
Lad os kæmpe for at EU aldrig giver tilsvarende magt til en EU-præsident!
Behandlings-garanti nu!
Sofie Stenderup Brand, Valby
Behandlingen af psykiske sygdomme står langt fra mål med det velfærdssamfund, vi bryster os af at leve i. Det gælder i behandlingen af depressioner, angst, spiseforstyrrelser, skizofreni og meget meget mere.
Danmark er det OECD-land med den største vækst i forbruget af lykkepiller. Det er næsten fordoblet fra 2000 til 2005. Denne form for symptombehandling bør kombineres, og i mildere tilfælde helt erstattes, med samtaleterapi. En amerikansk undersøgelse fra 2000 viste, at utilstrækkelig helbredelse efter første depression øger risikoen for flere og mere alvorlige depressioner senere i livet. En anden amerikansk undersøgelse fra 1999 viste, at kognitiv psykoterapi reducerer risikoen for tilbagefald.
Der bør derfor være ret til gratis psykologhjælp - for alle psykisk syge. På et af de distriktpsykiatriske centre på Amager er der to psykologer tilknyttet 275 brugere. Det betyder, at vil du være sikker på, at der indgår psykologhjælp i din behandling, så skal du lade dig indlægge på psykiatrisk afdeling, hvis der altså er plads!
Vi skylder disse mange mennesker en behandlingsgaranti og en bredere vifte af tilbud. Det vil tilmed, samfundsøkonomisk set, være en langt bedre investering i kraft af vundet livskvalitet, arbejdsduelighed og færre tilbagefald.
Vås
Jens Mose Pedersen, Lyngby
Når Annegrethe Rasmussen den 31. december skriver, at ca 30 pct. af EU's samlede energiforbrug dækkes af A-kraft, er det da noget vås. Hvis der er noget om tallet, er det da, at 30 pct. af elforbruget dækkes af A-kraft, hvilket jo er noget helt andet. Tilsvarende er det sikkert 60 pct. af Østrigs elforbrug, der er dækket af vedvarende energi fra primært vandkraft og ikke 60 pct. af det samlede energiforbrug, som det fremgår af artiklen. Gad vide om resten af tallene i artiklen er lige så forkerte. Er det uvidenhed eller dovenskab som lader sådanne smuttere komme igennem.
Bryster er erogene!
Niels From, Lyngby
Altså: Her gik man og troede, at når diskussionen handlede om køn, seksualitet og kønsroller, så var man i det offentlige forum omsider klar til at give biologien den rolle, som tilkommer den. Men så dukker der et indlæg som Karen Larsens op i Inf. for nylig.
Så lad os begynde forfra - igen - med et par biologiske kendsgerninger: I en vis forstand er kvindebrystet fup, idet hovedparten af brystet består af fedt og bindevæv. Uden for ammeperioderne fylder det mælkeproducerende kirtelvæv ikke meget. Hos alle andre pattedyrarter er mælkekirtlerne 'usynligt' indlejrede i fedtvævet under huden, så der må jo være en grund til, at menneskets hunner ene af alle besidder en sådan udbygning. 
Diverse eksperimenter og observationer viser, at den mandlige libido vækkes af halvkugleformen (bl.a.), baller, bryster, skuldre o.s.v. I og med vi er blevet opretgående væsener, der oftest kontakter hinanden i frontale positurer, er primaternes (aber og mennesker) oprindelige signalgiver, bagdelen, blevet mere skjult, og i evolutionens løb er signalgivningen derfor blevet sikret ved at forsyne brystregionen med en kopi af den oprindelige signalgiver: Ballernes halvkugler.
Et parallelt fænomen ses i.ø. hos Gelada-bavianen, en social klippelevende abe, der udfolder en stor del af sit sociale liv siddende på bagdelen på klippehylder og plateauer. Her er hunnernes bredt hesteskoformede røde bagdel kopieret i brystregionen.
Endvidere: Det er ikke holdbart at opbygge en teori på grundlag af de atypiske tilfælde, jvf. KL's henvisning til kvinder med små og mænd med store bryster. Skal en hypotese have almen gyldighed, må man argumentere ud fra hovedsporet. Mener KL også, at den kendsgerning, at bryster af forskellig form og størrelse virker med forskellig styrke som signalgivere, er kulturelt bestemt?
De fleste kvinder har vel også erfaringer med brysterne som erogene zoner under elskov.
Og så kan jeg i øvrigt fortælle KL, at da jeg som dreng (for knap 60 år siden) begyndte at føle mig fascineret af bryster, var det ikke et kulturelt institueret fænomen. Det skete helt spontant.
PS: Biologer ved godt, at størstedelen af menneskers adfærd er kulturelt betinget. 
Jantelovens endeligt
Benny Adriansen, Randers 
Sandemose må i dag fryde sig i den himmel, han sikkert nødig ville havne i:
Den af ham opfundne Jantelov er afgået ved døden! Hvilken normal fladpandet dansker kan i dag føle sig knuget af et (hidtil) lammende mindreværdskompleks? Allerede Poul Nyrup R. overbeviste os danskere om, at vi i Danmark har verdens bedste skoler, postvæsen, sundhedsvæsen, socialforsorg, offentlige lokummer, prostituerede ... Kort sagt: alt.
Og forleden, den 1. januar 2008, har Anders Fogh R. i sin tale til nationen bekræftet os i (hvad de kvikkeste iblandt os) allerede længe har haft på fornemmelsen, at vi - dronnings Margrethes trofaste undersåtter - objektivt set er de bedste på alle fronter.
Derfor: Fanden ta' alle mindreværdskomplekser! Lad os ranke ryggen i det nye år! We are the champions.

