En demonstration af styrke



 Det væsentligsteog mest overraskende element i det økonomiske oplæg, som Socialdemokraterne og SF i går præsenterede, er uden sammenligning, at det tilsyneladende er lykkedes de to partier at overtale fagbevægelsen til at ville indgå i et trepartssamarbejde, der skal munde ud i, at almindelige lønmodtagere skal arbejde mere - nærmere bestemt en time om ugen i gennemsnit.
Det er historisk af flere grunde. Dels fordi arbejdstiden i et århundrede eller mere kun er gået den anden vej, den er blevet kortere og kortere, dels fordi det ser ud til, at parterne på arbejdsmarkedet igen kan stå i centrum for arbejdet med at løse store samfundsproblemer. Lykkes øvelsen med en aftale om længere arbejdstid, er det at sammenligne med det paradigmeskift, der skete, da fagbevægelsen i 60'erne accepterede indkomstpolitik. Det var erkendelsen af, at fagbevægelsen ikke varetager sine medlemmers interesse ved blot at kræve ind, men ved at tage ansvar for hele samfundsøkonomien. I den henseende giver det god mening at acceptere længere arbejdstid i en periode, hvor der er udsigt til mangel på arbejdskraft.
Derfor skal man også lægge mærke til, hvad LO-formand Harald Børsting siger til Information i dag, nemlig at han ikke kan forestille sig, at fagbevægelsen vil indgå en lignende aftale med en borgerlig regering. Det betyder både, at S og SF har et ganske stærkt kort på hånden - alliancen med fagbevægelsen, som skal yde ofret - og at Lars Løkke Rasmussen ikke blot kan kopiere oppositionens politik. Løkke Rasmussens midtersøgende forgænger var mester i at opsluge udspil fra Socialdemokraterne, som han ikke ideologisk havde problemer med. I dag ærgrer regeringstoppen sig sikkert over, at den ikke kom først med forslaget om længere arbejdstid og kunne have bearbejdet fagbevægelsen til at indgå i et trepartssamarbejde. Det er også i det lys, at man skal læse de lidt forskellige meldinger fra Venstre og De Konservative i går. Skal man skyde det hele ned med den store kanon eller kopiere det - begge dele er ikke muligt.
For LO betyder det, at man igen er inde i centrum af reformarbejdet i dansk politik. Den danske model er vækket til live. FOA's formand, Dennis Kristensen, har ganske vist helt ret, når han siger, at det strider mod de erklærede mål med fornyelsen af LO kun at ville samarbejde med den ene fløj, men dels er han i mindretal i LO's daglige ledelse, og dels giver det en vis mening, at fagbevægelsen forlanger modydelser, som kun en S-SF regering kan levere, det gælder blandt andet garanti for praktikpladser og efterløn og ændringer af dagpengesystemet, der betyder højere ydelse i begyndelsen af en ledighedsperiode.
Anders Fogh Rasmussen brugte i sin tid fagbevægelsen med stor succes til at legitimere reformforslag i forhold til Socialdemokraterne. Det betød, at fagbosserne blev inviteret med i kommissionsarbejde og lovforberedende råd. Men egentlig medbestemmelse og den gensidige forpligtelse, der ligger i en aftale mellem regering, arbejdsgivere og lønmodtagere, var der sjældent tale om. Med det økonomiske udspil fra S og SF er man tilbage ved en klassisk måde at føre reformpolitik på, nemlig ved at ansvarliggøre fagbevægelsen og få den til at stå fast på, at det er i lønmodtagernes interesse, at der er styr på samfundsøkonomien både på kort og lang sigt.
Det er enbanalitet at fastslå, at udspillet er et led i den valgkamp, som for længst er skudt i gang. Alt handler fra nu af, om det bliver Helle Thorning-Schmidt eller Lars Løkke Rasmussen, der kan sætte sig i Statsministeriet efter næste valg. Men det handler om andet og mere end hvis plan, der er mest spiselig for befolkningen, om de vil have besparelser og skattelettelser med VK eller skattestigninger og højere arbejdstid med S-SF. Det handler i den nuværende fase mest om at demonstrere magt og lederskab. Hvem har skoene på, og hvem tager ansvaret for at bringe Danmark frelst gennem krisen.
S og SF har med deres udspil i går vist, at de har kreativiteten og modet til at bede danskerne yde et offer, hvis de til gengæld får et løfte om, at der ikke bliver skåret ned i den offentlige service, og at efterlønnen ligger nogenlunde fast. At Lars Løkke Rasmussen ikke i den nuværende dybe krise for økonomien kan komme op med andet end store offentlige besparelser, kan man undre sig over. Det er den impotens, oppositionen har udnyttet, og det må skabe dyb frustration i regeringskontorerne.
Når manser på udspillet, står det ikke umiddelbart klart, hvorfor de radikale ikke kunne være med. De tre partier har forhandlet om et fælles udspil i nogen tid, men det endte med et brud, og at S og SF nu går alene. På tre vigtige områder har S og SF dog imødekommet de radikale - ved at sløjfe den forhøjede selskabsskat, ved at forsøge at begrænse tilstrømningen til efterlønnen, og ved at åbne for reformer af dagpengene. Margrethe Vestager (R) tog i går positivt imod udspillet, men greb altså ikke chancen for at være med i et fælles udspil. Spørgsmålet er, om hun overhovedet når at slå til inden næste valg. bew

