Glem alt om opsvinget
Ingen ved, hvad det betyder, og ingen ved, hvornår det kommer. Det er derfor statsministeren nøjes med at tale om ’stemningsskifte’


 
	Jeg begyndte på økonomistudiet halvandet år før, finanskrisen gav bankmændene og senere os alle sammen sved på overlæben.

	Og jeg lærte det meste af det, jeg ved om økonomi, mens alle andre fortalte økonomerne, at de burde rive deres teorier i stykker.

	Dengang midt under krisen sagde de studerende, der var længere på studiet, end jeg var, at min årgang skulle glæde sig over, at opsvinget sikkert var tilbage, når vi skulle lede efter job. Og at udsigterne dermed var lysere for os end for dem. Det er den slags, man taler om i frokostpausen, når man læser økonomi.

	Det er to år siden, at jeg afsluttede studiet og endnu flere år siden, at vi lavede den slags opsvingsprognoser. Men de ældre studerende siger sikkert stadig til de yngre, at de skal glæde sig over, at de først bliver færdiguddannede, når konjunkturerne er vendt. Opsvinget forekommer lige så langt væk, som det hele tiden har gjort. Eller hvad?

	Spørger man landets statsminister, er hun på linje med de ældre studerende optimistisk på de yngre studerendes vegne. For, siger statsministeren, de bløde økonomiske indikatorer peger i den rigtige retning. »Der er sket et stemningsskifte i dansk økonomi,« sagde hun for et par uger siden, da hun skød den politiske efterårssæson i gang med budskabet om, at vi har udsigt til et økonomisk forår.

	Bag det, som statsministeren kalder et stemningsskifte, ligger en spirrende optimisme hos de danske forbrugere. Men de er dog kun lige gået fra at se sort på fremtiden til at være positive. Dansk økonomi havde det skidt, og har fået det bedre. Men endnu ikke godt.

	Og statsministeren lover kun fremgang, ikke opsving. »Jeg lover ikke noget i forhold til vækstrater,« sagde hun. Vi må nøjes med et »stemningsskifte«.

	Det er der mange gode grunde til. Der er flere før hende, der har brændt nallerne på netop at forsøge at erklære opsvinget i gang.

	»Opsvinget bider sig fast,« lød en overskrift i Børsen i januar 2011.

	En lidt mere forsigtig udlægning gav de Konservatives leder Lars Barfoed et halvt år senere: »Meget tyder på, at vi er på vej ind i et opsving,« opsummerede Berlingske dengang Barfoeds analyse.

	Og i januar 2012 skrev Jyllands-Posten med udgangspunkt i en række økonomers vurdering en artikel under den bombastiske overskrift »Danmark klar til vækst«.

	Nu er vi så i 2013, og opsvinget har stadig ikke materialiseret sig. Skal man motivfortolke, hvorfor statsministeren kun vil tale om stemningsskifte og bløde indikatorer, er en udlægning, at hun gerne vil tale væksten i gang, men ikke have andel i det, hvis noget ude i verden pludselig river den danske udvikling den forkerte vej igen.

	Med tanke på, hvor meget dansk økonomi ånder i samme rytme som Europa og USA, giver det heller ikke megen mening at spå om en isoleret, kraftig dansk fremgang. Så langt er opsvinget ude af vores hænder.

	Men der er en vigtigere grund til, at det er fornuftigt at holde sig langt fra at love noget som helst om et opsving: Begrebet opsving er åndssvagt.

	Der er ikke nogen økonomisk definition af et opsving, sådan som der for eksempel er af recession. Recession ved man i det mindste, hvad betyder.

	Hvis opsving er en følelse af, at det går hurtigt fremad igen, så forstår jeg godt, at statsministeren holder sig på sikker afstand af at spå om det.

	De prognoser, der blev lavet før sommeren peger på, at væksten i år kun lige sniger sig over nul. Næste år har vi udsigt til, at økonomien vokser med noget, der næsten kan kaldes normal – men dog sløv – vækst.

	Er det et opsving? Er en lidt lavere end normal vækst næste år et opsving? Skal vi have normal vækst, flere år med normal vækst eller højere end normal vækst for at nå frem til et opsving?

	Størrelsen på den samlede danske økonomi er stadig mindre end før krisen, og ledigheden er en del højere, end vi vænnede os til i årene op til krisen.

	En smule fremgang i stedet for de seneste års tilbagegang vil ikke bringe hverken arbejdsmarkedet eller væksten tilbage, hvor den var før krisen. Og er fremgangen så et opsving?

	Det eneste, vi med sikkerhed ved, er, at nøgletallene peger i den rigtige retning. Måske skal vi stille os tilfreds med det: At måle fremgang frem for opsving?

	 

Kenneth Praefke er økonomisk journalist på Information.

