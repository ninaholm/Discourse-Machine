Uren bistand undergraver udvikling



Det vidunderlige ved udviklingsbistandens faste tilstedeværelse på den danske finanslov er, at politikere kan love så mange gode ting med den, uden at løfternes omfang nogensinde skal afspejles i den begrænsede mængde midler, der afsættes til deres opfyldelse.Genoprette klodens klima, løfte afrikanerne ud af fattigdommen, demokratisere afghanerne, inddæmme immigrationspresset på Europa: Drømmene for bistanden er pr. definition så store, at politikerne aldrig kan stilles til ansvar for, om de leverer. For hvem kan bebrejdes, at den virkelige verden sætter grænser for ambitiøse drømme?Således SF-eminencen Ole Sohns forfærdelse over i går at blive bedt om en forklaring på sit partis løftebrud på års oppositionspolitik om, at bistanden dels atter skal op på en procent af Danmarks bruttonationalindkomst; dels skal reserveres udviklingspolitik med fattigdomsbekæmpelse som endemål. S og SF fastholder et løft i bistanden, men vil nu bruge en del af den på sikkerhedsindsatser.»Jeg forstår ikke, at det kan blive en negativ historie. Det overgår min vildeste fantasi,« udtalte den ellers garvede Ole Sohn i går, da Politiken påpegede, at S og SF's nye reservering af 1,5 bistandsmilliarder til en sikkerhedspulje til mellemindkomstlande i blandt andet Mellemøsten er i modstrid med partiernes hidtidige udviklingspolitik. Ifølge hvilken det er »fuldstændig uacceptabelt« at medregne sikkerhedspolitiske indsatser som u-landsbistand.Men Ole Sohn vil jo det gode!»Jeg er utrolig stolt af, at en ny regering sætter fokus på at hjælpe i verdens brændpunkter,« forklarede han og gentog glædesudråbet, hver gang reporteren forsøgte at fremlokke den erkendelse, at SF har foretaget en politikændring. Det lykkedes ikke, til gengæld var Sohn stolt fire gange mere i interviewet.Det er ufatteligt irriterende, når alt for trænede politikere lirer spin af i stedet for at svare. Det er en lammelse af den politiske samtale. Desværre er det let at slippe afsted med i udviklingspolitikken.Således Venstres svar på ugens anden bistandshistorie: De danske midler i en ny afrikansk kreditfacilitet til små og mellemstore virksomheder skal placeres i skattely i Mauritius, selv om bankens hovedsæde skal være i Kenya. Ifølge udviklingsminister Søren Pind fordi Mauritius med sin dejligt lave beskatning frigiver flest muligt af fondens midler til at »hjælpe fattige i hele Afrika og ikke kun det land, hvor den juridisk placeres«. Atter det smarte og uendeligt bredt anvendelige bistandsargument: Vi vil jo det gode.De, der er taberne i politikernes evigt skiftende udviklingspolitiske hjertesager, er de mennesker, hvis interesse det er at komme ud af den konstant destabiliserede sårbarhed, som det giver at leve i et land, der på grund af manglende midler ikke har magt over egen skæbne og ikke har evne til at skabe varig og bæredygtig vækst og forbedrede levebetingelser for befolkningen.Lad os gribe et enkelt eksempel på denne altødelæggende afmagt: Skattely har skabt det problem, at 10 gange så mange penge hvert år forlader udviklingslandene, som der kommer ind i form af bistand. Groft sagt har brugen af skattely altså ansvaret for, at bistandsindsatsen annulleres. 10 gange.Lad os lige gribe et eksempel til: Donorernes forkærlighed for at omorganisere udviklingsbistand til de lande, hvor vi er i krig eller truet af f.eks. somaliske pirater fører hvert år til, at fattige lande, hvis regeringer opfører sig ordentligt og fredeligt, sikrer stabilitet og forhindrer konflikter og lovløshed, straffes af donorerne. Fordi politikerne omdirigerer stadigt flere af bistandsmidlerne til sådan noget som sikkerhedspuljer. Denne tænkning har gjort det kaotiske Afghanistan til verdens mest ombejlede modtagerland, mens en lang række fattige afrikanske lande med fredelig regeringsførsel er faldet ud af Danmarks og øvrige sponsorers søgelys.Og måske bare et eksempel til: Donorernes yndlingssager er tit af en art, der undergraver de fattige landes regeringer. Som når Pakistan altid får mere bistand, når det har militær regering, end når regeringen er civil af sikkerhedshensyn. Som når det lokale erhvervsliv finansieres via erhvervsbanker i skattely og dermed unddrager sig den lokale skattebase. Som når USAID uddeler gratis mel i tonsvis for at vinde »hjerner og hjerter« og dermed smadrer den afghanske indsats for at få bønderne til at dyrke hvede i stedet for opium. Eller som når den kæmpe klasse af vellønnede 'tekniske eksperter' med store biler tiltrækker enhver kvalificeret lokal arbejdskraft og dermed forhindrer opbygningen af et kvalificeret statsapparat.Alle disse ting modvirker det projekt, at fattige lande opbygger en styrke, der på sigt vil gøre det muligt for dem at tage sig af deres egne befolkninger på deres egne, lokale betingelser. Og derfor er kønne intentioner ikke nok, når man skal forklare sin udviklingspolitik. Gode hensigter kan nemlig også føre til dårlige konsekvenser.
