En normal gulerod
LEDER


 Det er nu endelig slået fast, at det er sundere at spise økologiske grøntsager, end det er at spise afgrøder, der er såkaldt konventionelt dyrkede. På trods af den økologisk spisende forbrugers fornemmelse for sundhed har det fremherskende argument indtil nu været etisk. Men nu er der altså også beviseligt sundhedsmæssige fordele ved økologi.
Et britisk studie har krydset viden fra 343 videnskabelige undersøgelser og konkluderet, at der er flere antioxidanter i økologisk dyrkede grøntsager. Og da man normalt siger, at antioxidanter nedsætter risikoen for kræft og andre sygdomme, er konklusionen elementær, kære Watson: En økologisk gulerod er sundere end dens konventionelle kollega.
Mindre overraskende er det nok, at der er færre giftige tungmetaller og ikke nær så mange rester af sprøjtegifte i økologiske grøntsager. Det er jo ligesom det, økologi går ud på.
Men det gode spørgsmål er så, hvad en normal gulerod egentlig er for én?
I Danmark kalder vi afgrøder dyrket på en mere ’naturlig’ måde for ’økologiske’, et ord der stammer fra de græske ord oikos og logos. Altså en lære om huset, hjemmet? I Frankrig hedder økologisk dyrket mad endnu mere absurd ’biologisk’. Som om de gulerødder, der bliver dyrket med kunstgødning og pesticider altså ikke var biologi?
Men i begge lande breder mængden af økologisk dyrkede madvarer sig nu mere og mere på supermarkedernes hylder.
Så tænk, om man bare vendte betegnelserne på hovedet? Man har da lov at drømme. Tænk, om den konventionelle dyrkning ikke mere blev antaget for det normale. Tænk, om man hos grønthandleren i stedet havde valget mellem en helt normal gulerod – og så en kemisk gulerod? Mellem almindelig mælk og kemisk mælk? Og så videre.
Det var måske en idé, der for alvor kunne være … en økologisk gulerod.

