Emsig Pind



STILHED MENS retten sidder. Sådan lyder det højtidelige princip om at lade dommere afgøre en sag uden forsøg på påtryk udefra. Det er et princip, som politikere gerne påberåber sig — især når de finder det ubelejligt at besvare spørgsmål. Finder de det derimod opportunt at bralre op, viger hensynet til rettens ophøjede arbejdsro.Tag nu f.eks. tuneseren Slim Chafra. Integrationsministeriet stemplede ham i 2008 som »en fare for statens sikkerhed«, fordi PET mistænkte ham for medvirken til mordplaner mod Muhammed-tegneren Kurt Westergaard. Chafra blev udvist med indrejseforbud for bestandigt, og — indtil udvisningen kunne finde sted — blev han pålagt daglig meldepligt i Sandholmlejren, hvor han også fik pligt til at overnatte — uanset at han har sin familie i Brabrand.ØSTRE LANDSRET tilsidesatte i december 2010 Integrationsministeriets indgreb mod Slim Chafra. Landsrettens begrundelse var, at beskyldningerne mod ham ikke var fremlagt så konkret, at han havde mulighed for at forsvare sig. Retten fandt, at pligten til at melde sig og overnatte i Sandholmlejren var en krænkelse af Chafras ret til et familieliv, og han fik 35.000 kr. i erstatning. Disse afgørelser har Integrationsministeriet indbragt for Højesteret, der behandler sagen den 6. og 7. juni i år.Alligevel bralrer integrationsminister Søren Pind (V) til Berlingske, at han ved sit besøg i Tunesien vil søge garanti for, at landet ikke udsætter Chafra for overgreb, når og hvis Pind udviser ham. Gennem sin presserådgiver lader Pind forstå, at han blot »udviser rettidig omhu«. Pinds utidige indblanding i den verserende retssag kommer efter krav fra Dansk Folkeparti om ophævelse af flest mulige midlertidige opholdstilladelser til mennesker fra de mellemøstlige lande, der nu gennemgår politiske omvæltninger.Det er uskønt, når VK-ministrene lader sig koste rundt af Dansk Folkeparti. Og ligefrem grimt, når retsprincipper derved trædes under fode.
