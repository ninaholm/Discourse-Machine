Historiens lange spor
LEDER


I lørdagens Information vurderede Afrika-forskeren Jeffrey Herbst, at befrielseskrigene i det sydlige Afrika skabte regimer, der ikke bare er bemærkelsesværdigt stabile, men også villige til at bruge alle midler for at fastholde magten. Bevægelserne har alle regeret uafbrudt siden de hvide regimer faldt; de første i 1974. Bortset fra styret i Namibia har de vist sig dårlige til at fremme økonomisk gode forhold for deres borgere; han vurderede, at de vil vedblive med at monopolisere magten, lige indtil de kører økonomien så meget i sænk, at de ikke længere kan betale deres sikkerhedsstyrke for at blive beskyttet.Det er en trist historie og på mange måder dobbelt trist for Danmark: Vi har med både private og offentlige midler støttet først befrielsesbevægelserne og deres senere regeringer i Angola, Mozambique, Zimbabwe, Namibia og Sydafrika med meget store midler og med engageret indsats fra mange tusinde danske ildsjæle.Vi bidrog med store håb for en retfærdig og blomstrende fremtid for befolkninger, der var knægtet af racistiske, hvide regimer.
