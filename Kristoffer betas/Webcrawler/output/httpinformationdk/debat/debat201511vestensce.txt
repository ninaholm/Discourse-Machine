Vestens centralbanker står bag ’århundredets forbrydelse’
Nedskæringer eller ej – så længe Vesten med USA i spidsen fortsætter sit økonomiske fribytteri i den tredje verden, er vores udviklingsbistand som at hælde vand i et bundløst kar
En del bistandsorganisationer er begyndt at indse, at finanskapitalens globalisering vanskeliggør deres arbejde i de fattige lande, hvor uligheden blot bliver større. Sydsudanesiske flygtninge venter på, at de kan komme væk fra en transitlejr. Arkiv


 Det har vakt forargelse, at regeringen, som i forvejen har lagt op til store besparelser på udviklingsbistanden, har til hensigt at bruge en del af det tilbageværende bistandsbeløb på flygtninge i Danmark. Det bliver nu umuligt overhovedet at foretage langsigtet planlægning af udviklingsbistanden, hævder Lars Koch, politik- og kampagnechef i IBIS Danmark, og det bliver vanskeligere at få modtagerne til selv at investere i projekterne, mener Lars Engberg-Pedersen, seniorforsker ved Dansk Institut for Internationale Studier (»Flere asylansøgere kan udhule udviklingsbistanden yderligere«, Information den 23. november).
Men hvis nedskæringer i den danske udviklingsbistand – eller i verdens samlede udviklingsbistand for den sags skyld – var de største hindringer for langsigtet planlægning og investeringer i den tredje verden, ville problemerne være til at overse.
Der er langt alvorligere hindringer for udvikling og investeringer i den tredje verden, men de kommer sjældent frem i diskussionen om udviklingslandsbistandens størrelse, dens effekt eller dens eventuelle manglende effekt.
Den kenyanske forfatter Ngugi wa Thiong’o udtalte til Information tilbage i august, at udviklingsbistandens primære formål er at »legitimere forestillingen om, at Afrika har brug for Europa«. Det forholder sig lige omvendt, påstår Thiong’o, idet han hentyder til Afrikas rolle som leverandør af billige råvarer til Europa.
Men der er andre skjulte faktorer i den vestlige ’åreladning’ af u-landene. Siden Den Internationale Valutafonds (IMF) såkaldte Structural Adjustment Programmes i 1980’erne tvang u-landene til at åbne deres økonomier, har nettokapitalstrømmen mellem Vesten og u-landene været i Vestens favør til trods for store vestlige investeringer i u-landene i 1990’erne.
Der er primært tre årsager til den postkoloniale nettokapitalstrøm ud af u-landene: Ophobning af valutareserver i deres centralbanker, devaluering af disse reservebeholdninger (såkaldt quantitative easing) og afbetalinger af gæld til vestlige banker og institutioner som IMF.
Den sidste årsag er kendt, og den har medført protester og kampagner for gældseftergivelse. Vestens investeringer i u-landenes banksektor steg kraftigt i 1990’erne. Den officielle årsag var, at disse investeringer ville styrke effektiviteten i u-landenes banker og imødekomme et stigende behov for privat låntagning.
Ophobning af valuta
På grund af overskud akkumuleret i u-landenes banker i forbindelse med disse vestlige investeringer, men også på grund af stigende ekstern privat låntagning har u-landene været tvunget til at føre en økonomisk politik, som IMF kalder self insurance – det vil sige ophobning af reserver i udenlandsk valuta (primært dollar).
Det officielle formål med ophobning af dollar er at beskytte landene mod pludselige kapitalbevægelser i en verden, hvor kapitalbevægelser i stigende grad er private og ofte består af grænseoverskridende spekulation i aktier og obligationer.
Den sikreste måde, hvorpå u-lande kan akkumulere valutareserver, er gennem opkøb af amerikanske statsobligationer. Således var det i høj grad kapital fra u-landene, som lå bag USA’s boligboble. Ophobningen af reserver i Afrika syd for Sahara steg fra 35,5 milliarder dollar til 180,1 milliarder dollar fra 2000 til 2011
Ophobningen af dollarreserver indebærer altså en de facto långivning fra u-landene til USA – penge, som kunne have været anvendt til investeringer og udvikling i den tredje verden. Et lignende forhold gør sig gældende for ophobning af reserver i euro, britiske pund og yen, men dollaren udgør langt den største del af disse reserver. Man kan altså tale om, at u-landene subsidierer den amerikanske markedshegemon.
Den tyrkisk-amerikanske økonom Dani Rodrik har beregnet, at denne self insurance har kostet u-landene omkring én procent af deres BNP.
Seddelpressens cirkus
Mens ophobningen af dollar i den tredje verdens nationalbanker udgør en långivning til USA, medfører den såkaldte quantitative easing, at værdien af disse ophobede dollarreserver reelt nedskrives til fordel for USA.
Quantitative easing består kort sagt i, at en centralbank trykker penge, som anvendes til opkøb af statsobligationer og af private bankers obligationer i et forsøg på at presse disse til at øge deres udlån til erhvervsinvesteringer.
I denne forbindelse er det stigningen i mængden af dollar, som er interessant. Denne medfører nemlig en nedskrivning af den amerikanske gæld, idet alle lande, som ligger inde med dollarreserver og amerikanske statsobligationer, betaler en del af USA’s gæld, hver gang USA foretager quantitative easing.
I perioden 2008-14 trykte USA tre billioner dollar. Dette medførte ifølge den danske økonom Anders Lundkvist, at verdens lande, som lå inde med dollarreserver, betalte ca. syv procent af den amerikanske gæld. Hvis denne gæld udgjorde 17 billioner dollar i 2014, indebærer det, at andre lande betalte et beløb til USA, som svarer til fem-seks gange den græske statsgæld – og det på et tidspunkt, hvor populistiske protester mod de ’uansvarlige’ grækere var højlydte.
James Rickards – rådgiver i international økonomi for CIA og Pentagon – skriver i sin bog The Death of Money:
»Kreditorer og indehavere af dollarreserver i BRICS, SCO, GCC og andre vækstmarkeder iagttager med skjult frustration dette seddelpressecirkus. Der er en stigende beslutsomhed med henblik på at afslutte dette økonomiske fribytteri, som medfører inflation, tabt eksport og reduceret velstand i deres egne lande.«
Med ’vækstmarkeder’ hentyder Rickards til den tredje verdens lande, men han foretager ikke nogen beregning af størrelsen på denne værdioverførsel. Rickards betegner quantitative easing som »århundredets forbrydelse« udført af centralbanker i USA, Storbritannien og Japan.
Meningsløst arbejde
Lande som Kina og Brasilien (plus Rusland og EU) forsøger for øjeblikket i stilhed at slippe af med deres dollarreserver ved at konvertere dem til guld uden om eksempelvis børsen i London. Man køber guld direkte hos producenten for at undgå en flugt fra dollaren, som kan medføre store tab for kreditorerne.
I lyset af flowet af kapital, ubeskyttede profitter og billige råstoffer fra u-landene til Vesten er spørgsmålet ikke bare, om bistanden er for høj eller for lav, om den kan planlægges langsigtet, eller om den har en påviselig effekt.
Spørgsmålet er: Giver det overhovedet mening? Hvis vi hæver udviklingsbistanden til f.eks. 10 procent af BNP, og en række vestlige lande med USA i spidsen gennemfører endnu en serie af quantitative easing, er udviklingsbistand så ikke bare som at hælde vand i et bundløst kar?
En del bistandsorganisationerne er faktisk begyndt at indse, at finanskapitalens globalisering vanskeliggør deres arbejde. For nogle år siden udtalte Oxfam ærligt, at den stigende ulighed i verden gør organisationens arbejde mere og mere meningsløst.
I Danmark har IBIS (i egenskab af Lars Koch) til en vis grad fulgt med, men bistandsorganisationerne kan jo ikke regne med at få statsstøtte, hvis de omdanner sig til en slags Occupy Wall Street-organisationer. Måske burde de overveje at frigøre sig fra staten og blive rigtige ngo’er?
Ivan Breinholt Leth er konsulent i Tanzania og tidligere konsulent i Kenya, Swaziland og Lesotho

