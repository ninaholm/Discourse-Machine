Hvor er heltene?
Der er langt mellem de politiske helte. I dag er politikere blot almindelige kendisser, der kæmper mod realitystjernerne om berømmelsen


I min barndom talte man ikke Socialdemokraternes stemmer hjemme i Tranbjerg, syd for Aarhus, man målte dem.Dengang, i slutningen af 1970’erne og 80’erne, var Aarhus Svend Auken-land. Når Svend Auken besøgte sognegården, debatterede med Lars P. Gammelgaard på Aarhus Universitet eller Uffe Ellemann-Jensen i Stadionhallen, var der altid fyldt.Den lokale folketingskandidat havde læst statskundskab på universitetet, var senere blevet ansat der og boede i første omgang sammen med Bettina Heltberg i Risskov, efter at han første gang blev valgt til Folketinget i 1971 (da de senere begge flyttede til København beholdt han en lejlighed i midtbyen).Og ved Svend Aukens sidste folketingsvalg som formand i 1990, hvor Socialdemokraterne fik i alt fik 37,4 procent af stemmerne, var vi 44,7 procent, som på Tranbjerg Skole satte krydset ved Liste A.Det var dengang, der fandtes politiske helte, og Svend Auken var vel den sidste af dem, selv om en generation i Venstre vil hævde, at Uffe Ellemann-Jensen havde den ære.Nu er det selvfølgelig et tegn på, at man ikke længere er barn, men snarere halvgammel, desillusioneret og småsur, at selv politikerne var bedre førhen.Alligevel er der noget om snakken. Politikerne var større før i tiden – og det gjaldt ikke blot den to meter høje socialdemokratiske formand. I hvert fald kender jeg ikke nogen nutidige politikere, der kan få mig til at se stort på, om jeg er enig med deres parti – hvilket var tilfældet med Svend Auken. Det skulle da lige være Johanne Schmidt-Nielsen. Så mange danskere er der trods alt ikke, som går ind for revolutionen!Naser Khader havde evnen i en kort, glorværdig stund, Helle Thorning-Schmidt potentialet, og i dag håber mange socialdemokrater, at Mette Frederiksen har det: Den der udefinerlige, flygtige politiske X-faktor, som Søren Gade kaldte det og åbenhjertigt erkendte at mangle.Men hverken statsministeren – som i denne weekend på Socialdemokraternes kongres endnu engang skal forsvare sin fortsatte ledelse af partiet – eller forgængeren/den sandsynlige efterfølger, Lars Løkke Rasmussen, er kandidater til Thorvald Staunings rolle som landsfader.I stedet konkurrerer politikerne ikke blot med og mod stjerner fra reality shows i forskellige fjernsynsprogrammer. De konkurrerer også med dem om overhovedet at blive kendt, og det er med til at trivialisere dem. Da Andy Warhol forudså, at alle snart ville være berømt i 15 minutter, var der en uudtalt foragt i forudsigelsen.Men blot fordi vi engang beundrede politikerne, er det ingen grund til at sentimentalisere dem. Da jeg startede som politisk journalist på Christiansborg, blev jeg bekræftet i, at nok bør man have helte, men man bør aldrig møde dem. De skuffer dig uundgåeligt.Netop Svend Auken var – som de fleste andre mennesker – forfængelig, selvglad og selvoptaget. Som de fleste politikere, der har tabt et valg, er blevet fortrængt fra en post, eller blot ikke længere er en nyhed, mente Svend Auken, at hvis det ikke havde været for pressen, så havde det været ham – og ikke Poul Nyrup Rasmussen – som var statsminister (på samme måde mener Mogens Lykketoft vel i dag, at hvis ikke TV 2 under valgkampen i 2005, havde ladet ham vente forgæves uden for den berømte/berygtede børnehave i Ålsgårde så ...)Måske er det bare et udtryk for demokrati, at ingen politikere længere har heltestatus, men i stedet bliver set som almindelige, om ikke mennesker, så kendisser. Hvis det betyder mere gennemtænkte politiske beslutninger, mindre demagogi og flere kompromiser, er det vel til alles bedste. Men jeg savner politikeren, hvis navn, ligesom tidligere tiders Hollywood-stjerner, står over titlen på plakaten. Partiformanden m/k der med sit navn ikke blot sælger billetter, men får os ind i den politiske biograf.I romanenLeg og tidsfordrivadvarer James Salter om, at helte, ligesom os selv, er dødelige. De falmer. De forsvinder. De bliver overgået, glemt – man hører ikke mere til dem. Men, skriver den amerikanske forfatter, »man må have helte. Det betyder, at man må skabe dem. Og de bliver virkelige gennem vor misundelse, vor hengivenhed. Det er os, der giver dem deres majestætiske rolle, deres magt, som vi aldrig selv kunne besidde. Og til gengæld giver de noget igen«.Kim Kristensen er journalist ved Informations Christiansborgredaktion
