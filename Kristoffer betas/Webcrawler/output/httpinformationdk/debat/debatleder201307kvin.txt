Kvinden, der kom ud af det blå



 
	Lykkeligt er det parti, der har en leder, som legemliggør partiet – dets selvforståelse, traditioner og historie. Lykkeligt var Socialdemokratiet, da det i 1930’erne havde den urokkelige arbejderfører Thorvald Stauning. Siden fulgte ny lykke under Hans Hedtoft og H.C. Hansen, der med den førstnævntes folkelige varme og den sidstnævntes stålsatte resultatvilje førte det store arbejderparti intakt gennem efterkrigstidens omskifteligheder.

	Jens Otto Krag var anderledes. Krag var akademiker. Krag var boheme. Hans livsførelse misfornøjede H.C. Hansen. Krag havde også kunstner-ambitioner. De kom til at skuffe ham selv. Men først og sidst var Krag socialdemokrat. Han var opvokset i parti og fagbevægelse; Krag kunne forstå det arbejdende folk – omend han ikke talte dets sprog.

	Anker Jørgensen var ikke akademiker, men en mand af folket og fagbevægelsen. Han havde ingen ministererfaring, da Krag i 1971 lempede ham ind på statsministerposten – i et forsøg på at genvinde folkeligheden. Forsøget lykkedes kun delvist. Anker Jørgensen var folkekær, men han magtede ikke at tøjle fagbevægelsen. Det dalrede under Anker.

	Dalreriet rettede Poul Nyrup – selv rundet af fagbevægelsen – op på i sine statsministerår 1993-2001. Nyrups økonomiske politik, knæsat af Mogens Lykketoft, fik Socialdemokraterne dog aldrig kredit for. Nyrups kejtede kluntethed stod imellem hans regering og befolkningen.

	Denne historik viser, at socialdemokratiske statsministre mere eller mindre har været opfostret af parti og/eller bevægelse. Jo mere, desto større gennemslagskraft.

	Dermed også sagt, at Socialdemokraterne har et problem med Helle Thorning-Schmidt. Uanset alle spindoktorbestræbelser fremstår hun ikke som forankret i folket. På sin hjemmeside vedgår hun: »Jeg indrømmer det gerne. Jeg er ikke født til at være socialdemokrat. Jeg har selv valgt det.«

	Sandt nok. Helle Thorning-Schmidt er opvokset i et hjem, hvor begge forældre var aktivt radikale. Med et Brügge-MA-diploma fik hun Bruxelles-ansættelse som assistent for EU-Kommissionen; derfra gik hun over kontorgangen og blev i 1993 sekretariatsleder for de danske socialdemokratiske medlemmer af EU-Parlamentet, hvortil hun i 1999 selv opnåede valg, sponsoreret af Ritt Bjerregaard. Hendes tremandsgruppe – med Freddy Blak og tidligere sundhedsminister Torben Lund – blev hurtigt defunkt. Freddy Blak påklæbede hende navnet ’Gucchi-Helle’. I 2005 kom hun i Folketinget ved det socialdemokratiske nederlag, der fik Mogens Lykketoft til at opgive partilederposten. Den stillede Helle Thorning op til, endnu inden hun havde pakket sit habengut ud på Christiansborg. Hendes modkandidat ved urafstemningen var Svend Auken-eleven Frank Jensen. Partimedlemmerne ønskede at lægge de evige fløjkampe bag sig. De gav Thorning en uventet sejr. Hun lovede at ende partiets indre strid.

	Det er knapt lykkedes. Folketingsgruppens kaffeklubber kredser stadig om hinanden. Partiets vælgernedtur har spredt en taburetangst, der kan bryde ud i mytteri. Sin regering har Thorning-Schmidt ej heller overbevisende greb om. Modsat kontrol-freaken Anders Fogh står hun som den, der – tøvende – styres af begivenhederne. Når hun endelig giver efter – som i dagpengesagen – går æren til dem, der pressede hende. Regeringen er uden et fogh’sk styrende kommando-center. Om økonomien gælder, at hvad Vestager og Corydon forhandler sig til, og SF accepterer, er SRSF’s politik. Når der ikke er penge i klemme, går det på bedste beskub.

	Sin indre styrke viser Helle Thorning-Schmidt ved, hvad hun finder sig i. Ved sine pressemøder i statsministeriet er hun udsat for en mobning og overfusning, der er journaliststanden uværdig. Og som står i skærende kontrast til den underdanighed, selvsamme stand udviste over for Anders Fogh Rasmussen. Det er svært at afryste en mistanke om, at der blandt ’the gentlemen of the press’ lurer sexisme.

	I det hårde magtspil, der omgiver en statsminister, er der i hvert fald opportunisme. Som en virus slår aktørerne til, når de møder en svag organisme. Det tjener intet formål at benægte, at landets statsminister er svag. Hun har intet naturligt bagland, ingen naturlige forbundsfæller. Hun er anderledes. Derfor bliver hun kanøflet.

