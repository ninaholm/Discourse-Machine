Generationen, der blev indhentet af finanskrisen
Her i sluttyverne lever jeg i gabet mellem, hvad jeg forestillede mig, jeg kunne blive, og hvad jeg endte med at være. Jeg er en del af en generation, der er formet efter et overflodssamfund, der ikke længere eksisterer
Sandheden er, at finanskrisen er det bedste, der er sket os. De værdier og idealer, som vores forældre vendte ryggen, er vi nødt til at forholde os til nu, skriver Eini Carina Grønvold.


 Det er mange år siden, at konfirmationen markerede andet end et punkt i en gradvis hormonel overgang, syltet ind i en uddød kulturs rollespil. Det var sjovt, hvis man slap for kirken, men det var ikke særlig meningsfuldt. Den 18-års fødselsdag, der i en kort tid var et holdepunkt forude, viste sig at være en bureaukratisk formalitet, som blev blæst lidt op og gav anledning til at drikke sig fuld med studenterhuer på og måske kastede et kørekort af sig, hvis man havde været god nok til ikke at fortælle sine forældre, at man røg smøger i frikvarteret.
Der er ingen af de her markeringer i livet, der har båret mig frem til en forståelse af, hvad det vil sige at blive voksen. Det er som om, der ikke rigtig er nogen, der ved, hvad det vil sige længere. At blive voksen bliver mere end noget andet en følelse af bare at være mere alene.
Da jeg var teenager, havde jeg en rodløshed og narcissisme, som – hvis overhovedet – kun er blevet en smule mindre, efter jeg kom op i tyverne.
Til gengæld er min verden blevet det meget større og mere forvirrende. Jeg har fået en langt større optagethed af andre menneskers følelser og ikke kun mine egne. Jeg ser mange ting klarere. Jeg græder mindre over mig selv og mere over film. Jeg er mere bevidst om alle de ting, jeg ikke kan (og ikke længere kan nå at lære). Jeg ved mere, ja, måske, men jeg har stadig ikke styr på en skid.
Mere end noget andet er det noget uforløst; som om jeg går rundt og venter på noget, der burde være sket. Da jeg var lille og skar ansigter, sagde de sjove, ubehagelige tanter altid, at jeg skulle passe på, for »hvis vinden vender, så bliver det siddende sådan dér«. Jeg er bange for, at mine tyvere er dén vind. At den blæser ind over mig på det her stadie af kaos og forvirring og fryser mig fast for evigt.
Angsten for overgivelsen
Det eneste, jeg er mere bange for, er resignationen. Overgivelsen til en forudsigelig lykke. En del af mig ved godt, det er umodent og narcissistisk, men en anden del af mig insisterer på, at det umodne og narcissistiske er vigtigt at holde fast i for ikke bare at ende med at se verden, som man hele tiden har fået at vide, at den ser ud.
Det kræver en gradvist mere og mere smertefuld fastholdelse af, at der er en sandhed og en vej og en mening, og at det nytter noget at stille sig uden for de andre pingviner og have det ad helvede til.
Jeg ser pludselig en masse vaner; indgroede sager, som var blevet usynlige: Hvordan man arrangerer hovedpuden, når man skal sove; hvor man lægger bruseren, når man har brugt den. Langsomt bliver der flere og flere af de små ting, der tegner, hvem man er, og så bliver det sværere og sværere at føle sig som en superhelt.
Også bare fordi superhelten bliver træt af, at der lugter underligt i køkkenet, og at den elektriske tandbørste aldrig er ladt op.
Min barndom var halvfemserne og mine teenageår var nullerne. Da dem, der var ældre, fortalte om fattigfirserne, var det som om, de måtte ligge meget længere end et årti tilbage, fordi de var så fremmedartede. Små ting, som at familien skulle spare sammen for at købe en vhs-maskine, hvis den da overhovedet var inden for rækkevidde.
Jeg derimod voksede op i det vestlige selvbilledes højdepunkt. Forbruget havde sejret og skabt noget, der lignede en bedre verden for alle dem, det ikke var muligt at ignorere eksistensen af.
Min barndom var et farveorgie af smølfehits og push-pops. MTV og reklamer. Det grænseløse forbrug var lige akkurat ikke helt blevet hverdag endnu. Tv-reklamer var stadig magiske. Kinder Mælkesnitte var stadig sundt.
Men det var også en tid, der manglede den modstand, der skal til for at forme mennesker, der kan overkomme den.
Opdraget med storhedsvanvid
Vi lever i gabet mellem, hvad vi forestillede os, vi kunne blive, og hvad vi endte med at være. Vi er mennesker, der er formet efter et overflodssamfund, der ikke længere eksisterer. De fleste, jeg kender, er efterhånden drysset ud af universitetet og videre på ’humanisternes efterløn’, som en ven konsekvent kalder dagpengene.
Vi er opdraget med et storhedsvanvid, hvor hvert eneste barn er særligt og ønsket og har uendelige muligheder for selvudfoldelse. Det storhedsvanvid blev knust med finanskrisen og afløst af et gigantisk mindreværd.
De kulturradikale rester, vi fik fra vores forældres generation, var ikke de værdimæssigt idealistiske, men dem, der handlede om et usynligt klassefornægtende statusræs med børn, der alle er potentielle genier.
Hvis man ikke havde fået serveret den her idé om at skulle være kunstner/forsker/anything, ville man måske have drømt anderledes, og derfor set det som en succes for fællesskabet og ikke et nederlag for individet at skulle være pædagog eller tømrer. No wonder at hipsterbevægelsens individualistiske æstetik blev en ironisk affære.
Hvad fanden skulle man ellers gøre. Man havde jo indset, at det hele var et spil, men det var umuligt at ændre kurs på det tidspunkt.
Tak til finanskrisen
Sandheden er, at finanskrisen er det bedste, der er sket os. De værdier og idealer, som vores forældre vendte ryggen, er vi nødt til at forholde os til nu. Den har givet os foragten for foragten for fællesskabet. Individet er vigtigt, men fællesskabet er værd at forsvare.
I de forudgående generationers tilbagetrækning fra 1970’ernes kollektive idealer opstod en opmærksomhed på individet. Det manifesterede sig kommercielt med Spice Girls og tyggegummi-tatoveringer, men gav samtidig en bevidsthed om individets plads i fællesskabet, der forhåbentlig kan betyde en helt ny tilgang til, hvordan man tænker fællesskaber og frigørelse. Det var ikke sket uden finanskrisens realitetscheck, men det var heller ikke sket uden 1990’ernes poppede individualitetsdyrkelse.
Men det ‘forhåbentlig’ rummer også noget. Der skal gøres op med noget håbløshed. Håbløsheden er et resultat af den handlingslammelse, forkælelsen skaber, og samtidig er det noget med, at vi har mistet romantikken om fremtiden. Alle de grandiose idéer om det 21. århundrede føles nu tilbageskuende. Vi lever i fremtiden, og om lidt er det slut.
Jeg, en kliché
Det er svært at blive voksen i en verden, hvor individet forbliver det endegyldige fokus, måske indtil man selv får børn. Og man tænker, at hey, de er jo fede nok, de der børn, og måske, alligevel, kunne man få det til at fungere, uden at man blev til det, man har lovet sig selv aldrig at blive til. For ens venner er jo stadigvæk dejlige.
Og så alligevel holder de op med bare at tage med i skoven, fordi de har lovet at tage til et eller andet røvsygt bryllup i Sønderborg. Og man bliver vred, men man forstår godt, at den skov bliver krævende, når man skal have alt muligt med, deriblandt et menneske, som man har et fuldstændigt ansvar for, og så er det frygtelige bryllup alligevel mere overskueligt. Men pludselig bliver individet så uvigtigt, og det er dybt grænseoverskridende.
Tyverne er angstens alder. Alt det, man pludselig ser så klart, men ikke ved, hvordan man skal gøre noget ved. Kroppen, der alligevel, ganske langsomt, begynder at ældes.
Og så står man der, en kliché, og finder de grå hår foran spejlet og tænker, at man jo så alligevel skal dø en dag, men at det stadig er alt, alt for langt væk til, at man kan begynde at acceptere det.
Eini Carina Grønvold er manuskriptforfatter

