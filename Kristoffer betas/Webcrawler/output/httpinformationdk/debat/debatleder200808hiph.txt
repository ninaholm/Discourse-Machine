Hip hip homoby



'HOMOBYEN KØBENHAVN' - hvabe'har? Ikke sagt vrængende og nedladende blandt Indre Missions skumlere. Ej heller en slibrig annonce fra en tvivlsom badeanstalt. Nej, en officiel branding, med skatteborgerkroner bundet i enden, og prydet af navne som Tivoli, Sterling, SAS og turistorganisationen Wonderful Copenhagen.I løbet af næste uge begynder homoseksuelle fra ind- og udland at indfinde sig, så de kan stoltsere i den 'Pride Week', som Tivoli på lørdag indleder med et brag af bøssebegivenheder. Programmet lover:"Den Gamle Have 'goes gay' for første gang nogensinde. Der bliver homobryllup ved Tivolisøen, drag show i Pantomimeteatret, ball room-dancing med live big band og Bobo Moreno, Katrine Ring Djer, discokoncert på Plænen, Schwanzen Sänger Knäben, særforestilling i Glassalen og regnbuefarvet festfyrværkeri."Tag den, abonniner! Ikke mindst Schwanzen Sänger Knäben vil få skørterne til at suse.DER ER GYSSER i bøsser og lesbiske. Deraf den kommercielle interesse i at lokke dem til København. Som Wonderful Copenhagens kommunikationschef, Peter Rømer Hansen, fornyligt betroede Informations læsere:"De homoseksuelle er et spændende segment for os, fordi de har et højt forbrug og rejser meget."Tivolis kommunikationsmedarbejder Simon Verheij supplerede: "Det er et købestærkt segment, vi satser på. De bruger vores kulturelle tilbud som jazzkoncerter, varieté og ballet. De har ingen børn og bil; de bor her i byen, og det gør dem samlet set til et spændende publikum."Er det godt nok at blive elsket, fordi man har penge? Til Information sagde den feministiske aktivist Lotte Knold: "Problemet ved Tivolis og SAS' initiativer er, at man kun forsøger at tiltrække en bestemt slags homoer - nemlig dem med penge. Det giver ikke større accept i samfundet, at man kun bliver accepteret, hvis man tjener penge, lever i registreret parforhold og er en god forbruger."Lotte Knold tilføjede: "Jeg vil bare gerne have en by, hvor der også er plads til fattigrøvene."MIDT I AL festivitas kan det være let at glemme, hvor langt vort samfund faktisk er kommet i sit syn på seksuelle mindretal. Så nutidigt som 1950'erne og 60'erne levede de i et helvede af mistænkeliggørelse og forfølgelse. Ved den sovjetiske leder Nikita Khrusjtjovs besøg i København i 1964 fyrede en restauratør en af de tjenere, der skulle servere den fine statsmiddag for gæsten. Restauratøren henviste til, at han havde opdaget, at tjeneren var homoseksuel og derfor en sikkerhedsrisiko. Da tjenerens fagforening blev spurgt, hvad den mente om det, lød svaret fra fagforeningen: "Sådan nogle skulle slet ikke have med mad at gøre."I dag står Fagligt Fælles Forbund som medsponsor af den bøsse-lesbiske parade gennem byen lørdag den 16. august.Måtte sponsorpengene flyde så rigeligt, at der også bliver råd til, at fattigrøvene kan svinge med balderne.
