Et frivilligt system uden frivillige
LEDER


 
	Storbritannien har taget det første konkrete skridt imod et uafhængigt pressenævn, efter at det såkaldte Privy Council – et råd bestående af ministre og embedsmænd – tidligere på ugen godkendte de politiske partiers rammeforslag for nævnet. Eller som tabloidavisen Daily Mirror udtrykker det: »Dødsdommen over den frie presse blev i går underskrevet af fire politikere, der mødtes privat i et kongeligt palads«.

	Godkendelsen af politikernes såkaldte royale stiftelsesbrev for det ny pressenævn er unægtelig historisk og dybt kontroversielt. Storbritannien har som få lande en tradition for, at politikere ikke blander sig i pressens affærer. Men den tradition blev brudt, efter at en række skandaler – især den såkaldte telefonaflytningsskandale – ændrede stemningen i landet. Og så sent som i denne uge har premierminister David Cameron gjort udfald mod The Guardian på grund af avisens afdækning af myndighedernes omfattende overvågning.

	I samarbejde med ofrene for aflytningsskandalens organisation, Hacked Off – og uden om pressen – blev de tre store politiske partier enige om rammerne for et nyt pressenævn. For at undgå direkte presselovgivning blev partierne enige om at oprette pressenævnet ved et stiftelsesbrev. På den måde mente de at kunne påstå, at de ikke havde brudt med 300 års praksis om ikke at lovgive i forhold til pressen.

	Imidlertid er pressen uenig. Den fastholder, at der er tale om regulering påduttet industrien fra Westminster – altså »regulering gennem lovgivning«, som Daily Telegraph skriver i sin leder. Adskillige love er unægtelig blevet vedtaget for at bakke op om det nye system, herunder at dommere nu skal pålægge aviser større bøder i injuriesager, hvis mediet ikke er medlem af det nye frivillige system.

	Det er denne principielle diskussion for og imod lovgivning – ikke opbygningen af selve pressenævnet – der er det centrale i debatten. Både presse og politikere er nemlig enige om, at der er behov for et nyt uafhængigt pressenævn, og medieindustrien har også indsendt sit eget forslag til Privy Council, der på mange områder ligner politikernes.

	Men på enkelte punkter blev pressens nævn vurderet for afhængig af industrien og derfor afvist.

	Det er en skam. Ikke fordi pressen har ret i dens vilde påstande om, at det system, som politikerne foreslår, vil blive en glidebane, der ender med censur og iranske tilstande. Men fordi de to forslag var så ens, at man kunne have forhandlet sig til et kompromis uden lovgivning, men med de klagemuligheder og sanktioner, som alle er enige om, bør indføres. Havde politikerne inddraget pressen i processen tidligere, kunne offentligheden sandsynligvis på nuværende tidspunkt have været vidne til begyndelsen på et sådan nyt og uafhængigt pressenævn. I stedet vil de blive vidne til en ny fase i pressens kamp imod politikernes nævn.

	Som The Times skrev i sin leder torsdag: »Nu vil alle de britiske nationale og regionale aviser fortsætte arbejdet med at etablere deres eget pressenævn og vil ikke søge anerkendelse fra dette forfejlede royale stiftelsesbrev.«

	Status efter en flere år lang proces er altså, at politikere og presse er endt i en fastlåst situation, der kan blive skadelig for ytringsfriheden i Storbritannien, hvis medier, der aldrig har gjort noget galt, men som af princip modsætter sig presselovgivning, ruineres af de skærpede økonomiske sanktioner, politikerne har indført for at straffe dem, der ikke melder sig ind i det nye pressenævn.

	Og forholdet mellem presse og politikere er i forvejen anspændt. Premierminister David Cameron sagde i denne uge, at hvis ikke avisen The Guardian udviser »social ansvarlighed« i forhold til, hvilke oplysninger den offentliggør om efterretningstjenesternes metoder på baggrund af Edward Snowdens læk, »vil det være meget vanskeligt for regeringen at holde sig tilbage og undlade at gribe ind«.

	Hvad Privy Council angår, har politikerne måske nok banet vej for indførelsen af et uafhængigt og frivilligt system for regulering af pressen, men et sådan system kræver netop frivillige. Hvis ikke de melder sig, har strategien slået grueligt fejl. Prisen kommer alle – men især ofrene – til at betale.

