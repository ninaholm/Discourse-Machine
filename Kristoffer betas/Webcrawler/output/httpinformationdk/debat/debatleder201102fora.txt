Foråret så sagte kommer



 Let foroverbøjetog med pelskraven godt oppe om ørene forcerede Birthe Rønn Hornbech gangene på Christiansborg på flugt fra de spørgende journalister. Missionen lykkedes. Ministeren havde ingen kommentarer.
Hvis ikke sagen var så alvorlig, ville optrinnet efter samrådet i Folketingets indfødsretsudvalg onsdag aften indskrives i rækken af komiske tv-optagelser af integrationsministerens tilspidsede strid med den presse, hun end ikke prøver at undertrykke sin foragt for.
Men alvoren er, at Birthe Rønn Hornbech stadig ikke besvaret de centrale spørgsmål om Integrationsministeriets årelange, ulovlige sagsbehandling af unge statsløse palæstinensere. Hverken til offentligheden eller til Folketinget.
»Nu slukker jeg for mikrofonen, og jeg tænder den ikke igen,« meddelte hun Folketingets indfødsretsudvalg. Dermed har ministeren reelt trukket stikket for den demokratiske proces i det folkestyre, hun ser sig selv som den ædle garant for.
Onsdagens samrådvar den foreløbige kulmination på skandalen om Integrationsministeriet, der systematisk har tilsidesat to FN-konventioner, vi selv har tiltrådt. Birthe Rønn Hornbech har i Folketingssalen erklæret, at hun i januar 2010 »besindede sig« over for denne gruppe unge, men herefter fulgte et helt år, hvor ministeriet brød vejledningspligten ved ikke at orientere de statsløse om deres rettigheder. Først da Information i januar i år afdækkede sagen, iværksatte ministeriet den lovpligtige vejledning. Altså rettes der først ind efter gældende love og konventioner, når de afsløres af pressen.
Assisteret af Dansk Folkeparti forsøger regeringen at reducere sagen til en pressejagt på integrationsministeren. Det er der selvsagt ikke tale om. Der er tale om en jagt på fuld retfærdighed for en gruppe unge mennesker, der groft har fået deres rettigheder trådt under fode. Der er tale om 22-årige Susanne fra Aabenraa, der ikke kunne komme ind på Politiskolen, fordi hun blev nægtet statsborgerskab. Der er tale om Sara fra Frederiksberg, Iman fra Aalborg og med dem mange flere helt almindelige unge, født her i landet med krav på statsborgerskab. Det er dem, der skal have et svar på, hvorfor de i årevis blev nægtet statsborgerskab her i landet.
Foreløbig harintegrationsministeren tørret ansvaret af på sine embedsmænd med henvisning til, at de muligvis uforvarende har overset konventionerne. Det er utænkeligt. Som vi tidligere har dokumenteret, sendte Integrationsministeriet i 2009 en skrivelse til de øvrige EU-lande, hvori ministeriet bl.a. opfordrede kollegerne til at overholde de regler, de altså selv så stort på.
I dag kan vi tillige fortælle, at embedsmænd i ministeriet har skrevet en håndbog, der udførligt beskriver FN-konventionerne.
Så tilbage står spørgsmålet om ministerens viden og ansvar. Selv afviser hun at svare på, hvornår hun blev opmærksom på ulovlighederne.
»Der er bestemt gået noget tid. Det ser jeg ingen grund til at skjule, og det skammer jeg mig ikke over,« sagde hun under onsdagens samråd.
Når hun ikke ønsker at komme nærmere ind på måned og årstal, hænger det sammen med, at et flertal i både befolkningen og Folketinget kunne få den tanke, at hun burde skamme sig. Og måske det, der er værre.
I et forsøg på at lukke sagen iværksatte ministeren den 14. januar en undersøgelse, der skulle belyse de spørgsmål, hun ikke ønskede at besvare. Undersøgelsen er nu konverteret til en intern undersøgelse, som end ikke Folketinget kan få indsigt i.
»Der var brug for en forårsrengøring i Integrationsministeriet. Foråret er ikke kommet endnu, og vi har ikke tilendebragt rengøringen,« lød det til de måbende udvalgsmedlemmer.
Ministerens gentagne forsøg på forhaling ligner en bevidst strategi for at undertrykke sagen til efter et folketingsvalg.
Birthe RønnHornbech skal selvfølgelig ikke kunne obstruere sig uden om den demokratiske kontrol. Normalt ville den optræden være en sag for Folketingets ombudsmand, men han er udelukket fra kontrol i denne sag, fordi det formelt er Folketinget, der udsteder statsborgerskab, og ombudsmanden har kun beføjelse til at undersøge ministeriernes administration.
Derfor er der kun én sidste mulighed for at få endevendt denne sag, som flere jurister har sammenlignet med Tamil-sagen, der i 1993 fældede Poul Schlüters regering: Der må iværksættes en uvildig undersøgelse af såvel minister som ministerium.
Det er et drastisk skridt, men der er ingen vej uden om. Ministerens interne forårsrengøring er ikke tilstrækkelig i denne sag. Det danske folkestyre hviler på, at folket kan have tillid til de folkevalgte. Den tillid har Rønn Hornbech brudt over for en gruppe mennesker, som en anstændig retsstat burde holde hånden under.
Folketinget bør samle et flertal for en sådan undersøgelse. For hvem kan have interesse i, at denne sag forbliver mørkelagt? At foråret forsinkes? 

