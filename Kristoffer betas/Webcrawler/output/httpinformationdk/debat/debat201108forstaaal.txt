Skal man forstå alting?
Skal vi ikke slå fast, at ugerningerne i henholdsvis Oslo og på Utøya var en gal mands værk, som han og kun han kan drages til ansvar for, i stedet for at gøre et håbløst forsøg på at forklare det uforklarlige?


 »Man ikke bare kan bestræbe sig på at forstå. Man skal.« Sådan hedder det i en leder i denne avis den 4. august, nok på foranledning af Sørine Gotfredsens famøse kronik i Berlingske forrige lørdag med overskriften 'Lad os bruge Anders Breivik rigtigt'. Selv om Sørine Gotfredsen har beklaget såvel timing som dette, at hendes kronik kunne misforstås som et forsøg på at forsvare Breivik, bliver det ved med at vælte ind med protester.
Men har lederen ret i, at man skal forstå? Og har Sørine ret i, at vi skal »bruge Anders Breivik rigtigt«? Det gemmer vi lidt.
I sin imponerende tale ved mindegudstjenesten i Oslo Domkirke søndagen efter udåden sagde Norges statsminister Jens Stoltenberg bl.a.: »Vi er rystede af det, som ramte os, men vi opgiver aldrig vore værdier. Vores svar er mere demokrati, mere humanitet. Men aldrig naivitet.«
Undren
Det er svært at være uenig. Og det var Danmarks tidligere udenrigsminister Uffe Ellemann-Jensen da heller ikke. I et interview i Kristeligt Dagblad den 26. juli citerede han Stoltenberg for just de ord (dog minus det om naiviteten!). Derfor må det undre, at Ellemann kan drage en direkte sammenhæng mellem tragedien i Norge og det, han kalder »den onde og uforsonlige tone«, der af og til føres i debatten herhjemme. I forbifarten nævnes også Muhammed-karikaturerne, og det til trods for at Anders Breivik flere år før dem var begyndt at planlægge sin absurde udåd.
Nu siger Ellemann, at han som alle andre troede, at det var islamistiske kræfter (læs: al-Qaeda) der var på spil, men så slog det ham, at det også kunne være en 'højreekstremistisk tosse', der stod bag. Ja, eller en 'venstreekstremistisk tosse'.
Ellemann har vel ikke glemt Blekingegadebanden? Havde der været tale om en 'venstreekstremistisk tosse', var det nok ikke lige gået ud over den socialdemokratiske ungdomsbevægelse, men vel snarere Dansk Folkepartis Ungdom, hvis det altså var herhjemme, det var sket, og det kunne det jo lige så godt. Men det gør vel i princippet ingen forskel.
Skal vi ikke slå fast, at ugerningerne i henholdsvis Oslo og på Utøya var en gal mands værk, som han og kun han kan drages til ansvar for? At gøre 'tonen' i debatten medansvarlig for den grusomme terror giver ingen mening overhovedet.
Hvis man mener noget med 'mere demokrati', må man også være forberedt på at lægge øre til ytringer, der er én inderligt modbydelige.
Men hvorfor skal man absolut forklare det uforklarlige? Fra den ene side lyder det, at massemorderen var påvirket af stærke højrekræfter. Fra den anden side påstår man, at skylden ligger hos multikulturradikalismen.
Ansvaret
Men ligegyldigt hvilken af de to forklaringer man hælder til, ender det med, at gerningsmanden er forvandlet til offer! Han kan i virkeligheden slet ikke gøre for det. Han er underlagt kræfter, som er stærkere end han selv. Og dermed har man reelt taget ansvaret fra ham. Nå ja, ikke hele ansvaret, men det meste. Og så har man reduceret ham til en række mekanismer, som bare handler ud fra det, de er programmeret til.
Men så er det ikke længere et menneske, vi taler om. Tager man ansvaret fra et menneske, berøver man samtidig dette menneske dets menneskelighed. Den menneskelighed har han selv sat over styr, vil nogen sige. Det kan man mene, men det har bare intet med sagen at gøre!
Skal vi forstå Breivik, eller skal vi bruge ham rigtigt? Ingen af delene. At ville forstå Breivik er et håbløst forsøg på at forklare det uforklarlige og på sin vis også et forsøg på at undskylde ham. Og forsøger vi at bruge ham rigtigt, har han opnået, hvad han ville. Og så er det i virkeligheden ham, der bruger os!

