Sig hej til din nabo



 Prisen for Værdikommissionen var tilsidesættelsen af den for kristne ellers så centrale værdi: næstekærligheden. Per Ørum Jørgensen fik sin kommission, og regeringen fik sin finanslov og stramning af pointsystemet. Derfor virker det paradoksalt, at formanden for kommissionen, Elisabeth Dons Christensen, i dagens udgave af Information netop nævner, at værdidebatten indtil nu har været »kedelig« og præget af »dem og os«-mentalitet. Man kan selvfølgelig også vælge at se det som et udslag af forbilledlig selvindsigt, at Per Ørum Jørgensen ønsker en Værdikommission.
Et mere abstrakt opdrag til en kommission er sjældent set, og det kommer da også til udtryk i Elisabeth Dons Christensens visioner for den debat, som kommissionen har til formål at rejse: I en tid med stor ledighed, økonomisk krise og revolutioner i den arabiske verden skal vi sætte fokus på »det gode naboskab«.
I et større perspektiv virker en værdikommission, der skal snakke nære relationer, værdiløs. Men det er rammerne, den er gal med. Det er helt givet, at danskerne konstant har brug for at diskutere, hvilke overvejelser vi lægger til grund for den måde, vi lever vores liv på. På det abstrakte niveau kan vores ageren i de nære relationer også lære os meget om, hvorfor den konkrete politik bliver som den bliver. Men det hører ikke hjemme i en kommission. En kommission signalerer, at der om det emne, der undersøges, kan siges noget normativt, at der kan konkluderes og handles derefter. At regeringen vælger at nedsætte en diskussionsklub i den ramme, siger meget om dens opfattelse af kommissionsarbejde generelt.
Det afhænger helt og aldeles af de mennesker, som er blevet udpeget til den, om værdikommissionen bliver værdiløs, eller om den rent faktisk går imod tendensen for kommissioner og bliver taget alvorligt. De skal udfordre os og ikke konkludere. I det perspektiv er det trist, at i hvert fald tre af medlemmernes værdier er gudgivne på forhånd.

