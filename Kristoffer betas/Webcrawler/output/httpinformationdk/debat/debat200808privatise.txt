Privatisering - har vi ønsket den?
Vi lader os bestikke til passivitet med skattelettelser, som kunne være investeret i fællesskabets institutioner. Det politiske liv i Danmark synes paralyseret af vælgerfrygt


 Privatisering er en udfordring til eftertanke for enhver, der ønsker de værdier, der kendetegner det danske velfærdssamfund bevaret. Velfærdsmodellen, som vi kender den, sikrer enhver lige adgang til samfundets velfærdsydelser for den skat, der betales. Nu er skatten til diskussion og med den omfanget af statens velfærdsforpligtelser. Mens der diskuteres, vokser den liberale gøgeunge, privatisering. Hvor er opmærksomheden? Skal privatisering være svaret på velfærdssamfundets videre udvikling? Det kunne det se ud som om. Men kan det være rigtigt, at en så dramatisk nyorientering af det fællesskab, der er samfundet, skal udfoldes uden, at borgerne har taget stilling til den? Er det fordi, vi er usikre over for konsekvenserne, i tvivl om ordets betydning? Et opslag i Nudansk Ordbog kan hjælpe. Her hedder det, at privatisering er: "At lade offentlige virksomheder overgå til privat drift, dvs. at ledelsen ikke mere er under statskontrol." Sådan! I sin korthed beskrivelsen af et ideologisk skift fra socialstat til minimalstat. Fra fællesskabets vedkendelse af forpligtelse over for den enkelte til fællesskabets nedbrydning i enkeltindivider, der betrygges efter evne, ikke efter behov. 
Hvornår vågner vi
Privatiseringen har sit udspring i den jeg-tænkning, der er essensen af liberal samfundsfilosofi. Ikke så sært, at Fogh Rasmussen dæmper de utålmodige brushoveder i parti og regering. De skaber uheldig og unødig opmærksomhed om det liberale slutmål. Det går jo i den rigtige retning med de små, men hyppige skridt, der ikke påkalder sig opmærksomhed.
Hvornår vågner vi til krav om, at et systemskifte som det, der er i gang, bør fremlægges til borgernes stillingtagen. Privatiseringer er et brud på den velfærdsidé, der har borgernes velfærd som mål og ikke som middel til forrentning af kapitalejeres investeringer. Den privatiserede velfærd er forretning. Den er der, hvis den kan betale sig. Den privatiserede velfærd vender den tunge ende ned. Den del af befolkningen, der har råd til at forsikre sig, eller har en arbejdsgiver, der synes, det betaler sig at forsikre sine medarbejdere, vil for eksempel have et hospitalsvæsen i uafbrudte bestræbelser for at matche kundernes ønsker og behov. 
Fællesskabet glemmes
De fleste må tage til takke med det, der er muligt på sygehuse engageret i uafbrudte besparelsesrunder. Regeringens evindelige betoning af mantraet 'frit valg' er en hån mod dem, der ikke er i tvivl om, hvad de ville vælge. Hvis de havde råd. Vi sang det som børn "... har du penge, så kan du få, har du ingen så må du gå ..." Se på de 'offentlige' trafikmidler, som skal betjene dem uden bil. Bestandig dyrere og færre forbindelser. Fordi tænkningen, der driver dem, er hvad kan betale sig og ikke, hvad er der behov for. Se forfaldet af vores skoler.
Der tales så meget om sammenhængskraft. Nationens sammenhængskraft. Men der tales ikke om det, der får mennesker til at føle, at de tilhører et fællesskab. Det nuværende styre søger at svejse folket sammen med betænkelige blut-und-boden tricks. Vi skal samles om at være danske i vores mere og mere (inde) lukkede nationale rum. Danskhed kaldes til genopstandelse med lurblæsende fanfarer for nationens kulturelle arv og danske værdier. Men de matcher ikke privatiseringens splittende virkninger. Følelsen af fællesskab opstår med den enkeltes bevidsthed om medborgerens, samfundets respekt. Respekten manifesteres i fællesskabets vilje til omsorg for den enkelte Privatiseringen giver det modsatte signal.
Lader vi os bestikke
Den udvikling, vi så passivt bevidner, er ikke dikteret af noget som helst andet end holdning. I vores tilsyneladende afideologiserede tid er udviklingen af den danske velfærdssamfund pt. styret af rendyrket liberalistisk ideologi. Hvorfor skal velfærdssamfundet, som det var tænkt, nedbrydes uden, at vi diskuterer det, tager stilling til det? Lader vi os virkelig bestikke til passivitet med skattelettelser, som kunne være investeret i fællesskabets institutioner?
Hvorfor lægger borgerne, der ifølge flere undersøgelser påskønner velfærdsstaten, stemmer til dens demontering? Og hvor er de utvetydige politiske reaktioner på samfundets liberalisering? Det politiske liv i Danmark synes paralyseret af vælgerfrygt. Fast og fair udlændingepolitik er løsenet for de store partier. Hvor er modet til de meninger, der sætter skel mellem holdninger til samfundets udvikling? Under den tilsyneladende rolige overflade udvikler samfundet sig. Uden borgernes opmærksomhed og medvirken med stor sandsynlighed i en retning, de ikke ønsker. Privatisering er et eksempel.
Der kommer forhåbentlig en dag inden længe, hvor vi ikke definerer vores danskhed med panisk fremmedangst, men ved den medmenneskelighed velfærdssamfundet har rødder i.

