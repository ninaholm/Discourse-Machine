Folkeligt
 Ud over at lykønske for et dygtigt lobbyarbejde beviser nomineringen, at Susanne Bier med sin film har formået at skabe en bred international succes


 Hun er Oscar-kandidat, men ikke god nok til en Robert. Susanne Biers populære film Hævnen modtog trods nominering til verdens fornemmeste filmpris ikke en eneste hædersbevisning fra det danske Film Akademi for sin nye film. Er det udtryk for dansk smålighed, og skal hun derfor på hjemmebane straffes for at lave en film, som rigtig mange mennesker glæder sig over?

At blive oscar-nomineret er en fantastisk præstation. Ud over at lykønske for et dygtigt lobbyarbejde beviser nomineringen, at Susanne Bier med sin film har formået at skabe en bred international succes. Kvaliteten af hendes film har der håndværksmæssigt aldrig været tvivl om, ligesom der heller ikke har været det om hendes Hollywood-appeal, men nogen kunstnerisk milepæl er filmen ikke. Det er også i orden, det er blot vigtigt at skelne: Én ting er underholdning, en anden er kunst. Nogle gange sætter man pris på underholdningen, andre gange på kunsten. Og i enkelte lykkelige tilfælde går de to hånd i hånd.

Det er jo ikke spor anderledes end, at dygtigt lavede danske tv-serier gang på gang vinder en Emmy. Her er igen tale om virkelig godt håndværk og god underholdning, men når man samtidig tænker på amerikanske tv-serier som eksempelvis The Wire og Mad Men, som kunstnerisk befinder sig i en helt anden liga, kan det være svært at forstå, hvordan de bliver forbigået. Helt det samme fænomen gør sig også gældende inden for litteraturen, hvor det ikke tilfældigt er en forfatter som Jussi Adler Olsen, der har international succes. Han løber med alle pengene og den internationale opmærksomhed, ligesom han netop vinder De gyldne Laurbær, som indirekte er en folkelig pris, mens han aldrig kommer i nærheden af en egentlig litterær hædersbevisning eller nobelprisen. Der er derfor god grund til at ønske Susanne Bier velkommen i klubben for internationale successer, der netop som hun selv med stor selverkendelse udtrykker det: »Jeg er god nok til Hollywood, men ikke fin nok til Cannes«. Netop!
pn

