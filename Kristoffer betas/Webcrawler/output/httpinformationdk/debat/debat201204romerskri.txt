Romers kritik af Grass er forfejlet



 Günter Grass har dristet sig til i poesiens form at problematisere Israels ukontrollerede nukleare potentiale. Som reaktion er han blevet mødt med et stalinorgel af fordrejninger og fordømmelser.
I det allerede herostratisk berømte digt, ’Hvad der må siges’, reflekterer Grass over risikoen ved Israels bevidst tvetydige og uigennemsigtige atomvåbenpolitik og opfordrer vesten til at insistere på »en uhindret permanent kontrol af det israelske atompotentiale og de iranske atomanlæg.«
Den pacifistiske appel fra Grass er blevet sønderbombet med tungt retorisk artilleri. Dels i form af ad hominem-argumenter, der slår på Grass’ fortid, fordi han som 17-årig blev indkaldt til Waffen-SS. Dels som stråmandsargumenter der forvansker teksten, og fører til absurde anklager om antisemitisme i Die Welt og Bild-Zeitung.
Knud Romers angreb på Grass 6. marts er symptomatisk for de fordrejninger digtet har været genstand for. Han hævder, at Grass i digtet »ændrer på virkeligheden, så den passer i hans kram«, men leverer selv en opvisning i fejlfortolkninger, der løsriver sig fuldstændig fra teksten.
Romer postulerer, at Grass »identificerer staten Israel og dens politik med ’jøderne’«. Der er intet belæg for postulatet i teksten, det er Romers projektion.
Egen værtshusretorik
Tilsvarende kommer han frem til, at det usmagelige ved digtet er »aktualiseringen af Holocaust med jøderne som de skyldige og tyskerne som de overlevende«. Men den fantasifulde tolkning er i direkte modstrid med den faktiske tekst, hvor det blandt andet hedder om Tysklands historiske forbrydelser, at de er »hinsides sammenligning«.
Ligesom Grass i digtet ikke placerer Tyskland i en offerrolle, men tværtimod betoner Tysklands delagtighed i en mulig fremtidig atomkatastrofe, da tyske firmaer leverer atomubåde til Israel: »ingen af de sædvanlige udflugter (vil) kunne slette vores (tyskernes) medskyld«.
Romer forfalder afslutningsvis til at sidestille digtet med småracistisk ’stambordssnak’, men de ’værtshus-retoriske tricks’ er snarere en passende betegnelse for Romers vrangbillede af Grass’ tekst.
Romers associationer kører ad absurdum og skaber et fantasifoster fjernt fra virkelighedens tekst.

