Afskedig fødevareministeren

Det er dømt til at gå galt, når man får landmænd til at regulere landbruget.


 Som en logisk konsekvens af banktragedien på Mors bør statsministeren snarest fjerne svineproducent Henrik Høegh fra posten som fødevareminister.
Ikke fordi Høegh er skyld i Fjordbanks kollaps den nedtur har de lokale producenter selv æren for men fordi han som fødevareminister intet har gjort for at stoppe landbrugets vanvittige gældssætning.
Tværtimod har han selv været en af arkitekterne bag den udvikling, der nu koster bankerne livet. Fra 2001 og frem til i dag har dansk landbrug fået lov at fordoble sin gæld til svimlende 360 milliarder kroner. Det gør de danske landmænd til de mest forgældede i hele EU. Høegh og hans tre forgængere har aktivt bidraget til, at gælden er eksploderet.
Det begyndte med godsejer Mariann Fischer Boel, der som fødevareminister i 2001 proklamerede, at nu skulle der 'sættes turbo' på strukturudviklingen af den danske stokroseidyl.
Derefter fulgte fire ødelæggende liberaliseringer af den danske landbrugslovgivning, der ellers i årtier havde holdt de værste spekulanter ude af erhvervet. I dag kulminerer hendes visioner i bankkrak, der truer hele samfundets økonomiske stabilitet.
Som politiker er Mariann Fischer Boel historie, men hun vil næppe blive glemt, når arkitekterne bag landbrugets fallitbo engang skal udpeges. Det vil Henrik Høegh heller ikke.
Da han tiltrådte i februar 2010, havde alle økonomiske alarmsignaler for længst lydt. Han proklamerede, at nu måtte landmændene bare bide tænderne sammen og håbe på bedre priser. Andet havde han ikke at byde på.
Firebanden
Det bør huskes, at Henrik Høegh er den sidste overlevende af den firebande, der pressede den hovedløse strukturudvikling af dansk landbrug til det yderste. Sammen med slagteriernes direktør, Bent Claudi Lassen, kvægavlernes talsmand, Gert Karkov, og Landbrugsrådets præsident, Peter Gæmelke, formulerede Henrik Høegh de krav om total liberalisering, som regeringen har udmøntet i lovgivning siden 2001.
Høegh sad i 18 år centralt placeret som vicepræsident på Axelborg, men kun han står tilbage på skansen, mens korthusene ramler sammen ude i landdistrikterne. De tre andre idemænd er for længst løbet af pladsen.
Det er på tide at forstå, at landbrugserhvervet aldrig vil magte at styre sig selv. Begærligheden efter mere jord gør blind. Derfor skal erhvervet reguleres, så de, der i fremtiden vælger denne levevej, magter at levere de varer public goods hedder det i EU-jargon som lokalsamfundene har brug for.
Lad os straks få Høegh udskiftet med en moderne politiker, der kan virkeliggøre bæredygtige visioner for landbrugserhvervet.
Og kommende statsministre: Lov os aldrig igen at sætte en landmand til at regulere landmænd.

