Rotherham viser multikulturalismens grænser
Sjældent er den multikulturalistiske antiracismes fallit blevet så tydeligt udstillet som med afsløringen af den konsekvente fortielse af pakistanske pædofiles mangeårige overgreb på skolepiger i en midtengelsk provinsby
 Lucy, der i dag er 25 år, blev allerede som 12-årig gjort klar til at blive seksuelt misbrugt af en gruppe mænd af pakistansk afstamning.


 I Rotherham, en midtengelsk provinsby, blev 1.400 børn udsat for brutal seksuel udnyttelse fra 1997-2013. Børn ned til 11 år blev voldtaget, bortført, slået og intimideret.
Før skandalen kom til offentlighedens kendskab, var hele tre undersøgelser gennemført. De mundede alle ud i ingenting, angiveligt fordi man hos de ansvarlige kommunale myndigheder frygtede at blive stemplet som »racister«. De fleste gerningsmænd var nemlig medlemmer af pakistanske bander, mens ofrene var hvide skolepiger fra lavere socialgrupper.
Siden afsløringen har meningsdannere på venstrefløjen søgt at sløre alle konturer med politisk korrekthed, når den er værst. Gerningsmændene omtaler de vagt som »asiater«. Deres overgreb, må vi alle forstå, har intet med etnicitet eller religion at gøre. Og hvordan kan Storbritanniens majoritetssamfund dog tillade sig at himle forarget op, når det har sine egne sager om pædofile præster og Jimmy Savile? Hvor utilstedeligt er det ikke at sætte sig op på den høje moralske hest over for et svagt og diskrimineret mindretal? At fremhæve gerningsmændenes baggrund er at invitere fremmedhadske populister til at slå politisk plat på almindelige menneskers frygt …
Således taler disse ’antiracister’, hvis antiracisme ikke er andet end en dårligt tilsløret variant af racisme. Antiracister, for hvem pakistanere tilhører en inferiør menneskegruppe, vi ikke har ret til at dømme efter de samme moralske kriterier, vi anlægger for os selv.
Voldelige truede mænd
Lad os alligevel se nærmere på den parallel, der søges draget til den katolske kirkes pædofilisager. Et lighedstræk falder i øjnene: Vi har i begge tilfælde at gøre med en organiseret, ritualiseret kollektiv aktivitet.
I samfund, der oplever sammenstød mellem modernitet og tradition, ser vi ofte vækst i vold mod kvinder – og vel at mærke ikke tilfældig vold, men systematisk vold; vold, der følger et særligt mønster, og formidler et klart budskab. De indiske gruppevoldtægter er et eksempel, men også bølgen af seriemord på kvinder i Ciudad Juárez i Mexico. Bag dem står ikke enkeltstående galninge – vi har at gøre med en gennemritualiseret aktivitet, idet mordene viser sig at være del af en subkultur hos lokale bander (først massevoldtægt, så tortur til døden, som omfatter afklipning af brystvorter med saks, osv.). Bemærk at disse ugerninger hver gang har været rettet mod unge, enlige kvinder, der arbejder i Mexicos nye samlebåndsfabrikker. Altså en machoreaktion over for en ny klasse af selverhvervende kvinder.
I alle disse tilfælde har hurtig industrialisering og modernisering affødt sociale frustrationer, der har givet sig udslag i brutale reaktioner hos nogle af de mænd, der oplever udviklingen som truende. Det afgørende fællestræk er, at den kriminelle voldelige handling ikke er et spontant udbrud af rå brutal energi. Den er en tillært og ritualiseret del af et fællesskabs kollektive symbolske substans. Overgrebenes rituelle karakter af symbolsk skik er imidlertid ikke et tema, der overhovedet kan sættes under offentlig debat uden at fratage multikulturalismen dens uskyld.
Vold som socialt ritual
Samme perverterede social-rituelle logik er på færde i de tilfælde af pædofili, som med jævne mellemrum skaber skandale i den katolske kirke: Når kirkens repræsentanter insisterer på, at disse tilfælde nok er beklagelige, men samtidig er kirkens interne problem, handler de følgerigtigt: For pædofili blandt katolske præster er mere end forbrydelser begået af personer med et patologisk driftsliv, der rent tilfældigt valgte at gå præstevejen. De udspringer i en vis forstand af Romerkirken som institution, for så vidt at de er indskrevet i kirkens måde at fungere på som sociosymbolsk institution. De henhører ikke under enkeltpersoners ’private’ ubevidste, men under institutionens ’ubevidste’. Vi kan således udmærket forestille os en ikke-pædofil præst, der efter mange i år i sit embede involverer sig i pædofili, fordi institutionens logik forfører ham til det.
Et sådan institutionelt ubevidste er udtryk for kirkens desavouerede natside, der netop som desavoueret er med til at opretholde den som offentlig institution. Med andre ord neddysser kirken ikke blot pinlige pædofiliskandaler for at slippe for besvær med politiet. Den gør det, fordi den kun kan forsvare sig selv, hvis den forsvarer sin inderste, mest obskøne hemmelighed.
Identifikationen med den hemmelige natside bliver derved en vigtig bestanddel af identiteten hos en katolsk præst: Hvis en katolsk præst for alvor og ikke kun retorisk fordømmer disse skandaler, udelukker han sig selv fra kirkefællesskabet. Han begår forræderi mod fællesskabets grundlæggende solidaritet.
En kulturel forklaring
Samme indfaldsvinkel må vi anlægge på begivenhederne i Rotherham: Vi har at gøre med det ’politiske ubevidste’ hos pakistanske muslimske unge. Ikke med kaotisk vold, men med ritualiseret vold med præcise ideologiske konturer. En gruppe unge, der oplever sig selv som marginaliserede og udstødte, hævner sig ved at voldtage piger fra laveste socialklasse hos den dominerende gruppe. Og selvfølgelig kan man legitimt rejse det spørgsmål, om elementer inden for gerningsmændenes religion og kultur skaber et rum for denne brutalitet. Uden at anklage islam som sådan kan vi iagttage, at volden mod kvinder falder i tråd med den underkuelse og udelukkelse af kvinder fra det offentlige liv, vi kan konstatere i mange muslimske samfund. Vi kan også hæfte os ved, at det øverste programpunkt på mange fundamentalistiske bevægelsers dagsorden er kønshierarki og kønsadskillelse. At notere sig det er hverken skjult racisme eller islamofobi. Det er en etisk og politisk forpligtelse for enhver, der vil kæmpe for frigørelse.
Nødvendige grundregler
I Leitkultur-debatten, som blev ført for godt et årti siden, insisterede konservative kræfter på, at en stat må bygge på et dominerende kulturelt rum, som medlemmer fra andre kulturer, der ønsker at bebo samme rum, bliver nødt til at respektere. I stedet for at begræde fremkomsten af en ny slags europæisk racisme, som skulle indvarsles ved sådanne erklæringer, bør vi rette et kritisk blik på os selv og spørge: I hvilket omfang har vores egen abstrakte multikulturalisme bidraget til denne tingenes sørgelige tilstand? Multikulturalismen risikerer at ende som en lovreguleret ramme om gensidig uvidenhed og gensidigt had mellem folkegrupper, hvis vi opgiver tanken om, at alle parter skal respektere og dele visse elementære moralske omgangsnormer.
Konflikten om multikulturalisme vil altid være en konflikt om Leitkultur. Det er ikke en konflikt mellem kulturer, men en konflikt mellem forskellige opfattelser af, hvordan kulturer kan og bør sameksistere, og om hvilke regler og praksisser de må dele for at kunne sameksistere. Man bør derfor undgå at blive fanget i en venstreorienteret blindgyde om, ’hvor meget tolerance vi kan være bekendt at kræve af de andre’. Eneste måde at bryde ud af denne fastlåste situation er at foreslå og kæmpe for et positivt universelt projekt, der kan deles af alle deltagere.
Hvis vi vil kæmpe for sand frigørelse i dag, må vi bevæge os ud over abstrakt respekt for de andre og hen imod en positiv, emancipatorisk Leitkultur, som både opretholder autentisk sameksistens og blanding af forskellige kulturer. Kampen mod vestlig neokolonialisme og fundamentalisme, Wikileaks’, Snowdens og Pussy Riots kamp, kampen mod antisemitisme og aggressiv zionisme må være del af samme universelle kamp.
Slavoj Žižek er filosof.
© Slavoj Žižek og Information.
Oversat af Niels Ivar Larsen

