Det græske ’nej’ bør være et eksempel til efterfølgelse i hele EU
Fortsat nedskæringspolitik øger socialt armod med risiko for national selvtilstrækkelighed. Hvorfor er det så svært at forstå for Angela Merkel, Jean-Claude Juncker og resten af EU-eliten?


 Grækerne sagde nej til yderligere nedskæringer. I fem år er græsk økonomi blevet åreladet på krav fra EU og IMF med det eneste sikre resultat, at arbejdsløsheden er steget stejlt, hvorved den almindelige grækers hverdag er blevet mere usikker og fattigere. Dette kan yderligere nedskæringer ikke afhjælpe – tværtimod vil kravet om fortsatte budgetforbedringer her og nu blot forstærke nedturen.
Det står på side et i enhver økonomisk lærebog, at nedskæringer blot gør ondt værre – og svækker kreditorernes mulighed for at få deres tilgodehavender indfriet. Så det eneste fornuftige set fra både grækernes og EU’s synspunkt burde være et »stop for yderligere nedskæringer«. Der er i dag stort set balance på det samlede græske budget – bortset fra renter og afdrag på gammel gæld.
Her skal det erindres, at den gamle græske gæld blev skabt af tidligere uansvarlige regeringer i perioden op til 2007/08. På trods af et økonomisk opsving kørte den daværende konservative regering med et stort underskud, som tyske, franske og sågar danske banker mere end villigt finansierede.
Da så finanskrisen ramte i 2008, smækkede disse banker kassen i – men da havde de allerede finansieret en offentlig og privat gæld på mere end 200 milliarder euro. Denne gæld blev de private banker delvist befriet fra gennem EU’s låneprogram til den græske stat.
Læs også: Euroen er gået i politisk hårdknude
Den i 2010 nyvalgte socialdemokratiske regeringsleder, Andreas Papandreou, var blevet bragt i en håbløs situation af sin konservative forgænger, der havde fordrejet tallene for størrelsen af den offentlige sektors underskud og dermed gældens størrelse. Kun EU kunne tilføre Grækenland den nødvendige kapital til at indfri den gamle gæld og lukke hullet i statskassen, hvis en statsbankerot skulle undgås, og det krævede EU.
Rystede på hånden
Der var hårde sparekrav knyttet til EU-lånet, hvilket fik arbejdsløsheden til at stige og BNP til at falde i Grækenland. Det betød mindskede skatteindtægter og øgede sociale udgifter, der alt i alt gjorde forbedringen af statsfinanserne langt mindre end beregnet af IMF og EU. Hullet i statskassen blev derfor ikke lukket i første omgang, så en ny gældsaftale måtte forhandles. Her blev sparekravene til den græske regering yderligere skærpet – i en sådan grad, at Andreas Papandreou foreslog afholdelse af en folkeafstemning i 2011 om den nye aftale. Men her satte Angela Merkel hælene i og meddelte Papandreou, at hvis han gennemførte en sådan afstemning, ville Grækenland blive smidt ud af eurozonen. Det fik Papandreou til at ryste på hånden, hvorefter han blev afløst af en teknokratregering udpeget af EU og ledet af den tidligere ECB-vicepræsident Lucas Papademos. Han accepterede stort set alle de stillede krav om sociale nedskæringer, arbejdsmarkedsreformer og skattestigninger (især moms og pensionsbidrag) for at kunne få aftalt det næste store lån.
Tyskland bør besinde sig
Dette er baggrundshistorien for den folkeafstemning, som Syriza netop har afholdt. Den kunne derfor kun gennemføres på trods af EU-systemet. Og den blev besvaret med et klart nej til yderligere besparelser her og nu, hvor græsk økonomi er i knæ. Det burde EU’s økonomer sagtens kunne forstå. Ikke mindst nu da IMF åbent har erkendt, at dens økonomer tog fejl. Nedturen blev langt dybere end forventet, hvilket gjorde tilbagebetaling af lånene endnu mere usikre.
Den græske stat kan ikke få overskud på de offentlige finanser, før der kommer en vækst, der kan reducere arbejdsløsheden. Så simpelt er det. Ligesom EU-systemet burde besinde sig på, at der ud af det provenu, som væksten skaber, er en stor social gæld til det græske folk, som der først skal betales af på.
Ikke mindst Tyskland burde besinde sig og slække på kravene. Den tyske kansler burde lytte til sine økonomer, der vil kunne forklare hende, at baggrunden for det tyske Wirtschaftswunder var en halvering af gælden i 1953, der sammen med Marshall-hjælpen og en undervurderet valuta var med til at sætte gang i den tyske vækst. Det er opskriften på, hvorledes en slagen nation kan genrejses primært ved egen kraft (men med hjælp fra sine tidligere modstandere).
Her kan det græske ’nej’ blive et eksempel til efterfølgelse i hele EU – at en fortsat nedskæringspolitik blot øger social armod med risiko for national selvtilstrækkelighed, som end ikke Bruxelles-eliten med Jean-Claude Juncker i spidsen kan havde interesse i at styrke.
Så er det heller ikke sværere.
Jesper Jespersen er professor ved Roskilde Universitet

