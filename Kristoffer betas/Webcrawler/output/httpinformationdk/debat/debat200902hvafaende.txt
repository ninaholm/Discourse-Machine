Hva' fa'en er demokratisk socialisme...
...for en fisk? Og hvad er der egentlig i vejen med kapitalismen? Er nogle sf'ere begyndt at diskutere. Igen...!


 For et par år siden, fortæller SF's næstformand Jakob Nørhøj i et indlæg i sit partis interne debat, "spurgte jeg Boris Kagarlitsky, hvorfor den demokratiske venstrefløj har så svært ved at definere sit langsigtede projekt." 
"Det skyldes Sovjetunionens kollaps," svarede han.
"Jamen, vores socialisme har da altid været noget helt andet end Sovjetunionens, så østkommunismens sammenbrud skulle vel snarere have styrket os," spurgte jeg.
"Nej," svarede han, "for før Sovjetunionens sammenbrud kunne du forklare, hvad du var, ved at sige hvad du ikke var. Det kan du ikke mere."
Bag det lidt firkantede svar, ligger en dyb sandhed. Nemlig den, at før Murens fald bestod den danske venstrefløj af dels en lille flok fanatikere, der havde hver deres ledestjerne i Sovjetunionen, Kina eller Albanien. Og så var der alle os andre, der kunne sige 'Vi er socialister. Men vores socialisme er noget helt andet end den ovre østpå. Vi er nemlig demokrater'.
Hvad det så vil sige i positiv forstand? Hvis det da ikke i realiteten blot har været en udgave af det sovjetiske statsdiktatur tilsat et par demokratistiske læbebekendelser? Er det ikke det, er demokratisk socialisme, i dette tilfælde folkesocialismen, så andet og mere end den skinbarlig kapitalisme - med et påstået mere eller mindre menneskeligt og nu tillige mere eller mindre miljøvenligt ansigt? Er det ikke netop, hvad socialdemokratismen altid har stået for? Og som Venstres formand og Danmarks statsminister Anders Fogh Rasmussen efterhånden også tilslutter sig i hvert fald i praksis?	
Spørgsmålet har bestemt Socialistisk Folkeparti i alle dets 50 år fra sprængningen af Danmarks Kommunistiske Parti i 1958 og partiets stiftelse året efter. For hvorfor insistere på at kalde sig socialistisk, hvis understregningen af det demokratiske ved socialismen i virkeligheden må betyde en anerkendelse af kapitalismen som menneskeartens endemål og historiens afslutning? Ja, hvorfor meldte Aksel Larsen og Mogens Fog og Gert Petersen sig dengang ikke bare ind i Socialdemokratiet, da de nu erklærede sig færdige med troen på Sovjetunionens østkommunisme? Hvad var det, de forestillede sig, som rakte ud over den socialdemokratiske horisont?
'Tøjle kapitalismen'
Svaret har siden blafret i vinden. Oftest erstattet med just henvisningen til, at man ikke var diktatorisk som i Sovjetunionen, Kina eller Albanien, men i øvrigt da noget så socialistisk (hvad det så ellers var for noget?). Senest blæst op i forrige måned, da Villy Søvndal i DR-radioprogrammet Krause på Tværs sagde, at han i stedet for visse passager i SF's gældende principprogram ville foretrække formuleringer, "der er mere nutidige", og at hans mål ikke længere er at afskaffe kapitalismen, men derimod "at tøjle kapitalismen".
Heller ikke partiets trafikordfører Pia Olsen Dyhr mener, at det er en god idé at arbejde for helt at afskaffe kapitalismen: 
"Jeg mener klart, at det er en formulering, vi ikke bør have i vores principprogram. Vi bør lave et principprogram, der afspejler de problemstillinger, vi står over for i dag", siger Pia Olsen Dyhr, der dog godt kan vente et par år med at forny programmet.
Til Ritzau, som beskrev den igen opblussende principdiskussion i Socialistisk Folkeparti om, hvorfor partiet absolut skal kaldes socialistisk, sagde ovennævnte næstformand Jakob Nørhøj bl.a.: 
"Det er fjollet at have et program, som signalerer noget andet end det, vi dybest set står for." 
Han står i spidsen for en uformel gruppe i selskab med en række medlemmer af partiets forretningsudvalg, der skal kigge nærmere på partiets principprogram. 
"Tiden har ændret sig. Begreber som revolution, kapitalisme og klasse indgik mere i den politiske retorik, hvis man skruer tiden 10, 20, 30 eller endnu bedre 40 år tilbage. Derfor fik folk nok et mere nuanceret billede inde i hovedet, når de hørte de ord, hvor det i dag måske mere er nogle historiske begreber," siger han.
Alt det kan folke'socialisterne' sikkert få megen bøvl og begejstring af, efterhånden som partiet overhaler både det socialdemokratiske Venstre og det socialdemokratiske Socialdemokraterne og Villy Søvndal indtager statsministerposten i dronningeriget Danmark.
Tilbage står spørgsmålet, om der da er noget fundamentalt galt med kapitalismen i alle dens forskellige variationer og afskygninger?
Svaret er nej, hvis kapitalisme identificeres med marked. Som om afskaffelse af ethvert marked til fordel for total statsstyring skulle være en utopi. F.eks. for Karl Marx. Der har sagt noget af det groveste om staten, som opdrives kan i nyere tid. Naturligvis kan former for marked ikke undværes.
Svaret er ja, hvis kapitalisme ikke er identisk med marked. For kapitalismen har i sig selv intet andet mål end den akkumulation, også kaldet DØV, Den Økonomiske Vækst, som nu truer med at lægge Jorden øde.
Den danske andelsbevægelses hovedpionerer i slutningen af 1800- og begyndelsen af 1900-tallet erklærede for resten deres samfundsindretning for direkte anti-kapitalistisk. Uden på nogen måde at ville afskaffe enhver form for marked.


