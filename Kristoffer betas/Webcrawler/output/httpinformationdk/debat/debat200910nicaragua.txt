Nicaragua: Ingen handling er ikke en mulighed
Hvis jeg som minister blot lod stå til og fortsatte støtten uændret i Nicaragua som hidtil, ville det kunne ses som dansk accept af tvivlsomme demokratiske metoder


 I Information 16. oktober lyder der kritiske røster mod min beslutning om at omlægge den danske udviklingsbistand til Nicaragua.
Det nævnes at Danmark bruger udemokratiske tiltag som svar på den udemokratiske udvikling i Nicaragua, og der sættes spørgsmålstegn ved værdien af støtte til den private sektor i indsatsen mod fattigdom.
Hvis jeg som minister blot lod stå til og fortsatte støtten uændret i Nicaragua som hidtil, ville det kunne ses som dansk accept af tvivlsomme demokratiske metoder.
Vi er i Nicaragua for at medvirke til at bekæmpe landets fattigdom. Her er der gjort visse fremskridt. Samtidig skal den danske bistand støtte demokratiet i Nicaragua, her- under frie og demokratiske valg, politisk uafhængige offentlige institutioner, en fri presse og et aktivt civilsamfund. Det vil vi fortsat gerne gøre. Mulighederne begrænses dog af den politiske udvikling i landet. Her har både regeringen og oppositionen et stort ansvar.
Ikke uden ændringer
Jeg har klart understreget over for den nicaraguanske regering, at vi fortsat ønsker at give udviklingsbistand til landet. Fra dansk side ønsker vi at fortsætte vores rolle som en af de største donorer med en forventet udviklingsbistand næste år på 135 mio. kr. Men bistanden vil ikke kunne gives som hidtil. I stedet vil den fremover primært gå til organisationer, der kæmper for at styrke Nicaraguas demokratiske udvikling.
Ikke en mulighed
Bistanden vil samtidig også gå til udvikling af den nicaraguanske privatsektor, særligt små og mellemstore virksomheder, med fokus på jobskabelse og vækst og støtte til bl.a. kredit til småbønder og andelsforeninger. Endelig vil Danmark støtte kommuner med legitimt valgte myndigheder og de to uafhængige regioner på Atlant-kysten, der er landets fattigste. Danmark vil således fortsætte bistanden til de mange fattige i Nicaragua.
Det er den model, vi drøfter med Nicaraguas regering med fuld respekt for dens synspunkter om bistandssamarbejdet. Vi er fra dansk side parate til at fortsætte en kritisk og konstruktiv dialog. Men Nicaraguas regering må naturligvis også respektere, at vi ønsker effekt af vores bistand, også på demokrati-området.
Bistanden til statslige aktører i Nicaragua vil blive forsvarligt udfaset. Vi er bestemt rede til at genoptage samarbejdet, hvis der opnås konkrete resultater til fordel for en demokratisk udvikling op mod præsidentvalget i Nicaragua i 2011. Danmark og de øvrige EU-lande drøfter lige nu med Nicaraguas regering nødvendige fremskridt inden for bl.a. valgobservation, øget uafhængighed for offentlige institutioner og ordentlige vilkår for civilsamfundsorganisationer. Som situationen ser ud nu, er der dog ingen vej uden om en omlægning med fokus på den private sektor og civilsamfundet. Ingen handling er således ikke en mulighed, sådan som situationen er i Nicaragua i dag.
Ulla Tørnæs er udviklingsminister (V)

