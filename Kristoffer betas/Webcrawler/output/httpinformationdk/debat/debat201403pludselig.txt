Pludselig er det ikke længere sjovt at lege Medina
Når børn poserer som popstjerner eller fotomodeller, opfatter de ikke sig selv som sexede. De leger bare, at de har succes. Hvis billeder af legen ender på børnepornografiske platforme, vågner de op til en voksenverden, de ikke er klar til. Det kan få vidtrækkende konsekvenser for deres udvikling
 
	Børn og unges trang til at klæde sig ud og lege prinsesser og popstjerner kan have alvorlige konsekvenser, hvis billederne ender på nettet, hvor de kan blive misbrugt af voksne


 
	»Tør du vise dig nøgen?« Presset kan være stort, når teenagere udfordrer hinanden og prøver grænser af.

	Børn og unge leger og eksperimenterer med visuelle udtryksformer som aldrig før, og børn helt ned i otteårsalderen ved, hvordan man poserer, hvis man vil være stjerne i dag.

	Instagram er det hotteste site for børn og unge. Det er billeder frem for det skrevne ord, der er børns foretrukne kommunikationsværktøj. Det er sjovt at lege med sin egen identitet og iscenesætte sig selv visuelt – det er ikke nogen nyhed.

	’Klæd ud’-kasserne er stadig vigtige i det danske børneværelse og i institutionslivet. Børn har altid elsket at lege og forestille sig at være en anden. Det er sådan, bevidstheden om, hvem man er, og hvordan man gerne vil være, bliver skabt.

	Det nye er, at børn selv foreviger legen på diverse digitale platforme. Der er ikke længere brug for forældrenes polaroidkamera og hjælp til fremkaldelse. Og billederne forbliver ikke længere i familiealbummet på reolen, ligesom de ikke kun vises til særlige gæster ved særlige lejligheder.

	Børnene lever i og med fotoalbummet, og legen og poseringen bliver hurtigt uploaded til verdens største fotoalbum i cyberspace.

	Det står ikke længere i forældrenes magt at bestemme, hvilke billeder der findes af deres børn. Det er ikke dem, der tager billederne. Børnene er selv mesterfotografer. Det er ikke her, de har brug for hjælp, men til gengæld er der brug for hjælp til at forstå, at Facebook og Instagram ikke er privat, at vi alle kan kigge med og tage for os af retterne.

	For hvad børnene ikke er klar over, er, at deres billeder kan vække seksuel lyst og give tilfredsstillelse for nogle voksne.

	Et foto bliver til mange

	Når børn leger foran spejlet eller webkameraet i ønsket om at være Medina, leger de ikke med seksualitet for øje. Selv om de optræder sexet i en voksenoptik, er de sjældent bevidste om det – de har ikke kendskab til samme seksualitet som vi voksne.

	De ved bare, at succes kan se sådan ud, de imiterer og idoldyrker. De forestiller sig at være stjerner, ikke seksuelle objekter. De tager foto og afbilder det, de møder i deres dagligdag i reklamer, musikvideoer og realityshows, som i høj grad er kulturer, der bærer seksuelle elementer og udtryksformer med sig.

	Mange forældre har tænkt, at så længe deres barn ikke mødes med fremmede fra nettet i den virkelige verden, så er de i sikkerhed.

	Men sådan er det langtfra, for det kan være lige så traumatisk at blive misbrugt i børnepornografisk sammenhæng som at blev udsat for fysiske seksuelle overgreb.

	Uanset om det misbrugte billede er taget i leg, eller om barnet er blevet manipuleret og lokket til at sende billeder af sig selv, eller i økonomisk øjemed er blevet udnyttet af voksne, de har en relation til – familiemæssigt eller omgangsmæssigt – findes billedet. Og et billede forbliver ikke nødvendigvis i ental. Mareridtet begynder, når barnet opfanger, at billedet kan være blevet kopieret i uanede mængder; at det ikke længere handler om ét billede, men om mange billeder.

	Angsten som følgesvend

	»Det er jo bare et billede, der er jo ikke sket et seksuelt overgreb eller noget andet kriminelt,« fristes nogen måske til at tænke. Men det er der. Der er sket et overgreb på og en krænkelse af det enkelte barn og ikke mindst en enorm forstyrrelse af barnets udvikling og barndom.

	Som barn har man ikke nødvendigvis en forestilling om, at der findes en kommerciel verden, hvor nogle voksne nyder billeder af børn. Det i sig selv er en rystende viden, som barnet i en alt for tidlig alder bliver bekendt med, og som er svær at rumme for et barn eller en ung, hvis egen seksuelle udvikling knap er begyndt. En viden, der oftest ledsages af en ekstrem skamfuldhed og selvhad over, at man har været så dum og uvidende.

	Straffen er derfor stor for de børn, der kontaktes af politiet, fordi der er fundet billeder af dem i omløb på diverse hjemmesider eller hos anholdte med downloadede billeder og børneporno på deres pc’ere.

	Nogle børn reagerer på lige fod med mennesker, der har været udsat for en traumatisk oplevelse. Traumereaktioner som flashback, mareridt og påtrængende erindringer er nogle af symptomerne. Flere børn reagerer med angstsymptomer, der kan blive meget styrende for deres daglige færden. Angsten for at blive genkendt på gaden af fremmede, og angsten for at venner og familie støder på billederne på nettet. Angsten bliver en følgesvend i alle de sammenhænge, barnet bevæger sig i.

	Når børnene forstår, at billederne aldrig forsvinder og kan være kopieret i stort antal, reagerer flere med depressive symptomer og håbløshed over ikke at have kontrol.

	De rammes af utryghed og en følelse af ikke at kunne overskue situationen. Det er meget plagsomt. Generelt kan vi mennesker bedst lide at have kontrol over vores hverdag og det, vi sætter i spil. Når vi mister den kontrol, er det indgribende og belastende.

	Ustoppelig lavine

	Børn, der har været udsat for fysiske seksuelle overgreb, vil ved afsløringen oftest opleve, at overgrebene stopper. Børn, der oplever, at billeder af dem er kopieret og sendt i omløb, vil ofte være i konstant alarmberedskab og stressede over, hvor og hvornår billederne igen dukker op. De får reelt aldrig en pause. Det kan give alvorlige helbredsmæssige problemer konstant at leve med denne frygt og stress.

	Et barn beskrev det meget rammende: »Som en lavine, der ikke kan stoppes, som ruller med en kraft, jeg aldrig havde forestillet mig fandtes, og som det er umuligt at flygte fra.«

	Det er ikke altid afgørende for barnets reaktioner, om det er blevet udnyttet af en, det kender, eller selv har sendt et billede i omløb. Børn, der udnyttes af en person, de kender, får dog en ekstra komponent at slås med, nemlig svigtet og tillidsbruddet ved at være blevet misbrugt af en, som man troede passede på én. Dette svigt er naturligvis indgribende og nedbrydende for barnets oplevelse af verden som et trygt sted.

	Et foto for en drage

	Det er ikke kun piger, der er udsatte og kan lade sig lokke med drømmen om en modelkarriere. Drenge med hang til spil på nettet er også udsatte. Det er omsonst at advare mod et bestemt spil, fordi alle spil, hvor det er muligt at kommunikere med hinanden, er potentielle platforme til at lokke og manipulere drenge til at sende billeder af sig selv i bytte for guld, drager, tropper, eller hvad der nu er bærende i det enkelte spil. Mange drenge vil give deres højre arm for at være på et bestemt niveau i det spil, som har grebet dem.

	Der er al mulig grund til at sætte billedetikken og konsekvenserne på dagsordnen i de danske hjem og på skoleskemaet. Og ikke mindst være opmærksom på, at flere børn og unge, der er fanget i nettet og har billeder i omløb, ikke har brug for formanende ord om, hvor dumme og naive de har været. Det ved de godt selv. De har brug for omsorg og forståelse for, at det kan gå galt, og ikke mindst hjælp til at lære at leve med, at billedet eksisterer, så de ikke udvikler psykiske lidelser. Det er ikke bare et billede.

Helene Almind Jansen er psykolog med erfaring i behandling af it-relaterede overgreb ansat ved Sexologisk Klinik, Psykiatrisk Center, København

