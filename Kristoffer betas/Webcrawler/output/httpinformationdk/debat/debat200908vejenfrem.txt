Vejen frem for centrum-venstre
I Danmark er centrum-venstre på vej til at løse de helt fundamentale problemer, som har svækket og martret os gennem det seneste årti, og det er vigtigt, at det sker, for sjældent har der været mere brug for centrum-venstre til at lede vejen frem
Der er brug for centrum-venstre i Danmark, og det er muligt for os at vende udviklingen, hvis vi holder fokus og arbejder sammen, siger Henrik Sass Larsen.


 Sjældent har Europa haft mere brug for centrum-venstre til at lede vejen frem, og sjældent har centrum-venstre stået så svagt. Det nyligt overståede valg til EuropaParlamentet blev et dårligt valg for centrum-venstre, med kun få nationale opmuntringer. Centrum-venstre står historisk svagt i de nationale parlamenter med udsigt til kun en lille håndfuld centrum-venstre-regeringer i hele Europa, når valghandlingerne klinger ud for 2009.
Heldigvis er der også lyspunkter, og Danmark er faktisk en af dem.
I Danmark er vi på vej til at løse de helt fundamentale problemer, som har svækket og martret centrum-venstre gennem det seneste årti. Sikkert og bevidst har Socialdemokratiet og SF indledt et tæt og frugtbart samarbejde i mere end et år, hvor vi har kastet fine fornemmelser for egen matrikel over bord og i stedet forpligtet hverandre i et samarbejde, der bygger på gensidig respekt, loyalitet og stadig udvikling af det politiske projekt.
Tillid skal erstatte ævl
Der er grund til at minde om, at dette ikke er en selvfølge. Centrum-venstre har - i modsætning til højrefløjen  - en århundredlang tradition for at bekrige hinanden og forlise parlamentariske flertalssituationer i intern ævl, ubeslutsomhed og manglende tillid og respekt. Konsekvensen har været, at centrum-venstres projekt har fremstået uklart og ubeslutsomt, hvor det har været alt for nemt for højrefløjen at optræde sammentømret og enigt. 2007-valget er et godt eksempel herpå. Mens VKO kunne optræde med fælles agenda, var centrum-venstres politik under stadig udvikling langt inde i valgkampen. Den fejl må vi ikke begå igen. Derfor aksen og drivkraften omkring S-SF.
Centrum-venstre har ufortjent fået det prædikat, at vi er dårligere til økonomi end højrefløjen. Det er faktuelt og historisk dokumenterbart uretfærdigt, men en udfordring som centrum-venstre må adressere med omhu og akkuratesse. Centrale økonomiske målsætninger for samfundsudviklingen skal fremstå klare og ambitiøse, og vi skal kunne måles og stå til ansvar for dem før, under og efter en valgperiode. Centrum-venstre bekender sig til et stærkt samfundsmæssigt fællesskab, hvor den offentlige sektor er løftestang for frihed, retfærdighed og solidaritet. Men alarmklokkerne skal ringe, hvis vi nærmer os 50 procent i skattetryk - der er også behov for en stærk privat sektor og foretagsomhed i et fremgangsrigt samfund under ledelse af centrum-venstre.
Derfor er realvækstmålene for den offentlige service et centralt omdrejningspunkt, ligesom den langsigtede økonomiske holdbarhed skal være intakt. Det kræver stram finansiel disciplin og vilje til reformer. En centrum-venstre regering, der lader budgetterne sejle og viger tilbage fra hårde prioriteringer og reformer, får en kort levetid.
Klarhed om skatten
Uagtet at vi er mange, som har meget - og meget godt - på hjerte, er S og SF enige om, at hvert et forslag skal finansieres. Der bliver ikke udskrevet dækningsløse løfter. Hvis befolkningen skal have tillid til en ny regering, er det en afgørende hjørnesten i bygningen.
En af årsagerne til en vis folkelig tøven efter at give centrum-venstre mandat til at regere landet ligger i skattepolitikken. Tidligere tiders mange buketter af skatter og afgifter såede en usikkerhed om den enkelte families økonomi, hvor navnlig stigende boligskatter udgjorde en stigende irritation hos mange almindelige lønmodtagere. Der kan sagtens udledes mange spændende og teoretiske regnestykker om mere retfærdighed i boligbeskatning, men centrum-venstre har lært, at disse teorier ikke giver nogen mening i en samlet afvejning af den enkeltes families tryghed og trivsel. Den private ejerbolig er i centrum-venstres optik ikke et spekulationsobjekt, men derimod et efterstræbelsesværdigt gode, der giver det enkelte menneske en øget frihed, tryghed og trivsel. Det kan aldrig blive vores projekt at ødelægge den tilstand.
Også øvrige skatter og afgifter skal der være klarhed om. Vi må ikke blive så bange for konfrontationen med højrefløjen på skatteområdet, at vi ikke benytter skattepolitikken som løftestang til at finansiere bedre velfærd, større retfærdighed og et bedre miljø. Og hertil kommer, at mens befolkningen gerne tiltror os at levere en bedre offentlig kernevelfærd, så kræver de også klart svar på finansieringen i samme moment. At afkoble den detaljerede sammenhæng til fordel for en mere abstrakt, som vi gjorde i valget i 2007, må ikke ske igen. Når centrum-venstre fremlægger skattepolitik, skal der være forskel og kant til højrefløjen. Men det er helt afgørende vigtigt, at befolkningen kan regne med, at det, vi lægger frem, også er det, som gennemføres, og at der ikke lige pludselig kommer nye skatter og afgifter fra dag til dag. Det, vi går til valg på, skal holde hele valgperioden. Kun sådan kan tilliden skabes.
Vi kan så meget
Centrum-venstre står stærkt på uddannelse, miljø, social retfærdighed, sundhed, ældre, børn etc., men der er stadig et område, hvor vi mangler at etablere den fulde tillid til befolkningen igen. Udlændingepolitikken har skabt et tillidsbrud til store dele af de traditionelle centrum-venstre vælgere. I allerbedste mening åbnedes 1970'ernes arbejdsmarked for indvandring af fremmed arbejdskraft, og i allerbedste mening påtog vestlige samfund sig store grupper af flygtninge i 1980'erne og 1990'erne. Al for sent gik det op for centrum-venstre, at de gode gerninger skabte dybe og langvarige problemer i de vestlige velfærdssamfund. Al for sent gik det op for centrum-venstre, at antallet af indvandrere og flygtninge var et selvstændigt problem, der skulle dæmmes op for.
Og alt imens lod man typisk de dårligst stillede i samfundet om at lægge hverdag til en ofte uoverskuelig og kaotisk integration af fremmede med deraf følgende lokale sammenbrud. Lektien er, at teoretiske humanistiske principper ikke kan isoleres fra reale sociale og samfundsmæssige konsekvenser - der er behov for en samlet afvejning. Centrum-venstre må stå fast på, også når det i konkrete situationer bliver svært, at fastholde en stram udlændingepolitik - ellers mister vi den afgørende tillid til befolkningen.
Og vi skal kunne mere end det. I den hverdag, hvor folk udfordres af religiøst eller kulturelt betingede værdier, skal centrum-venstre have klare svar, som bygger på vores historiske tradition for frihed, ligestilling og fællesskab. Alle værdier er ikke lige gode og acceptable. Centrum-venstre har ikke kæmpet for kvindens ligestilling, adskillelse af stat og religion og unges ret til selvbestemmelse for derefter at stå umælende, når nogen prøver at hive disse fremskridt tilbage. Her skal vi have en klar røst, som kombineret med vores store sociale ambitioner viser vej og retning for en succesfuld integration.
Det er muligt for centrum-venstre at vende udviklingen, men det kræver, at vi kan holde ovenstående ramme. Og tænk, hvilke muligheder og udfordringer, vi har. Den finansielle verdens sammenbrud råber efter en anden styring og regulering. Energikrisen mangler ambitiøse svar og investeringer. Forspildte muligheder igennem det seneste tiår for sociale fremskridt skal erstattes af nye sociale kvantespring. Vi kan så meget, hvis vi får lov, hvis vi skaber den fornødne tillid og kan styre os selv - i Danmark og Europa.

Henrik Sass Larsen er MF og politisk ordfører for Socialdemokraterne

