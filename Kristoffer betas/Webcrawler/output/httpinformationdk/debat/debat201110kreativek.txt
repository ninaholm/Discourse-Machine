Den kreative klasses forstand



 Det var med stor interesse, at jeg læste kronikken 24. oktober om par, hvor kvinden har et job med både højere status og lønindtægt end manden. Interessen skyldes også, at jeg selv er i den situation og i øvrigt befinder mig ganske udmærket i den.
Som perspektivering var medtaget et interview med en meget velovervejet Ida Strand, samt et interview med en meget lidt velovervejet Anne Sophia Hermansen.
I dette sidste interview spørger Informations journalist om den generelle udvikling på hjemmefronten, og om manden stadig vil forvente, at kvinden gør rent ved siden af sin karriere. Hertil svarer Hermansen ordret: 'Prøv at høre her. Der er ingen mennesker med forstanden i behold, der gider gøre rent.' Rengøring og madlavning refereres der senere til som 'ydmygende' aktiviteter.
Lige så meget som man må glæde sig over kvinders stigende gennemslagskraft i toppen af samfundet, lige så trist er det, at se problemer, der nærmer sig deres løsning i ligestillingskampen kynisk blive forskudt til klassekampen.
Mens Hermansen ser den individuelle power-kvinde som en gevinst for både kvinde og samfund, viderefører hun kritikløst den stigmatisering af kvinden, der stammer fra nedvurderingen af hendes historisk primære opgaver i hjem og husholdning, såsom rengøring og madlavning, og reproducerer derved stigmatiseringen af de mennesker, kvinder såvel som mænd, der fortsat løser disse opgaver.
Skamløs nihilisme
Der er naturligvis en meget stor del af verdens befolkning af begge køn, der med forstanden i behold både gør rent og laver mad.
Faktisk er den gruppe, der som Hermansen og jeg har råd til at, som hun udtrykker det, 'outsource' disse opgaver, globalt set ekstremt lille. Men den kreative klasse har adgang til massemedier og politik, hvorfor verdensbilleder som Hermansens udbredes langt mere end deres bonitet berettiger til.
Der er jo en skamløs nihilisme i at mene, at de mennesker, der, betalt eller af lyst eller pligt, beskæftiger sig med omsorg for hjem og ernæring, ikke kan have forstanden i behold. Anne Sophia Hermansen demonstrerer i hvert fald, at forstandigheden er mindst ligeså udsat i den kreative klasse, som den måtte være hos dem, der gør rent efter den.

