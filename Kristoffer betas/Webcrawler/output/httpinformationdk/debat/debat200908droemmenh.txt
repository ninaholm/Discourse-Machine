Drømmen om en husmoder, som ingen længere vil have
Der er behov for meget mere ligestilling i dag, hvor løsningen slet ikke er at gå tilbage til 50'ernes hjemmegående husmor som ideal


 I Informations sommerføljeton 'Kønnenes kamp' har Lone Nørgaard, 29. juni, Kit Louise Strand, 1. juli, og Katrine Winkel Holm, 7. august, kritiseret »den nuværende ligestillingsdebat« og taget et opgør med »feministiske dogmer«. De læner sig op af de biologiske forskelle på mænd og kvinder i en fælles drøm om et liv som husmoder, et liv hvor kvinderne er hjemme med børnene. Ved et tankevækkende sammenfald blev interviewserien introduceret i avisen samtidig med Cepos-direktør Martin Ågerups bud på en borgerlig tv-serie, »Den gode vilje«, 1. juli. Ågerups lille programtekst kan imidlertid kun læses som et hårdtslående argument for både ligestilling og feminisme. Så når Lone Nørgaard, Kit Louise Strand og Katrine Winkel Holm end ikke får opbakning i det ideologiske bagland hos Cepos, er det måske på tide at opgive de feministiske fjendebilleder.
I Martin Ågerups »Den gode vilje« rivaliserer to unge gymnasiedrenge i 1960'erne, 'charmerende Niels' og 'stræbsomme Jacob' om 'smukke Susanne', den begavede pige fra arbejderklassen. Den venstreorienterede Niels løber af med Susanne, mens 'stræbsomme Jacob' må nøjes med 'korrekte Birthe' fra overklassen med det traditionelle kønsrollemønster. Men hvad sker der med 'korrekte Birthe'? Hun overopfylder jo de damer Nørgaard, Strand og Holms borgerlige idealer i Kønnenes kamp, når 'korrekte Birthe' tager sig af hjemmefronten, mens hendes stræbsomme mand banker firmaet op? Hun burde vel være fortællingens sande borgerlige heltinde?
Ud til højre
Birthes husmoderdrøm er der bare ingen, der vil have, og 'korrekte Birthes' heltindestatus er unægtelig svær at få øje på. Hun er åbenbart så uinteressant, at hendes historie end ikke følges til dørs. Det er selvfølgelig uretfærdigt, for hun har jo været loyal hele vejen, medgiver Martin Ågerup i en kommentar, men den loyale hustru droppes ikke bare af 'stræbsomme Jacob', hun er som person fuldstændig  ligegyldig for den kreative  Cepos-direktør. Hun har ingen historie, hun spiller ingen rolle, opfylder kun for en tid sin plads i ægteskabet og i historien. Derefter er det bare ud til højre. Det er derimod den venstreorienterede, selvrealiserede 'smukke Susanne', der står i centrum for de rivaliserende mænds begær, det er 'smukke Susanne', der er den egentlige hovedperson i udviklingen af tv-seriens ideologiske kulturradikale opgør. Uretfærdigt over for 'korrekte Birthe'? Ja, det må du da nok sige.
Jeg kan kun gisne om, hvad Lone Nørgaard, Kit Louise Strand og Katrine Winkel Holm, har sagt til den historie. Hvad er deres kommentar til Birthes kranke skæbne? Og hvorfor synes de at mene, at det er 'rødstrømperne', 'elitekvinderne', 'luksuskvindernes luksusproblemer', der er skyld i samfundets manglende anerkendelse af 'korrekte Birthe', når de selv hver især repræsenterer en kvindelig, borgerlig elite, som end ikke møder anerkendelse hos  Cepos-direktøren?
Fjendebilleder
Katrine Winkel Holm siger til sidst i interviewet, at »rødstrømperne vandt kampen«, men de »føler ikke selv, de vandt«. Og her har Katrine Winkel Holm givetvis en pointe. Rødstrømperne drømte om frigørelse og afviste tanken om at blive  ligestillet med mænd »på det borgerlige samfunds præmisser«. Som det hed dengang. For de fleste var det en stor lysende drøm at ville det hele. Hvad 'det hele' så end var.
Allerede fra slutningen af 50'erne og op til 1970 havde de store debatter mellem husmødrene og de udearbejdende kvinder bølget heftigt frem og tilbage. 'De vrede unge hustruer' fortalte i medierne om en kedsomhed til fortvivlelse, mens husmødrene fremhævede de traditionelle familieværdier med vægt på moderens opdragelse af børnene. Rødstrømperne var således et svar på kønsroller i hastigt opbrud og en formulering af en række af de nye behov, som viste sig i kølvandet på kvindernes ændrede livsvilkår.
Rødstrømpernes ønskescenario var ikke dobbeltkarriere-familien med børn i daginstitutioner fra morgen til aften. Men sådan er det blevet. Derfor er debatten heller ikke slut endnu. Jeg er helt enig i, at der mangler omsorg i dagens samfund. Jeg mener bare ikke, det er kvindernes opgave som husmødre at levere, hvad der mangler.
Til gengæld er der næppe behov for fjendebilleder af rødstrømpebevægelsen. Det er en fælles udfordring og et fælles ansvar at udforme et samfund, som ikke tvinger unge kvinder til at vælge mellem børn og karriere. Det er ikke ligestillingen, der er gået amok. Tværtimod er der behov for meget mere ligestilling. Og løsningen er da slet ikke at gå tilbage til 50'ernes hjemmegående husmor.
Elisabeth Møller Jensen, direktør i Kvinfo

