Uddannelsesværnepligt
Med regeringens 'Ungepakke' er der mikset en politisk cocktail af tvang, overvågning og sanktioner, der har til hensigt at kurere unges friheds- og frafaldstrang  og samtidig motivere dem til at tage en nyttig uddannelse. Det vil næppe hjælpe på frafaldet eller lysten til at læse


 I kronikken Tvangen til uddannelsesparathed, beskriver Steen Nepper Larsen, hvordan han med vantro har studeret Undervisningsministeriets oplæg til, hvordan uddannelses- og erhvervsvejledere skal bidrage til implementering af det lovkompleks, som er fulgt i kølvandet af Ungepakken (17. Januar). Jeg deler hans skepsis i forhold til den sammenblanding af mål og midler, som dette er et udtryk for.
For det første indføres der uddannelsespligt for unge under 18 år. At denne pligt skrives ind i en lov om vejledning er i sig selv bizart, og det er bemærkelsesværdigt så lidt debat, der har været om konsekvenserne af denne ændring af undervisningspligten. Men pligten rammer ikke kun de unge under 18 år! Unge ledige over 18 år kan nu også som følge af lov om aktiv beskæftigelsespolitik få et såkaldt uddannelsespålæg. Den politiske målsætning om, at 95 procent af en ungdomsårgang skal have en uddannelse, vil man altså nå ved at tvinge de unge til ikke bare at påbegynde, men også gennemføre en uddannelse. Hvis man herefter undrer sig over, at frafaldet på ungdomsuddannelserne stiger, kan man altså kun ryste på hovedet.
Udannelsesparathed
Med loven indføres fænomenet uddannelsesparathed, som Nepper Larsen kaster et kritisk lys over, og som ingen rigtig ved, hvad er. Måske er denne nyskabelse et udtryk for politikernes frygt for, at uddannelsesomkostningerne går helt amok, når nu alle unge har pligt til uddannelse? Uddannelsesparathedsvurderinger er blevet præsenteret som en måde at få unge til at sætte sig mere realistiske mål og til at vurdere, hvilke unge som vil få vanskeligt ved at gennemføre en uddannelse.  Dermed bliver vurderingerne et middel til at sortere de unge fra, som senere kunne gå hen og blive frafaldstruede, som det så smukt hedder.
For næsten 100 år siden havde man lignende ideer om, hvordan man kunne sikre sig, at rette mand kom på rette hylde. Det gjorde man f.eks. ved hjælp af duelighedsprøver, som havde til formål at forebygge, at ungdommen begik fejlgreb, når den fremtidige livsstilling skulle vælges.  Man havde dog ikke rigtig held med dette  f.eks. var nogle af de unge, som var dumpet til prøverne, dem, der klarede sig bedst i de uddannelser, som de var blevet testet i forhold til. I familie med måling af uddannelsesparathed er de egnethedsvurderinger, som i mange år var adgangsbilletten til de gymnasiale uddannelser. Også disse havde vel til formål at sortere de uegnede (eller uduelige?) fra, så man kunne undgå senere frafald? Spørgsmålet er, hvor lav frafaldsprocenten skulle have været i disse uddannelser, for at man kan kalde dette projekt for en succes?
Uddannelsesparathedsvurderingerne skal altså ses i sammenhæng med ønsket om at få de rigtige unge ind på uddannelserne  og blive dér!
Sidstnævnte vil man blandt andet sikre ved, at man har afskaffet bekendtgørelsen om vejledning i uddannelsesinstitutionerne og i stedet indført en såkaldt fastholdelsesindsats.
Pligt til uddannelse
Summa summarum: de uddannelsesparate har pligt til uddannelse  og når de har valgt eller er blevet pålagt, at påbegynde en uddannelse, skal de også fastholdes i denne. Dette skal ske gennem skolernes fastgørelsesvejledning som fænomenet (ved en fejl?) er blevet præsenteret som i Undervisningsministerens betænkning.
Som et særligt kuriosum er der med loven givet hjemmel til en øget registrering og samkøring af data om alle borgere under 30 år. Oplysninger om deres uddannelses- og beskæftigelsesadfærd skal angiveligt bruges til at målrette vejledningsindsatsen i forhold til dem, som måtte have »særlige vejledningsbehov«. De nye registre gør op med de tidligere begrænsninger i de offentlige myndigheders adkomst til personlige data  f.eks. det relevanskriterium, der skulle sikre, at de oplysninger, man indhentede, altid knyttede sig til en specifik myndighedsafgørelse (der skulle være en sag). Dette initiativ må give særlig stof til eftertanke, når man medtænker den øgede privatisering af feltet, som f.eks. har betydet udlicitering af vejledningsopgaver til mere eller mindre professionelle skumfiduskursusudbydere.
Hjælper ikke på frafald
Med lovændringerne er der hér mikset en politisk cocktail af tvang, overvågning og sanktioner, der har til hensigt at kurere unges friheds- og frafaldstrang  og samtidig motivere dem til at tage en nyttig uddannelse. Risikoen er overhængende for, at de unge kan komme til at opfatte vejledning som en tvangsforanstaltning bemandet med en flok adfærdsregulerende krystalkuglekiggere, hvis opgave det bliver at vurdere, sortere og dirigere de unge de rigtige steder hen. Man kan selvfølgelig kun gisne om de unges reaktion på dette, men dét, at frafaldet på en uddannelsesinstitution i Københavnsområdet lige nu er på 50 procent, kan måske give os et hint.

Lisbeth Højdal er lektor i Uddannelses- og erhvervs-vejledning


