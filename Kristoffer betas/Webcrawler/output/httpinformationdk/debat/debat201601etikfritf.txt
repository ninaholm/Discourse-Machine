Etik i frit fald
Diskussioner kan ikke bare deles op i ’realisme’ versus ’humanisme’. Det gælder også i flygtningedebatten, hvor vi langt hellere skal spørge: Hvilken realisme?


Jakob Ellemann-Jensens (V) optræden på CNN for en uge siden var en historisk synliggørelse. Ikke af ham. Men af et værdiskred i dansk politik. Der stod han i rampelyset og skulle kaste lys over land, men belyste i stedet sin egen politiks dunkelhed.&raquo;Nej, vi kommer ikke til at tage smykker fra folk. Det er utilstedeligt. Det ville vi aldrig gøre,&laquo; sagde han.Scenen var ikke den hjemlige politiske andedam, i det lys var perspektivet ændret &ndash; det blev oplagt at afvise egen politik. Derfor førte han bag lyset i fuldt spotlys. Etik i frit fald. Såvel i retorisk indpakningstaktik som i realpolitiske konsekvenser.Men konfiskering af smykker uden affektionsværdi og til over 10.000 kroner indgår i det aktuelle reviderede lovforslag. Hvorfor den politiske forsikring kan kaldes tvetunget tale. Og når et flertal i dansk politik (V, K, S, DF og LA) kan stemme for de yderligere asylstramninger, herunder tre års familiesammenføringstid, udtrykker det en marginalisering af etik i politikken. Fordi stramningerne vil få vidtrækkende menneskelige konsekvenser. Mennesker vil traumatiseres af lang ventetid. Børn vil kunne dø, inden de når i sikkerhed her. Konsekvenserne lader hånt om etikkens spørgsmål: Hvordan bør vi gøre? Hvorledes skaber vi gode liv?Der tales i disse dage om en polariseret offentlig debat, hvor hårdhed og hån har nået nye højder. Derom ingen tvivl. Hadet blæses ud på de sociale medier og spyttes frem i avisernes digitale kommentartråde. Men er der også sket en forflyttelse af konfliktpunktet? Har den etiske balance flyttet sig i retning af et nationalt orienteret sindelag? De internationale reaktioner på nuværende dansk politik udgør en tydelig ekstern indikator, et vink med en vognstang: Vores parametre for acceptabelt og uacceptabelt har flyttet sig.Men en offentlig diskussion med etisk afsæt har trange kår, så længe deltagerne især ønsker at positionere sig. Etikken fordrer nemlig uhildet interesse for sagen, og mindre interesse for egen position. Den medieelskede slagfærdighed &ndash; tag den! &ndash; kan kun opnås på merit, der er ingen letforståelige genveje.Etikkens fald er også politikkens. Når etikkens kompleksitet falder ud af mediernes interessefelt og dermed nemmere ud af politikkens, så vil beslutninger ofte blive taget på et mangelfuldt grundlag. Uden etisk stillingtagen kan alt principielt gå an; døren åbnes for ekstremismeeskalering. At offentlige debattører ofte castes efter konfliktoptimering trækker i samme retning.Polemisk anlagte debattører fejer etisk kritik bort som &rsquo;pladderhumanisme&rsquo;. Og stemmer fra den politiske strammerfløj har søgt at lancere det asylskeptiske syn, hvor vi nationalt er os selv nærmest, som konsekvensetisk. Men konsekvensetikken, etik hvor man evaluerer ud fra handlingers konsekvens, er karakteriseret ved upartiskhed &ndash; ethvert liv tæller uafhængig af nationalitet, race etc. I forhold til klassiske humanitære argumenter om at hjælpe mennesker i nød, opstilles slagfærdigt modsætningen humanisme over for realisme. A la: Humanisme er fint, men nu må vi være realistiske.Som om en humanistisk indstilling ikke var realistisk? Eller at humanismens antitese skulle have patent på virkelighed?Realisme er ikke en konstant, som er uafhængig af, hvad vi gør. Og humanisme har flere betydninger. I bred forstand har den mennesket i centrum og er knyttet til den universelle menneskerettighedstænkning, at enhver har værdi i sig selv &ndash; ikke just et rabiat syn.Idealisme versus realisme er ikke udtryk for to forskellige politiske ståsteder, men udgør en vedvarende dialektisk duo i enhver politisk vision om fremtiden.Debatpatent på realisme bidrager til polarisering. Der er os, der har med virkeligheden at gøre, og så er der de andre. Dem og os slået fast er polariseringens yderste grad. Diskussioner kan ikke bare deles op i &rsquo;realisme&rsquo; versus &rsquo;humanisme&rsquo;, man bør langt hellere spørge: hvilken realisme? Der er mere end én realistisk vej at gå. I svarene bør vi forholde os til etikken for hvert skridt.Humanisme er realisme. Men det er krig, totalitarisme eller dehumanisering desværre også. Det er ikke realismen, der sætter forskellen, men den etiske valør.Malene Trock Hempler er filosof. Klummen er udtryk for skribentens egen holdning
