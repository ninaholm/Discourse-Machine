På webben med læserne
Går det egentlig meget godt – hvis det ikke går godt? Med det egentlige! Og det er vel ikke så ringe endda?


 Er det ikke muligt for inspirerede individer at skabe et fællesskab i materiel knaphed, som vil fremstå tiltrækkende på mennesker, der lider af forbrugsafhængighed, så er kampen tabt, og det hele kan, med min fulde velsignelse, gå ad helvede til.«
Sådan skrev Informationslæser Torsten Jacobsen, og sådan omtrent ender den – igen overvældende – webmodtagelse af seneste Frie Ord for en uge siden, fyldt med undskyldninger til læserne som klummen var.
Den overvældende modtagelse kunne stige en til hovedet, var man ikke bragt ned på jorden igen med en anden debattør, Michael Kongstad Nielsens web-advarsel: »Snart går Ejvind viral, hvis han ikke passer på. ’Den, der ikke tør risikere at blive misforstået, bliver heller aldrig forstået.’ er et fremragende udsagn fra den anden redaktør.«
Hvis ’viral’ googles, kan bl.a. følgende konstateres, at ordet har noget med virus at gøre og med kommunikations’vira’, der spredes. Evt. så den oprindelige smittekilde fortoner sig og bliver ukendt. Sådan en smittekilde har jeg for så vidt ikke noget imod at blive, hvis bare virussen er erkendelsen af, at det nu er nødvendigt at skabe tiltrækkende fællesskaber i materiel knaphed. Fordi Jordens materielle goder allerede for visse ressourcers vedkommende (f.eks. CO2-absorbering på en for levende væsener skikkelig vis) allerede er opbrugt som følge af den økonomiske vækst. Og ellers ifølge naturvidenskaben på hastig vej til at blive det, hvad angår mange andre goder.
Opgør med vækstideologien
En af drivkræfterne for den økonomiske vækst er lønforhøjelser. Et af midlerne til at frembringe fællesskaber i materiel knaphed kunne derfor være lønnedsættelser. Inspireret af Enhedslistens seneste principprogram-vedtagelser med partiets politiske ordfører, Johanne Schmidt-Nielsens egne ord: »Der er behov for et grundlæggende opgør med vækstideologien. Ideen om, at vi hvert år skal arbejde, producere og forbruge stadig mere, end vi gjorde året før, har spillet fallit. For det første kan vores klode ikke holde til det, og for det andet kan man spørge sig selv, om det virkelig er konstant vækst, der skaber gode liv.«
Webdebatterne med udgangspunkt i de seneste Frie Ord har derfor været, om Enhedslisten da bør og tør direkte kræve lønnedgang?
Meningen skulle i så fald ikke være større profitter til aktionærerne eller højere indtægter til statsfunktionærer, og sådan set heller ikke at sikre overskud på betalingsbalancen, men – altså: at skabe et fællesskab i materiel knaphed, som vil fremstå tiltrækkende på mennesker, der (ellers) lider af forbrugsafhængighed.
Det turde sige sig selv, at det kræver en grundlæggende ændring af de herskende samfundsindretninger, hvad enten de er og kaldes borgerlige, socialdemokratiske eller socialistiske.
En allerførste betingelse for denne store omstilling må være adskillelsen af økonomisk vækst i materiel forstand fra vækst i pengemæssig forstand. For naturligvis kan man da godt lade et fællesskab i materiel knaphed fremstå som uhyre dyrt i kroner og øre eller dollar. Allerede nu kunne omstillingen indledes med, at naturforbruget i vægt og omfang og andre materielle størrelser blev beregnet for alle lovforslags og private dispositioners vedkommende. Penge- og BNP-beregninger måtte i så fald komme i anden eller 17. række.
Samtaler med ligesindede
En anden betingelse må være indførelsen af et demokrati, der også omfatter det økonomiske, så eventuelle lønnedsættelser ikke kommer kapitalejere specielt til gode, men netop skabe det gode liv, så vi ikke hvert år skal arbejde, producere og forbruge stadig mere. Og så videre. Kære læsere. Webben vipper.
Med citat af Niels-Simon Larsen:
»Vi ved ikke så meget om hinanden her. Foto og profiltekst behøver ikke tale sandt og gør det vist sjældent. Det ville ellers have været rart at vide noget om den, der stod bag et indlæg. Man gætter så ud fra det skrevne, og ud fra det skal ens svar forstås. I den ene hånd har vi et barn, i den anden bevidstheden om den globale kurs mod afgrunden. Med det skal vi balancere gennem livet – også selv om man ikke har et biologisk barn. Efterhånden kan jeg kun føre samtaler med dem, der har den samme indstilling som mig, ellers bliver det bare overfladesnak og nabohjælp eller skænderi og afstand. Mange kan nok ikke holde den alvor ud, der findes her i trådene. Det samme uge efter uge. Jeg vil forsvare mig med: Hvis jeg ikke kunne skrive her, kunne jeg heller ikke holde ud at læse avisen.«
Og det ville da være en katastrofe …

