Målt kreativitet



Kan man teste  kreativitet? Det mener Skolerådet, der i en ny rapport foreslår at indføre trinmål for elevernes alsidige udvikling i 3., 6., og 8. klasse via test i kreativitet, samarbejdsevner, sociale egenskaber, kommunikation og selvstændighed.Spørgsmålet er ikke kun, om det kan lade sig gøre, men også om det virkelig fremmer, det man ønsker at fremme. Man kan under visse forudsætninger svare ja til begge dele. Før alle paraderne over for testspøgelset hejses, så kig med ud i virkeligheden. Her havde en 3. klasse for nylig projektuge, hvor de inddelt i grupper konkurrerede om at være de bedste til at samarbejde. Grupperne fik karakterer hver dag, og mange syntes, det var sjovt og en anderledes måde at have dansk på. Hvis Skolerådets forslag om at indføre projektopgaver til vurdering af, hvordan en elev ligger i forhold til trinmålene, kan man se af den ovennævnte 3. klasses forløb, at det burde kunne lade sig gøre. Hvis læreren vel og mærke har tilrettelagt undervisningen efter, at den alsidige udvikling skal vurderes. Desuden er det ifølge Skolerådet især i mellemgruppen, skolerne har svært ved at fastholde elevernes lyst til at lære. Projektskolen, hvor den alsidige udvikling er på spil, skal veksle med kursusskolen, hvor der terpes. Det er ikke enten eller.Om eleverne så  bliver bedre til at samarbejde, innovere og kommunikere af nye trinmål og test, er et langt mere kompliceret spørgsmål. Som Skole- rådet erkender, ved man meget lidt om, hvordan alsidige evner udvikles. De nye mål kan være med til at tydeliggøre og bevidstgøre lærere og skoleledere om, at disse evner skal vægtes på linje med de faglige. Det er fornuftigt oven på det massive fokus fagligheden har haft de senere år. Men hvad stiller man op med Jesper eller Omar, der ikke er så gode til at kommunikere og udvise selvstændighed som Carl? Her kan man frygte, at mål og test indsnævrer den personlige mangfoldighed, som skolen skal kunne rumme. Hvordan forsøger man at lave om på Jespers personlighed uden at støde samme? Det synes trods alt lettere at blive bedre til at læse end til at tilpasse sin personlighed til for snævre bløde værdier. Den norske socialantropolog Åsa Bartholdsson har i sin forsknings påvist, at skolerne selv er med til at skabe de mange urolige og diagnosticerede elever, som den i disse år kæmper med. Lærerne har i kraft af undermineringen af deres traditionelle autoritet påtaget sig at styre børnene via det, hun kalder 'den venlige magtudøvelse', der fordrer samarbejde via selvevaluering og selvdisciplinering. De elever, hvis personlighed ikke passer ind i rollen, som den gode og samarbejdende elev, bliver stemplet som utilpassede eller psykisk ustabile. Hvis man ikke er varsom, kan ingeniørkunst på personlighed være marginaliserende. Men den norske forsker påpeger også, at det utilpassede stempel er med til at fritage skolen for ansvar. Ser man forslaget om trinmål og test i alsidig udvikling i det lys, så kan det netop være med til at ansvarliggøre skolen over for en stærkt nødvendig og højt besungen værdi i den danske folkeskole. Og det er måske ikke så dumt endda.
