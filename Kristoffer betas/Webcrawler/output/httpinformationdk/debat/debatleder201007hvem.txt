Hvem ringer klokkerne for?



 Slutningssalmen i Morgenandagten fra Københavns Domkirke var denne fredag nr. 339: 'Vort liv blev reddet', men om Morgenandagtenredder sit liv på FM-båndet som en del af DR's morgenradio, er en helt anden sag. Mennesker med tro, som ikke hørte P2-udgaven i morges, kan finde den på nettet.
Spørgsmålet er, hvor den skal findes i fremtiden. På P1? På nettet? På en DAB-kanal? Og spørgsmålet er også, om den folkekirkelige forkyndelse fortsat skal have lov at skræmme DR-lyttere væk, når der bliver færre FM-kanaler til rådighed for public service-kanalen, som med VK(O)-flertallets mediepolitik er kommet tilbage i en politisk spændetrøje. Det er indlysende, at P1 Morgen vil få det dårligt med at afbryde det kloge morgenprogram mellem 08:05 og 08:23 for at give plads til andægtigheden, sådan som det tilsvarende er tungt for P2's morgenmusik.
Modsat har DR, som licensbetalernes radiostation, en pligt til at være alsidig. Den skal fortælle og formidle om kristendom og tro, om religioner, og give os et indblik i de troende menneskers tanker og tilværelse. Til opgaven hører ikke nødvendigvis, at der dagligt holdes mikrofon for Luther-monopolet, cirka 18 minutter inklusive kort klokkeklang. Det ordentlige spørgsmål er, om DR svigter en større lyttergruppe ved at afvise en flytning fra P2 til P1, når folketingsflertallets påtvungne fusion gennemføres. Det kan der næppe føres bevis for. Og traditionen alene bør ikke kunne tvinge DR til at smadre en folkeoplysende morgenflade.
I Informations gennemgang af DR's interne kirke- og kulturpolitiske slagsmål om Morgenandagtens fremtid indgik den vurdering, at DR hellere vil være imødekommende for det politiske pres end vise modet til at sige Morgenandagten ret farvel på FM-båndet. Generaldirektør Kenneth Plummer er simpelthen ikke god nok og stærk nok, hvis han ikke kan argumentere forkyndelsen hen på et særligt DAB-tilbud eller på nettet. Herren hjælpe ham - og P1 Morgen.

