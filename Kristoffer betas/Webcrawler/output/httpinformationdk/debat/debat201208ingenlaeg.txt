Ingen læger bør anbefale omskæring af drengebørn
I virkeligheden handler omskæringsdebatten om, hvorvidt vi i Vesten skal tage drenges konventionssikrede ret til en intakt krop alvorligt


 I USA, hvor man stadig omskærer mere end 50 procent af alle nyfødte drenge, har den amerikanske børnelægeforening (American Academy of Pediatrics – AAP) netop udgivet en rapport om drengeomskæring, som blev omtalt i tirsdagens udgave af Information. AAP vurderer, at de mulige helbredsfordele overtrumfer de mulige komplikationer og negative langtidskonsekvenser, som er forbundet med indgrebet.
Rapporten indeholder ikke en anbefaling af drengeomskæring, men overlader det til forældrene at afgøre, om de tror nok på fordelene til at lade deres drenge omskære. Det er bemærkelsesværdigt, at AAP, som selv vurderer, at fordelene vejer tungest, ikke tager konsekvensen og anbefaler, at alle drenge ideelt set bør omskæres. Denne inkonsekvens er der rigtig gode grunde til.
AAP lægger vægt på fire helbredsmæssige argumenter for omskæring: nedsat risiko for urinvejsinfektioner, peniskræft, visse traditionelle seksuelt overførte sygdomme samt hiv og aids.
Urinvejsinfektioner
AAP anslår, at en procent af drenge får urinvejsinfektion i de første et-to leveår, og vurderer, at der vil kunne forebygges én urinvejsinfektion pr. 100 omskæringer. Med en anslået komplikationsfrekvens på cirka to procent i forbindelse med omskæring, vil man altså for hver 100 operationer forebygge ét tilfælde af urinvejsinfektion, som ellers let kureres med antibiotika, og til gengæld påføre to drenge blødnings- eller infektionskomplikationer (eller det der er værre).
Forebyggelse af urinvejsinfektioner er altså et ringe argument for drengeomskæring, på trods af at dette er det eneste af de fremførte, som faktisk har relevans, før drengene bliver store nok til selv at bestemme.
Peniskræft
I den aktuelle omskæringssammenhæng er det påfaldende, at der er omtrent samme hyppighed af peniskræft i USA, hvor flertallet af mænd er omskåret, som i Danmark, hvor kun cirka fem procent er det.
Ifølge rapporten skal man omskære mellem 909 og 322.000 drenge for at forebygge ét tilfælde af peniskræft. Endvidere skyldes peniskræft ofte infektion med humant papillomavirus (HPV), som både kan forebygges ved brug af kondom og ved vaccination. Forebyggelse af peniskræft er således et helt utrolig ringe argument for drengeomskæring i Vesten, og det kan under ingen omstændigheder hævdes at være påtrængende nødvendigt at operere, inden drengene er gamle nok til selv at vælge.
Traditionelle sexsygdomme
De to seksuelt overførte sygdomme, som AAP hæfter sig mest ved, er herpes på kønsorganerne og kønsvorter. Rapporten, som jo handler om omskæring af mindreårige drenge i USA, hævder på baggrund af især omskæringsstudier blandt voksne mænd i Afrika, at drengeomskæring vil nedsætte risikoen for disse to sexsygdomme i USA.
For andre seksuelt overførte sygdomme (syfilis, gonorré og klamydia) opnås ingen beskyttende effekt. AAP glemmer at påpege at fornuftig brug af kondom, helt uanset forhudsstatus, vil medføre næsten 100 procent reduktion i risikoen for samtlige seksuelt overførte sygdomme.
For sexsygdomme gælder i øvrigt naturligvis, at de først truer, når drengene bliver seksuelt aktive. Således kan beslutningen om omskæring med afsæt i dette argument naturligvis udskydes, til drengene er gamle nok til selv at bestemme.
Hiv og aids
AAP’s væsentligste nye argument er den markante reduktion i hiv-risiko, som omskæring i voksenalderen ser ud til at give heteroseksuelle mænd i områder med tårnhøj hiv-forekomst. Tre studier i Afrika viser tilsammen, at voksenomskæring nedsætter mænds (men ikke kvinders) hiv-risiko i de første år efter operationen fra 2,49 procent til 1,18 procent (en reduktion på 53 procent) i områder, hvor smittebyrden er høj, og hvor epidemien primært skyldes heteroseksuel smitte.
I skarp kontrast hertil er der ingen studier, som understøtter de afrikanske observationer, fra lande, hvor hiv-forekomsten blandt heteroseksuelle er markant lavere.
Seksuelt overført hiv-smitte i Vesten er i særlig grad et problem for homo- og biseksuelle mænd, og adskillige studier har vist, at omskæring ikke yder nogen som helst beskyttelse mod hiv i denne gruppe.
Som med de andre sexsygdomme gælder, at hiv først udgør en fare, når drengene bliver seksuelt aktive. Så beslutningen om omskæring med afsæt i dette argument kan udskydes, til de er gamle nok til selv at bestemme om de vil betale med forhuden for måske at opnå delvis beskyttelse mod hiv, eller om de vil forblive intakte og opnå næsten 100 procent beskyttelse mod hiv ved sikker og konsekvent anvendelse af kondom i risikosituationer.
Forebyggelse af hiv og aids er således et sølle argument for drengeomskæring i Vesten.
Konklusion
AAP’s omfattende rapport er baseret på et stort antal artikler, så det siger sig selv, at den samlede vurdering afhænger af øjnene, der ser. Lægeforeninger i England, Australien, Holland, Norge, Sverige og Danmark kommer til en ganske anden konklusion. Som nævnt er der kun ét sundhedsmæssigt argument, som overhovedet er relevant i debatten om omskæring af mindreårige drenge, nemlig det nærmest grotesk ringe argument om forebyggelse af oftest banale og let behandlelige urinvejsinfektioner i de første to leveår. Samtlige andre helbredsargumenter er på det foreliggende grundlag uden relevans i både USA, Danmark og resten af den vestlige verden.
Det mest slående i AAP’s nye rapport er udeladelsen af den helt centrale diskussion om drengenes ret til at tage beslutninger om egen krop.
Sagens kerne er nemlig ikke – ej heller for læger – de sundhedsmæssige fordele og ulemper. Det er det etiske spørgsmål, om vi skal tage drenges konventionssikrede ret til en intakt krop alvorligt, eller om forældre fortsat skal have lov til at skære i deres drenge i religionsfrihedens navn eller af andre kulturelle grunde.
Morten Frisch er adj. professor, overlæge, dr. med., ph.d.

