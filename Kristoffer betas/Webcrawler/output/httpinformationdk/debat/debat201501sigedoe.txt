Hvad vil det sige at dø?
Jeg tænker meget over de ord, der er forbundet med at dø. Hvad vil det sige at dø? Hvad vil det sige at miste? Hvad vil det sige at sørge? Jeg er i tvivl om det hele


 De sidste par måneder har jeg læst dødsannoncer i aviserne. Jeg græd over en, hvor der stod, »Det har været et dejligt liv«. Jeg tænkte, at hvis man siger det på sit dødsleje, så ... så er man heldig. Og man giver sin familie en fin gave. Jeg har spekuleret over, hvordan man finder de rigtige ord.
Jeg har i det hele taget tænkt meget over de ord, der er forbundet med at dø. Er pludselig blevet taget fra os, er sovet stille ind. Har endelig fået fred. Og de er holdt op med at være klicheer for mig, de har fået dybde og fylde, er blevet betydningsfulde. For hvordan slutter et liv? Hvad er det, der sker? For den, der dør, og for de mennesker, der står tilbage?
»Lad os skrive ’har endelig fået fred’,« sagde jeg til mine brødre. »For det har han jo. Måske lyder det som en kliché, men det er jo rigtigt,« sagde jeg.
Min far døde midt i december. Han fik endelig fred, og han sov stille ind. Han blev ikke pludselig revet fra os, det var hans ønske og derfor vores ønske. Og jeg sørger, men jeg er også meget lettet. Lettet over, at han endelig fik lov til at dø. Jeg er befriet for sorgen over det liv, han var nødt til at leve. Over at det var slut med sygdom og afmagt. Det havde jeg lyst til at fortælle min omverden.
»Men det var jo kun den sidste tid,« sagde min bror. »Han har levet næsten 78 år. Skal vi absolut fokusere på den sidste tids elendighed?«
Og mit perspektiv begyndte at ændre sig. I det øjeblik begyndte jeg at give slip på tanken om ham som syg. På bekymringerne, på den dårlige samvittighed. Nej, det er faktisk ikke helt rigtigt.
Det begyndte aftenen før, da vi sad hos min far. Han var blevet indlagt tidligt på aftenen, og vi vidste, at han var ved at dø.
Han lignede en døende, han trak vejret som en døende – let, overfladisk. En form for stakåndethed, som om der ikke længere var tid til at trække luften helt ned i lungerne.
Da morfinen endelig smertedækkede ham, faldt han til ro. Og vi sad ved sengen og talte om ham. Vi rekonstruerede årstal og lokaliteter. Det var dengang i Vorbasse. Det må have været på Kildegårdsvej. Hvornår købte de kroen? Var det i 74? Vi talte så længe, at jeg af og til glemte, hvor vi sad, hvorfor vi sad der. Og netop, som vi sad og diskuterede, hvilken sommer det må have været, at Nordkaperen lagde til i Dyreborg Havn, ændrede hans vejrtrækning sig. Den blev dyb og intens. Som om kroppen ville trække den sidste ilt ud af verden. Så holdt den op. Og vores far var død.
Jeg grunder over de ord, vi vælger. Og de ord, vi har. Jeg prøver at forstå, hvad de betyder. Hvad vil det sige at dø? Hvad vil det sige at miste? Hvad vil det sige at sørge? Jeg er i tvivl om det hele. Så snart jeg nærmer mig et svar, er det, som om det modsatte er lige så rigtigt.
Hvad vil det sige at dø? At dø er at forsvinde for verden, at miste livet. Men det kan også være at blive fri – for smerte og afmagt.
Hvad vil det sige at miste? At miste sin far er at skulle give slip på noget uerstatteligt.
Men det er i lige så høj grad at få ham tilbage, som den han var, før han blev syg – før sorgen og bekymringen tog over. I det mindste i vores erindring.
Hvad vil det sige at sørge? At sørge er at begræde et tab. Men det er i lige så høj grad at mærke kærligheden og taknemmeligheden over det, der var.
Som vi sad der dagen efter og skulle skrive dødsannoncen, var det sygdommen og smerten, der faldt mig først ind – alt det, der ledte til afslutningen. Det var det, jeg ville bruge ordene til. Har endelig fået fred. Indtil vi vendte blikket fra sygdommen og døden til livet, der gik forud. Livet, som fyldte det meste. Som er det, der betyder noget her bagefter.
Vi diskuterede flere forskellige formuleringer. Vi er tre børn. Vi har haft det vidt forskelligt med ham, vi har det forskelligt med ord, og vi har det forskelligt med døden. Det gav ikke sig selv.
Vi valgte meget få ord. »Ole Top-Jensen er død, kærligst …« – og så vores tre navne. Død og kærlighed. Det var det, der skulle være. Ikke andet.
Julie Top-Nørgaard er pædagogstuderende og skribent.
Klummen er udtryk for skribentens egen holdning

