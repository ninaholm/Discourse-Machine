Bogdebat: Læserbreve



 Dæmonen Hitler
af Morten Ranum, Kbh V
I december måned bar Anita Brask Rasmussen (Information, den 7. december) yderligere brænde til det ofringsbål, som har brændt længe med tilbedelse af Knausgård og hans værk. Nu hedder det, at han også udfordrer dæmoniseringen af Hitler.
Spørgsmålet er, om ikke det blot er en del af tiden? – ligesom meget andet, når det kommer til ellers kløgtige intellektuelles hyldest af Knausgård.
Det er korrekt, at det meget længe har været umuligt at diskutere figuren Hitler som andet end dæmonisk, fordi det har været meget vigtigt at tage afstand fra Hitler og nazismen. Det måtte endelig ikke have noget med os at gøre. Det handler imidlertid ikke kun om Hitler, men om alt det, vi ikke kan forstå eller ikke ønsker at forstå. Vi har et dobbeltmoralsk forhold til godt og ondt, selvom det jo er to sider af samme sag. Vi vil så gerne være gode, men vil ikke vide af det onde – omend det eksisterer. Tænk blot på Breivik. Ham ønsker vi også at dæmonisere, ignorere eller sygeliggøre. Det er på den samme måde, vi forstår Hitler. I filmen Der Untergang, hvor Hitler ikke længere dæmoniseres som tidligere, men latterliggøres. Hitler bliver et hysterisk og utilregneligt barn, og dermed tager vi fortsat afstand fra ham. Vi mangler stadig at tage Hitler alvorligt og acceptere ham som en mand, der til forveksling ligner alle andre mænd. Kun ved at tage det onde til os, kan vi gøre godt i verden.
Et andet forsøg på at gøre favntag med Hitler, så vi tidligere på året i Radio24syv. I programmet Den store roman var en forfatter en måned ved at forberede en historie om kunstneren Hitler. Det var et kontrafaktisk projekt, hvor forfatteren spurgte sig selv, hvad der ville være sket, hvis Hitler var kommet ind på kunstakademiet og blevet kunstner. Konklusionen ligger snublende nær. Vi undgår det onde ved at konstruere Hitler som god. Hvis nu han var blevet kunster, så havde alt det onde og grusomme, han udrettede, ikke været der.
Der har gennem de sidste 10 år været mange forsøgr på at afdæmonisere Hitler, selvom de fleste ikke er så perspektivrige. Det fortoner sig, hvad det egentlig er, Knausgård gør, andet end at opstille problematikken. For øvrigt er den, der er kommet nærmest, måske Primo Levi, da han i The Drowned and the Saved (1986) skrev med henvisning til Holocaust, at når det er sket, så kan det ske igen, og det kan ske hvor som helst. Det var, efter at han et par årtier tidligere i Survival in Auschwitz (1958) havde ment, at folkemordet på jøderne under nazisme ville medføre, at vi aldrig ville lade noget tilsvarende ske igen. Men krigen på Balkan fik ham til at ændre synspunkt. Og han har fået ret på den mest brutale vis. Det sker hele tiden igen og igen et eller andet sted i verden.
Der er også den mulighed, at Knausgård pinedød skal krediteres alt muligt godt og genialt. Vi strømmer alle med floden, men glemmer, at Knausgård blot er et produkt af sin tid – ligesom Hitler var det. Persondyrkelse er en del af vores tid, og det kan give avisoverskrifter.
I et svagt øjebliks vildfarelse forestillede jeg mig, at vi kunne have en oprigtig diskussion om, hvordan vi kan komme hinsides godt og ondt.
 
Anmeldelse af en anmeldelse
af Hans-Jørgen Birkmose, cand.ling.merc. og engelsk, tolk og translatør, Aalborg
Tue Andersen Nexøs anmeldelse af nyoversættelsen af Oliver Twist (14. december 2012) tåler sammenligning med de bedste i genren. Med et par brede penselstrøg får han gjort klart, at Victoriatidens England ikke interesserer ham, og at Oliver er et utåleligt pjok. Da TAN således har markeret sin kritiske selvstændighed, demonstrerer han både autoritet og indsigt ved at fastslå, at Dickens med rette hyldes for sit enestående persongalleri. Al diskussion om emnet må herefter være stedt til hvile.
TAN standser imidlertid ikke her. Han går med samme selvtillid og kløgt løs på oversættelsen. Det er en mageløs præstation! Her ignorerer TAN med eventyrlig abstraktionsevne forbindelsen mellem roasting their feet og ’branket deres fodballer’ og følger op med yderligere et par eksempler på oversætterens ufattelige slendrian og sjuskeri, der intet mindre end berettiger, at TAN beklikker oversætterens faglighed. På dette sted bliver man nødt til at forestille sig, at skjorten klæber af sved til ryggen på oversætteren af frygt for, om han nu også har haft fat i den rigtige udgave af den engelske tekst.
Endelig er det inspirerende – dybt tankevækkende – for læseren at iagttage, hvordan en ’fri’ oversættelse (udtrykket er TAN’s) bliver mere og mere synonymt med en ’forkert’ oversættelse, så man til sidst fornemmer, at det faktisk lykkes for TAN at fælde en objektiv dom ud fra subjektive præmisser. Det er en cadeau til den moderne relativitet, at den slags nu er muligt, og skyldes naturligvis, at TAN i tidens ånd ikke spilder tid på at definere, hvad han mener med de begreber, han bruger. Vil man tillade mig en personlig bemærkning, var det ikke gået i min tid på universitetet, men dengang var man også oldnordisk konformistiske nok til at kræve tankens klarhed og logisk sammenhæng. Den slags er vi heldigvis kommet væk fra.
Da jeg forstår, at Information ikke er meget for populistiske karaktergivninger, vil jeg nøjes med at give TAN’s anmeldelse en enkelt stjerne for den fascinerende meningsløse pluralis ’bærmene’.

