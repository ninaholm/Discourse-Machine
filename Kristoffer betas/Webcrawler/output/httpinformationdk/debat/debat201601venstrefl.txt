Venstrefløjen skal ikke være for fin til flæskesteg
Det kan undre, at så mange af dem, der sætter en stor ære i at respektere fremmed kultur, samtidig er så hånlige og nedladende over for deres landsmænds madvaner
Kultur er ikke kun kongelige teatre og uddeling af støttemidler, men også noget så konkret, som hvad vi putter i munden. Derfor er det misforstået tolerance, når venstrefløjen himler op over forslag om at tilbyde dansk mad i institutioner, mener dagens kronikør. Her er det Møllehuset i Søborg.

Kun få emner kan i dag samle politikerne til venstre for regeringen, men en sikker vinder er forargelsen over Dansk Folkepartis symbolpolitik.Når Martin Henriksen siger noget om muslimer og svinekød, så har det samme effekt, som når et ramponeret stadionrockband spiller noget fra bagkataloget.Al mumlen forstummer, og folk istemmer de samme omkvæd, de har sunget til hudløshed. Med Randers Byråds beslutning om, at der skal tilbydes svinekød i de kommunale institutioner, er den kronjyske kommune ny frontlinje i den evigt rasende kulturkamp.Men de venstreorienterede meningsdannere, der latterliggør Randers og &rsquo;svinegate&rsquo; på de sociale medier, afslører igen og igen, at de stadig ikke fatter de kulturelle symbolers betydning.Der er ret beset blot tale om, at det skal være muligt at få svinekød til måltiderne, men billedet af racistiske og jyske byrådspolitikere, der stopper frikadeller ned i halsen på sagesløse muslimer, er så populært, at flere politikere ikke kan afholde sig fra bevidst fejlinformation.Således hævder SF&rsquo;s Jacob Mark på Facebook, at &raquo;børnene SKAL have en vis mængde svin i børnehaverne&laquo;, til trods for at ingen taler om tvang.Jihad mod juletræetBeslutningen i Randers kommer oven på en debat, som rasede for et år siden omkring en daginstitution i et indvandrerkvarter, der var holdt op med at servere svinekød af hensyn til de muslimske børn.Jyllands-Posten bragte en artikel, hvor dagtilbudsleder Bente Gråkjær forklarede, at det af praktiske hensyn var nemmest helt at droppe svinekødet.Det er et argument, der tiltaler pragmatismen hos de fleste danskere. Herregud, det er da fjollet at lave mad, som ingen spiser. Men derved ignorerer man hensynet til det store flertal af danskere, der rent faktisk værdsætter svinekød og ser det som en vigtig kulturmarkør.Gammeldanskernes ønske om at fastholde deres traditioner, er akkurat lige så legitime som nydanskernes ønske om respekt for deres levevis.Det kan undre, at så mange på venstrefløjen, der sætter en stor ære i at respektere fremmed kultur og religiøse påbud, samtidig er så hånlige og nedladende over for deres egne landsmænds kultur og vaner.Det kan virke besnærende at lade det være op til den lokale institution selv at bestemme sine retningslinjer, men derved melder vi os ud af den kulturkamp mellem gammeldanskere og det store flertal af muslimer på den ene side og de mørke kræfter af radikale islamister, der målrettet forsøger at så splid imellem os, på den anden.Som Hizb ut-Tahrirs jihad mod juletræet i Egedalsvænge viste, så skal der ikke mange målrettede og hensynsløse mennesker til at kortslutte lokaldemokratiet.Det er nemlig her, brudlinjen går. På de helt små og lavpraktiske ting, såsom respekten for hinandens vaner og højtider, brugen af de fælles faciliteter såsom svømmehaller, maden i de fælles institutioner osv. Det er her, de gamle og de nye danskere mødes, og her konflikterne opstår.Venstrefløjens meningsdannere føler sig for fine til den slags. De gider ikke snakke om juletræer og andet pjat, og derved overlades debatten til yderfløjene.Kultur er vanerMen kultur er mere end kongelige teatre og uddeling af støttemidler. Kultur er med den danske filolog Hartvig Frischs ord slet og ret &rsquo;vaner&rsquo;.Og få vaner er mere konkrete og praktiserede, end hvad vi putter i munden. Folkeslag og steder er blevet opkaldt efter mad, og langt op i historien var det normalt at referere til fremmede mennesker efter deres madvaner.Når velmenende typer på venstrefløjen ikke vil tale om danske vaner og værdier, er det selvfølgelig af hensyn til flygtninge og indvandrere og deres efterkommere.Man er bange for, at især muslimerne skal føle sig ekskluderede af snakken om danske værdier. Men det er et hensyn, muslimerne burde frabede sig. Med sin misforståede omsorg fremhæver venstrefløjen konstant, hvordan muslimerne er anderledes og afviger fra flertallet.Det er misforstået tolerance at tro, at vi skal tilbyde de nye danskere et værdineutralt rum. Det er meget nemmere at være gæst og falde til, hvis der er klare regler.Intet er værre end en vært, der siger, at man skal opføre sig som hjemme, men i virkeligheden har opstillet tusindvis af uskrevne regler for god opførsel.Man kan ikke have fællesskab uden fælles værdier. Hvis vi opgiver det, opgiver vi reelt drømmen om det samfundsmæssige fællesskab, som er velfærdsstaten.Danmark er ikke som USA, efter at indianerne var blevet myrdet: en blank værdineutral tavle, der kunne fyldes ud af immigranterne.Dansk kultur eksisterer ikke i kraft af blækket på grundloven eller diverse løjerlige kulturkanoner. Den eksisterer i form at det fællesskab, mange danskere føler med hinanden.Kulturelt handicappedeRanders Kommunes svinekødspolitik afskiller sig i øvrigt ikke fra den, man administrativt har vedtaget i Herlev Kommune, hvor Socialdemokraterne og venstrefløjen sidder på tre fjerdedele af stemmerne.I Hvidovre Kommune valgte Dansk Folkeparti i 2013 at støtte en socialdemokratisk borgmester til gengæld for et juletræ på torvet og &rsquo;traditionel dansk mad&rsquo; i kommunens institutioner.I Randers skal institutioner nu &raquo;uden undtagelse [sørge for], at der tages hensyn til de mindretal, som har specielle ønsker til kosten&laquo;.Vedtagelsen nævner også eksplicit religion som noget, der skal tages hensyn til, når der lægges madplaner. Det er svært at se som et overgreb på det muslimske mindretal.Som den jurastuderende Tarek Hussein skriver i Politiken, så har muslimer intet &ndash; absolut intet &ndash; imod serveringen af svinekød, så længe der er et alternativ.Det ville ifølge Hussein være ironisk ud over alle grænser, hvis muslimske forældre krævede svinekød bandlyst for andre forældres poder, samtidig med at de havde særlige krav til deres egne børn.Man gør muslimerne en bjørnetjeneste ved at forsøge at skåne dem for dansk kultur. Deres børn vokser op i et kulturkristent land.Hvis ikke de har lært om danske højtider, sange, ritualer, mad og alt det andet, som danske børn får ind med modermælken, bliver de kulturelt handicappede.Især børn fra ressourcesvage familier har brug for stærke kulturbærende institutioner. Det værste, der kan ske for dem, er, at vi opløser danske madtraditioner, højtider, sprog og kulturelle byggesten i misforstået tolerance.Man kan mene, at det er udtryk for detailregulering, når byrådet vil bestemme over menusammensætningen i Randers.Men det klinger hult, når det kommer fra politikere, der som Københavns integrationsborgmester, Anna Mee Allerslev (R), har vedtaget, at alle dagtilbud i kommunen &ndash; herunder også hjemmeplejen &ndash; skal tilbyde mad, der er 90 procent økologisk.Eller Alternativets politikere, der på særdeles centralistisk manér vil diktere kødfrie dage direkte fra Christiansborg. De, der brokker sig over Randers, er ofte de samme, der vil detailregulere sukkerpolitik til børnefødselsdage og pædagogernes udendørsrygning.Vi finder nok aldrig sammen over flæskestegen, men ønsker man en reel integration imellem os mainstreamdanskere og de nye fra Mellemøsten, så er der ikke råd til at ignorere de kulturelle symboler.Venstrefløjen kan vælge at bruge dem konstruktivt til at formulere en positiv danskhed, som muslimerne har lyst til at være en del af. Eller man kan overlade symbolerne til Dansk Folkepartis negative og paranoide danskhed, hvor medisterpølsen bruges til at slå mindretallene i hovedet.Niels Jespersen er cand.mag. og debattør
