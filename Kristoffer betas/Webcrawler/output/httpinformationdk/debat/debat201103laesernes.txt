Læserne skriver
Debat fra dagens bogtillæg


 Anmeldelse af en anmeldelse
Per-Olof Johansson, Lillerød
Jeg sender hermed en hilsen til Louise Lundberg Claesen, som får anmeldt sin digtbog Hannahs sang i Bøger i Information den 11. februar:
Først er du vred og skuffet over den anmeldelse, men trøst dig, vær hellere glad og overrasket over overhovedet at blive anmeldt.
Som læser vil jeg helt sikkert tage fat i den bog for at vurdere – ikke kun din tekst – men også anmelderen (Kamilla Löfström). Hun kan sagtens tage fejl, det kan vi jo alle!
Om anmeldelsens eksempler bør jeg vel egentlig ingen mening have, men når du skal sammenlignes med en digter fra tiden omkring Første Verdenskrig, er det da lidt morsomt, at det virker som om, teksterne er tappet fra samme hane. Sammenligningen på det spinkle grundlag falder efter min mening dog helt ud til din fordel. Södergran taler på rosens vegne, og du åbenbart på egne eller i hvert fald et menneskes: Allerede dét giver pluspoint hos mig.
Ordet ’glød’ i oversættelsen af Södergrans digt er ordmæssigt det rigtige ord – men et godt eksempel på vanskeligheden ved at oversætte digte.
Forskellen på lyden af de to ord – det danske ’glød’ og det svenske ’glöd’ – er jo enorm og, forekommer det mig, betydningsfuld i denne sammenhæng. Jeg synes, det danske ’ild’ kommer digtet nærmere.
Valget af ’glød’ placerer for mig netop oversættelsen tæt på den klasse, hvor du bliver grupperet: poesibogs-poesi. Ups! – dette er jo værre for et oversat digt, som ikke er det i originalen, end for det digt, som er skrevet som ’ren og skær poesibogspoesi’ – så jeg må da læse din bog!
Åndløs anmeldelse af ’Hannahs sang’
Morten Myrup Jensen, København
Da Kamilla Löfström i sin anmeldelse af Louise Lundberg Claesens digtsamling Hannahs sang 11. februar nævner mit navn i en misforstået sammenhæng, er jeg nødt til at reagere. Hendes forståelse af digtene er simpelthen fejlagtig.
Anmelderen har slået automatpiloten til og har blot bekræftet sig selv i sin læsning af poesibogspoesi og dermed totalt overset pointen. De handler om kærlighed til det guddommelige og ikke til en jordisk person. Hannahs sang er en samling religiøse digte.
I sammenhæng beskriver de en åndelig udvikling fra søgen og længsel efter forening med Gud over tvivl, accept og åndelig resonans og ender i en tilbagevenden til verden, beriget med Guds kærlighed.
Som jeg læser dem, er de en påmindelse om den ånd og medmenneskelige kærlighed, vi alle indeholder, men sjældent oplever eller ser beskrevet i vores fortravlede og materielle vestlige verden. En påmindelse om, at den findes inden i os, og at det er tid til at vende opmærksomheden mod den.
Anmelderen har med sit begrænsede syn ikke vist den mindste sans og åbenhed for digtsamlingens reelle indhold, hvilket ikke blot er hendes tab, men også sørgeligt for avisen Informations evne til at anmelde litteratur med en åndelig dimension.
Fejltolkning af digtsamlingen ’Hannahs sang’
Louise Lundberg Claesen
Da Kamilla Löfström 11. februar i sin anmeldelse af min digtsamling Hannahs sang leverede en hundrede procent fejllæsning, er jeg nødt til at påpege dette, så mulige interesserede læsere får et reelt billede af digtsamlingen.
Hannahs sang er ikke, som Löfström skriver, en samling digte, der omhandler mine kærlige følelser for ham, som værket er dedikeret til (og som i øvrigt er en god ven af mig). Kort fortalt omhandler digtene digter-jegets åndelige længsel og intense ønske om at transcendere jegets begrænsede verden.
En bestræbelse som lykkes, hvorved dette ’intet’ eller ’guddommelige’ kommer til udtryk gennem digter-jeget i hendes møde med det.
Det er ikke et særlig typisk tema for et litterært værk i Danmark, og jeg har da også været spændt på, om der var rum for det i vort land, men var dog ikke forberedt på, at en litteraturanmelder kunne være helt blind for det.
Sidst, men ikke mindst bliver jeg nødt til at tilføje, at jeg synes, at det er en skam, at nogle anmeldere tyer til en så nedrig og krænkende tone og på den måde misbruger deres hverv.
Det er svært helt at få øje på, hvad det skal gøre godt for.

