Hvad gør partierne med uønskede gæster?
Enhedslisten forsøger at finde ud af, hvad man skal gøre med en byrådskandidat, som sammenligner homoseksuelle med kameler


Du kender måske situationen? Først gaber du demonstrativt, så får uret et sigende blik, og endelig er det vel på tide at få ryddet af bordet!Men nogle gange er der simpelthen gæster, som ikke forstår en fin hentydning.»Han var en knoglet dødbider, og vi kunne ikke slippe af med ham,« bemærkede Charles Dickens datter efter H.C. Andersens besøg hos familien i sommeren 1857, mens den danske digter selv beskrev det som et »bekymringsfrit paradis«.Nu er det jo ikke ligefrem, fordi partierne i disse år bliver overrendt af gæster, eller medlemmer, som insisterer på at blive hængende efter lukketid. Tværtimod. Men der findes faktisk medlemmer, som partierne ikke ved, hvordan de slipper af med.Én af slagsen er Dahir Jama Roobleh.Enhedslistens byrådskandidat i Odense har, hvad der kan kaldes et uafklaret forhold til homoseksuelle. Eller i hvert fald så uafklaret, at såvel Enhedslistens afdelingsbestyrelse i Odense, som folketingsgruppens formand, Per Clausen, opfordrer Dahir Jama Roobleh til at trække sig.Efter at byrådskandidaten har beskrevet et forslag om gøre homoseksualitet til en del af undervisningen i Odenses skoler som en »katastrofe«, er det nemlig kommet frem, at han tidligere også har sammenlignet homoseksuelle med kameler.»Hvis mand til mand er kærlighed til dansk folkekirke, hvorfor er mand til hund er ikke kærlighed så, kære Manu Sareen? Jeg elsker også min kamel kan jeg vie ham og få han på familiesammenføring til Dk Manu Sareen? Helt til grin med den homoloven,« skrev byrådskandidaten sidste år på Facebook, da han endnu var medlem af SF.Dahir Jama Roobleh afviser at trække sig med henvisning til, at der er tale om en spøg, og at han er blevet misforstået og ikke mener, at homoseksualitet er »unaturligt« – men at det blot er unaturligt, at børnene undervises i det. Byrådskandidaten truer oven i købet med at »arbejde på, at de (Enhedslisten,red.) ikke får en eneste indvandrerstemme«, hvis den kommende ekstraordinære lokale generalforsamling træffer beslutningen for ham.Havde det været Dansk Folkeparti var der ikke noget at snakke om. Dansk Folkeparti ekskluderer kritikere af partilinjen, kritikere af partiformanden og bare kritikere i al almindelighed. I 2009 fik Dansk Folkeparti endda landsrettens ord for, at det ikke var i strid med partiets vedtægter at ekskludere en række sønderjyske medlemmer, selv om de hverken havde fået en advarsel eller mulighed for at forsvare sig (forinden var byretten ellers kommet frem til, at nok måtte Dansk Folkeparti indrømmes »en meget vid adgang til at bestemme, at et medlem skal ekskluderes, når medlemmet efter hovedbestyrelsens skøn udøver partiskadelig virksomhed«, men at der trods alt var grænser).Til gengæld har Radikale Venstre slet ikke nogen eksklusionsparagraf. Og da hovedbestyrelsen i 2003 – efter uroen om en række muslimske medlemmer – forsøgte at få vedtaget et forbud mod, at man kunne være medlem af de radikale og samtidig opstille på andre valglister end partiets egne, faldt det på årsmødet, hvor deltagerne advarede om »sindelagskontrol«, »adfærdskontrol« og »topstyring«.Hvis Dahir Jama Roobleh fortsat ikke forstår en fin hentydning, kan Enhedsli-stens hovedbestyrelse dog i givet fald fratage ham partibogen. Men en eksklusion kan ankes ved Enhedslistens årsmøde, som det skete i 2008, da lokalafdelingen i Gentofte forsøgte sig med en række af slagsen.Liste Ø har da også tidligere båret over med anderledes tænkende. I hvert fald fik det ikke andre konsekvenser for Ole Krarup, da han under folketingsvalget i 2011 stak en socialdemokrat en lussing, end at den tidligere EU-parlamentariker blev trukket ud af valgkampen (hvilket ikke forhindrede ham i at få 480 personlige stemmer).Og da en af kandidaterne sidste år i urafstemningen om at blive opstillet til Folketinget beskrev sig selv som »den største beundrer af det sovjetiske flag og de sovjetiske kommunister,« fik det heller ingen konsekvenser. Ifølge Per Clausen smider Enhedslisten nemlig ikke medlemmer ud, fordi de har »nogle synspunkter, som vi ikke bryder os om«. Om end »åbenlyst nazistiske eller racistiske synspunkter« angiveligt gør dem uvelkomne.Så indtil videre kan ingen kamel føle sig sikker i Enhedslisten.&nbsp;Kim Kristensen er Christiansborgjournalist ved Information
