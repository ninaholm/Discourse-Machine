Debat om spyt mod flygtninge
Et øjenvidne bekræfter, at hun også så mand spytte ned mod flygtninge


 Et billede af en spyttende mand, der mandag stod på en bro over motorvej E47, har spredt sig hastigt på de sociale medier.
Information bragte billedet i går i den trykte avis med en tilhørende billedtekst, hvor der stod, at manden pludselig begyndte at spytte på en menneskemængde af flygtninge og råbe, at de skulle skride hjem.
De oplysninger stammer fra Informations fotoredaktør, Sigrid Nygaard, der tog billedet. To kilder, der ønsker at være anonyme, fortæller til Information, at de genkender manden. En af kilderne har også selv fået bekræftet mandens identitet ved at vise billedet til flere andre, der ligeledes har identificeret manden.
Den pågældende mand siger til Information, at han mandag befandt sig på en bro over en motorvej, hvor han kiggede på flygtninge. Men han nægter at have spyttet på dem.
Information har også taget en række billeder af den spyttende mand, som ikke er offentliggjorte. På et af dem er det tydeligt, at manden giver flygtningene fingeren. Men det nægter den mand, som de anonyme kilder har identificeret, ligeledes at have gjort.
»Nej, jeg har ikke spyttet på nogen flygtninge,« siger han.
– Og du gav dem heller ikke fingeren?
»Nej, jeg stod bare og kiggede på, at de gik nede på motorvejen,« siger manden, der kun ønskede at tale med Information i få minutter.
Information har tilbudt den pågældende mand at sende billederne til ham. Det afviste han i første omgang. Dernæst gik han med til at få tilsendt billeder via mobiltelefon. Information har bagefter forsøgt at ringe til manden adskillige gange, men uden held.
Over for TV 2 har Lili Vilhelmsen, som er kvinden forrest i billedet, men ikke er mandens kone, bekræftet episoden.
»Han stod og råbte: ’Muslim-svin, skrid hjem til jeres land’, og så spyttede han flere gange på dem, indtil hans kone bad ham stoppe,« siger hun.
På de sociale medier har flere opfattet Lili Vilhelmsen som kone til manden på broen, men det er altså forkert. Derfor har Information tilføjet det forhold til artiklens billedtekst på nettet. Misforståelsen er formentlig opstået, fordi der i den tilhørende artikel er beskrevet, at den spyttende mand var på broen med sin kone.

