Skolelærere kan ikke sammenlignes med socialrådgivere
I forbindelse med overenskomstforhandlingerne bliver lærerne mistænkeliggjort, og tillagt primadonna attituder, når de modsat de øvrige professionsgrupper kræver at få en arbejdstidsaftale. Men for lærerne er der mere på spil end bare arbejdstid. Det er hele identiteten, der forhandles om


  
For de, der hørte efter i skolen, vil det være kendt, at der i Danmark findes en talemåde, der lyder som følger: At rette bager for smed. Den kan med rette bruges i denne situation, for en lærer er ikke sygeplejerske, socialrådgiver eller politibetjent, og skal derfor ikke bebrejdes ikke at ville arbejde på samme grundlag. 
De, der i dag følger debatten om lærernes arbejdstid, og som kan huske tiden før 1993, har den mulighed at se en sammenhæng mellem lærernes rammebetingelser og den selvopfattelse som udtrykkes af deres fagforening Danmarks lærerforening (Dlf).
I 1993 fik vi den første rigtige arbejdstidsaftale, og samtidig var styrelsen af skolerne radikalt forandret. Vi gik fra skolekommission, skolenævn og lærerråd, hvor lærerrådet kunne bestemme noget, og hvor lederen var den fremmeste blandt ligemænd, til en skolebestyrelse, der kunne og kan tage beslutninger om pædagogisk virksomhed m.m.
Hertil også en leder, der netop er leder, og som kan tage langt flere beslutninger end den gammeldags skoleinspektør. I dette forløb afviklede man kaldet og embedet, og der udvikledes istedet en lønarbejderkultur blandt lærerne, ud fra forståelsen, at hvis de ikke selv kan beslutte, hvad de skal lave, så skal der forhandles om de vilkår, de udfører andres opgaver på.
Skolen bliver programorienteret efter angelsaksisk model
Legitimiteten i læreridentiteten før 1993 lå i, at den overordnede forståelsesramme var det nationale dannelsesprojekt, som lærerne havde sin demokratiske ret til at tage stilling til. Heraf den siden så omdiskuterede metodefrihed. Man kan sige skolen var en kommunal ramme, hvor den enkelte lærer kunne udfolde sig og sin forståelse af det demokratiske dannelsesprojekt.
Det kan i dag lyde meget romantisk og gammeldags, men det er væsentligt at være opmærksom på, at det er den forståelse af pædagogik praksis, som ligger til grund for hele vores måde at tænke demokrati og demokratisk dannelse på.
Hvis KL får sin vilje, hvor det er helt ude på den enkelte skole, man beslutter lærerens arbejdstid, kan et meget sandsynligt scenarie være, at det, vi kender som nordisk og vesteuropæisk pædagogik, eroderer. Forklaringen er den enkle, at når skolelederen skal have de økonomiske ender til at nå sammen, så reducerer han lærernes forberedelse. Når læreren så spørger, hvordan han skal forberede sig, så vil svaret være, at han kan downloade gode og effektive programmer gennemprøvet af lærere. Disse kan læreren allerede i dag hente på KMD education. Det er en måde, der understøttes af skolerådets inspiration fra Ontario i Canada.
Vi skylder os selv og hele Danmark at diskutere, om vi ønsker at etablere rammer for lærernes arbejde, som understøtter en udvikling henimod en langt mere angelsaksisk og programorienteret skoleform, end vi har i dag. Ingen tvivl om, at der er store potentialer i skolen i dag, men det gode spørgsmål er, om KLs kurs er den rigtige, og om ikke den fortjener en grundig diskussion. Der er meget mere på spil end lærernes arbejdstid.
Morten May er skoleleder

