Vinduet på Sundholm
Da den lille flok gik ud af porten – en enkelt beboer var i kørestol, en anden havde rollator med – på vej over for at stemme til folketingsvalget, blev jeg så glad. Glad for at arbejde et sted med beboere, der tror på demokratiet. Og med personale, der tror på beboerne


 Jeg stod og gloede ud af vinduet på Sundholm forleden, jeg var faldet i staver. Jeg spekulerede på, hvad jeg overhovedet lavede der. I praktik på et botilbud for tidligere hjemløse, aktive misbrugere med fysiske og psykiske problemer.
Jeg vidste godt, hvad jeg lavede sådan helt konkret – jeg var på vej over for at hente mad til beboerne. Ligesom jeg ved, hvad jeg laver, når jeg går med beboerne i banken eller på indkøb, når jeg hjælper dem med at få vasket tøj eller gjort rent eller komme til møde på jobcenteret.
Men hvad lavede jeg som pædagog på Sundholm? Er det det, jeg vil? Nytter det noget? Giver det mening?
Selvfølgelig giver vores arbejde umiddelbart mening. Vi gør en forskel, jovist. Vi hjælper vores beboere. På Sundholm er der i overflod af både sundhedsmæssige og socialfaglige opgaver. Vi sørger for, at beboerne får noget ordentligt at spise, og at de får plejet deres sår. Vi hjælper dem med at vaske tøj og med at komme i bad. Vi giver dem et sted at sove eller endda bo. Vi hjælper dem med at få en hverdag til at hænge sammen.
Men er det pædagogisk arbejde? Nogle dage synes jeg, at timerne går med at løse lavpraktiske problemer og opgaver. At købe ind. At køre til lægen. At lave saft og udlevere medicin.
Så er der selvfølgelig alle de små bidder af gode samtaler. Over morgenmaden, i bilen til banken, i sofaen. Men som socialpædagog er mit fokus den langsigtede indsats.
Udvikling. Motivationsarbejde. Relationsdannelse. Smukke ord. Men mange dage fortoner de sig i banal brandslukning – beboernes behov (for indkøb, for at komme ned og hæve penge, for at komme på skadestuen) er så akutte, så presserende. Så er det, at tvivlen melder sig. Hjælper vi beboerne til at blive bedre, stærkere? Hjælper vi dem videre? Ikke nødvendigvis videre fra Sundholm, for her vil mange af dem bo, til de dør – men videre i deres liv?
Det var det, jeg stod og tænkte på, den dag jeg stod og gloede ud ad vinduet. Det var sidste torsdag.
Så fik jeg øje på en lille flok mennesker, der kom gående uden for vinduet, ude på Sundholms område. Der var syv-otte stykker i alt, og jeg kendte dem alle sammen, det var ’mine’ beboere, mine kolleger.
De gik forbi vinduet og fortsatte videre ud af porten, ud af Sundholm. Tempoet var adstadigt, en enkelt beboer var i kørestol, en anden havde rollator med. Resten gik selv. En lille flok sundholmere og et par ansatte. På vej over for at stemme til folketingsvalget.
»Se,« sagde jeg, med nærmest barnlig stolthed, til en kollega fra et af de andre botilbud på Sundholm, mens jeg pegede på den lille flok. »Det er vores beboere. De er på vej over for at stemme.«
»Ja,« svarede min kollega, med samme slet skjulte stolthed. »Her hos os har vi en beboer, der har stemt for første gang i sit liv i dag. Han er 43 år.«
Det overskud til at række ud over sig selv; til at se sig selv som en del af noget større; til at tage ansvar for det samfund, de er en del af; det overskud har vores beboere. Det var deres egen ansvarlighed og tro på fremtiden, der fik dem til at gå over og stemme.
Men jeg er ikke sikker på, at de havde kunnet mobilisere det overskud, finde det frem i en hverdag med misbrug og fysisk og psykisk sygdom, hvis ikke det havde været for personalet.
Hvis ikke de havde været omgivet af pædagoger, sosu’er og sygeplejersker, der motiverede og støttede dem i at komme af sted for at sætte deres kryds. Personale, der forstår, at alle mennesker har behov for at blive inddraget i de demokratiske processer, og at demokratiet har brug for, at alle mennesker inddrages.
Jeg blev stående og så efter dem, indtil de forsvandt ud af porten. Og jeg blev så glad for at være på Sundholm. På et sted med beboere, der tror på demokratiet. Og med personale, der tror på beboerne.
Julie Top-Nørgaard er pædagogstuderende og journalist. 
Klummen er udtryk for skribentens egen holdning

