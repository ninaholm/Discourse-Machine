Dyreetisk Råd skyder hundestejler med harpuner
Dyreetisk Råd efterlyser lovgivning for lystfiskeri. Men hovedparten af os lystfiskere har allerede et respektfuldt forhold til naturen


 
	Det Dyreetiske Råd, som er rådgivende for Fødevareministeriet, er lige kommet med en udtalelse om etiske problemer i forbindelse med lystfiskeri.

	Men skal der være en detaljeret dyreværnslov, når vi taler om menneskets forhold til ’vilde dyr’? Og kan og bør dyreværnsloven skelne mellem erhvervsbetinget eller hobbybetinget omgang med dyr?

	I erhvervslivet er der mange eksempler på, at dyr påføres store ulemper: Svin og kyllinger opdrættes i tusindvis i stalde, uden nogensinde at se solen, og der opdrættes laks og ørred i dambrug, hvor bestandstæthed, foder og medicinering gør, at deres liv ligger langt fra dyrets naturlige levevis. Da der er tale om industriel produktion, anses det for at være i orden – eller i det mindste en nødvendighed.

	Men hvad ville der ske, hvis jeg som hobby begyndte at holde dyr på den måde? Jeg tror, mine venner og mine børn ville synes, at det var synd for dyrene.

	»Far, hvorfor er der 500 gubbier i vores 30 liters akvarium?«

	»Det er, fordi far synes, det er sjovt at se på!«

	»Men far, påfører du dem ikke en unødigt ubehag?«

	»Det ved jeg ikke, men sådan gør man i dambrugene, og det er ikke ulovligt at holde fisk sådan.«

	Pointen er, at jeg som privatperson aldrig kunne finde på at forholde mig til dyr, som man gør i industrien.

	»Men far, jeg synes, det er synd for fiskene. Skulle vi ikke aflive de 490 af dem, så har vi 10 tilbage?«

	»Jo, jeg fisker dem op og smider dem i skraldespanden, så dør fiskene af sig selv.«

	Alle industrifisk, der landes i Danmark, dør på den måde. Sådan er det bare – der er ingen alternativer. Men for mig som privatperson ville det ikke være i orden at lade gubbierne lide kvælningsdøden i skraldespanden. Jeg ville finde en passende aflivningsmetode – f.eks. putte dem i kogende vand. For de fleste mennesker hersker der allerede en højere dyreetik over for dyr, de møder som en del af deres hobby end den, der gælder i erhvervssammenhæng.

	Hemmeligt skallefiskeri

	Det Dyreetiske Råd foreslår, at der skal lovgives mod ’Catch and Release’-fiskeri (C&R), dvs. fiskeri, hvor man sætter alle de fangne fisk ud igen. F.eks. skal det være forbudt at dyrke skallefiskeri (som altid er C&R, da skallen ikke egner sig til spisning). Den aktivitet dyrkes ellers af mange børn og voksne i moser og søer.

	Lad os følge morfar og lille Per, der har fået lov af bondemanden til at fiske i den lokale mose:

	»Morfar, hvorfor skal vi sige til manden, at vi fisker efter aborrer og skaller, når det nu kun er skallerne, vi går efter?«

	»Det er, fordi det er ulovligt at dyrke fiskeri, hvor alle fiskene sættes ud igen. Så vi lader, som om vi også fisker efter aborrer, som vi kan tage med hjem og spise.«

	»Nåeh, okay … «

	Absurditeten er til at tage og føle på, og nu nærmer vi os min pointe: For nogle mennesker er det ikke uetisk at C&R-fiske, at holde 500 gubbier i et 30 liters akvarium, at lade fisk dø ved kvælning osv. For andre vil det være uetisk, og de vil selvfølgelig lade være.

	Nogen synes, det er uetisk at aflive dyr, for at de kan blive spist af os. Andre synes, det er uetisk at tage én bid af et æble og derefter smide det væk. Og man kunne blive ved.

	Inden for lystfiskeri er der allerede i dag en mængde uskrevne og skrevne love. Dels er der nogle overordnede love og regler om lystfiskeri, så som hvor og hvordan må man fiske, fredningstider, mindstemål mm. Gode fornuftige love, som forsøger at tilgodese fiskebestandene og fiskene. Dels regler, vedtaget og forvaltet af foreningerne. Endelig er der på individniveau en masse holdninger til, hvad man gør og ikke gør som lystfisker. Holdninger eller lystfiskeretik, om man vil, som hele tiden udvikles og ændres.

	Staten skal ikke lovgive detaljeret omkring etik og moral. Vi skal erkende, at de værdier, traditioner og uskrevne regler, der gennem århundreder har været med til at danne vores etiske og moralske holdninger til et emne, ikke kan indskrænkes i en detaljeret lovgivning. Selvfølgelig skal der være nogle overordnede love, som dem vi har i dag – f.eks. at man ikke må påføre dyr unødig lidelse. Men lad det være op til samfundets etik og moral at definere, hvad unødig lidelse er. Det er jo stadig muligt at politianmelde overtrædelser, som virker grove.

	Vi er rigtig mange passionerede lystfiskere med et intenst og respektfuldt forhold til naturen. Mange gør et stort arbejde for at bevare fiskebestanden. Uden dem var der ikke mange fisk tilbage i vandløb og søer. Støt de kræfter og giv plads til forskelligheden.

Thomas Jensen er musikpædagog og lystfisker

