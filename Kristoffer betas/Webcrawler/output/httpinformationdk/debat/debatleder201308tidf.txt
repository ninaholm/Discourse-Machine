Tid til fred
Beslutningen om at afvise støtteansøgninger fra israelske firmaer med adresse eller handel i de besatte områder er et opmuntrende første skridt


 Et mislykket raketangreb på den israelske ferieby Eilat, godkendelsen af 1.187 nye bosætterboliger i det besatte Østjerusalem og på Vestbredden, en række drypvise israelske fangefrigivelser og gentagne palæstinensiske trusler om at forlade forhandlingsbordet.
Den rituelle sjakren med skæbner, menneskeliv og millioner af menneskers fremtid er i fuld gang forud for de første israelsk-palæstinensiske fredsforhandlinger i mere end tre år.
Når Israel og Palæstina i dag mødes i Jerusalem for at forhandle om en fredsløsning, skyldes det først og fremmest pres fra USA’s præsident Obama, der ligesom sine forgængere håber at krone sin sidste præsidentperiode med en historisk fredsaftale.
På forhånd kan forventningerne til forhandlingerne ligge på et meget lille sted. Først og fremmest fordi alle tidligere forsøg på at finde en løsning er strandet på parternes manglende vilje eller evne til at levere de nødvendige indrømmelser.
Og det er store kameler, der skal sluges, hvis det skal lykkes at afslutte mere end 50 års blodig konflikt mellem israelere og palæstinensere.
Magtbalancen mellem parterne er om muligt endnu mere i Israels favør end tidligere. Og det betyder, at Israels premierminister, Benjamin Netanyahu, mere eller mindre kan diktere den fred, han vil have. Det er på sin vis katastrofalt for palæstinenserne, der vil få tilbudt endnu mindre, end de plejer at få, men omvendt kan det vise sig at være den faktor, der overhovedet gør det muligt at indgå en aftale.
Udgangspunktet for forhandlingerne er i hvert fald det rigtige denne gang. På forhånd har Obamas chefforhandler, Martin Indyk, gjort parterne klart, at målet med forhandlingerne er to stater for to folk. Og det er et mål, som både Netanyahu og palæstinensernes præsident, Mahmoud Abbas, har tilsluttet sig.
Derudover har USA bestemt, at der kun er fire ting på dagsordenen; grænsedragningen mellem de to stater, Jerusalems status, de palæstinensiske flygtninges rettigheder og de to landes fremtidige sikkerhed. Ideen er, at parterne i løbet af det kommende halve til hele år skal indgå fire delaftaler, som tilsammen udgør en fredsaftale, der så sendes til folkeafstemning både blandt israelere og palæstinensere.
Opskriften lyder besnærende enkel, men dækker selvfølgelig over nogle ekstremt vanskelige og komplicerede forhandlinger. Grænsedragningen omfatter først og fremmest spørgsmålet om, hvad der skal ske med de efterhånden 400.000 bosættere, som Israel har installeret på alle strategiske højdedrag i det palæstinensiske Østjerusalem og på Vestbredden.
Begge parter er på forhånd indstillet på at lade bosættelserne blive i bytte for andre landområder, som kan indgå i en kommende palæstinensisk stat. Men i hvilket forhold og præcis hvor, der skal byttes jord, er fortsat uafklaret.
Med hensyn til Jerusalem tegner der sig et kompromis, hvor byen forbliver under israelsk herredømme – evt. under FN-beskyttelse – men palæstinenserne får en række regeringsbygninger i Østjerusalem.
Det står også klart, at de omkring fem millioner palæstinensiske flygtninge og deres efterkommere, som i dag bor spredt ud over Mellemøsten, Europa, USA og Canada, kun i meget begrænset omfang – eller slet ikke – skal regne med at kunne bosætte sig i en kommende palæstinensisk stat.
Og med hensyn til sikkerhed skal palæstinenserne indstille sig på en stat, der nok har en letbevæbnet hær, men i hvert fald som udgangspunkt ikke nogen reel militær magt.
Selv om en fredsaftale efter denne model er ringe, set fra et palæstinensisk synspunkt, er det desværre også det eneste realistiske.
Men selv en sådan tostatsløsning kan kun blive til virkelighed, hvis USA og ikke mindst EU står fast på, at det er det rigtige. Og heldigvis er Bruxelles i stigende grad villig til at bruge sin indflydelse. Beslutningen om at afvise støtteansøgninger fra israelske firmaer med adresse eller handel i de besatte områder er et opmuntrende første skridt.
Hvis nogen ud over USA kan presse Israel til at slutte fred, er det netop Israels vigtigste samhandelspartner. Og det ansvar bør såvel Bruxelles som vor hjemlige udenrigsminister Villy Søvndal (SF) påtage sig. Jo før, jo bedre.

