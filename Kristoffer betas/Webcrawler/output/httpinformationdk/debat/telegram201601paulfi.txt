Paul og Fiorina er vraget til næste republikanske debat
Fox News har valgt at begrænse antallet af deltagere i hoveddebatten til syv.


 Feltet af republikanske politikere, der ønsker at være USA's næste præsident, er fortsat stort.
For stort, mener tv-kanalen Fox Business, der torsdag sender en debat mellem de førende kandidater.
Kun de syv førende kandidater i meningsmålingerne får lov at være med i debatten i bedste sendetid, og det betyder blandt andet, at senator Rand Paul og forretningskvinden Carly Fiorina ikke bliver inviteret med, oplyser tv-netværket.
De syv kandidater, der er med i debatten, er forretningsmanden Donald Trump, senator Ted Cruz, senator Marco Rubio, hjernekirurg Ben Carson, guvernør Chris Christie, tidligere guvernør Jeb Bush og guvernør John Kasich.
De resterende kandidater er blevet tilbudt at deltage i en såkaldt børnebordsdebat, der sendes tidligere på aftenen.
Det har blandt andre Carly Fiorina, guvernør Mike Huckabee og tidligere senator Rick Santorum takket ja til.
Rand Paul siger dog, at han ikke ønsker at deltage.
- Jeg vil ikke deltage i noget, der ikke er førsterangs, fordi vi har kørt en førsterangskampagne, siger han til CNN.
Den kontroversielle milliardær Donald Trump fører fortsat i meningsmålingerne frem mod næste måneds primærvalg i Iowa og New Hampshire.
Efter ham kommer Ted Cruz og Marco Rubio.
I alt er der fortsat 12 kandidater med i feltet om at blive Republikanernes bud på USA's næste præsident.
