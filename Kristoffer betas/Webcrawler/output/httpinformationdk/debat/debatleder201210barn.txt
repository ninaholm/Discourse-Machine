Barnlig opførsel



 Filmen er knækket for Zentropas direktør, Peter Aalbæk. Han vil ikke blot sagsøge filmtidsskriftet Ekko for injurier – et sagsanlæg, der i øvrigt mere synes at bunde i, at Ekko har skrevet kritisk om Aalbæk og Zentropa, end i reelle juridiske fakta. Nej, han vil også forhindre bladets anmeldere i at se de film, Zentropa producerer, og som selskabets medejer, Nordisk Film, distribuerer. Faktisk havde Ålen, som han kaldes, forbudt Ekkos anmelder at se Katrine Wiedemanns Zentropa-producerede Viceværten, der har premiere i dag og blev pressevist i mandags.
Men filmens presseagent, Have PR, stoppede ikke Ekkos udsendte medarbejder, hvilket Aalbæk efterfølgende højlydt brokkede sig over.
Højlydt er i det hele taget et gennemgående træk ved Aalbæks angreb på Ekko, som ligner en vendetta. Det er svært at gennemskue, hvad der driver ham, bortset altså fra en udtalt vrede over Ekko og chefredaktør Claus Christensen og et ønske om at »knalde dem big time,« som Aalbæk så poetisk har udtrykt det.
Anmeldere har ingen grundlovssikret ret til at deltage i filmpressevisninger, men at boykotte et medie, fordi man er sur på det, er både et forsøg på at knægte mediets ret til at ytre sig kritisk og direkte barnligt. Konsekvensen kan blive, at den samlede anmelderstand giver igen ved at undlade at anmelde og omtale Zentropas film. Den slags grovheder er åbenbart det eneste, Peter Aalbæk forstår. Og det vil utvivlsomt komme Zentropas film til skade, da mange af dem, f.eks. Viceværten, har brug for omtale.
Den konklusion er Nordisk Films direktør, Allan Hansen, åbenbart også nået til, og han har meldt ud, at han ville forsøge at mægle mellem de stridende parter. Spørgsmålet er så, hvad Aalbæks øvrige bagland mener om sagen. Hvad siger de instruktører og producere, som Aalbæk og hans partner i Zentropa, Lars von Trier, solgte dele af selskabet til for et par år siden? Hvorfor siger de ikke fra i forhold til en direktør, der så indlysende er gået for langt og benytter sig af bøllemetoder for at lukke munden på de dele af pressen, han er uenig med?

