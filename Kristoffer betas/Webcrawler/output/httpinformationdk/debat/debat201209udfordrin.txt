Udfordringens selvhørm
Når den falske positivitet tager livet af kritikken


 I DR-radios ’Eksistens’ talte filosof Steen Nepper Larsen og sociolog Rasmus Willig kritiske i mælet om den sygelige positivitetstendens og korpsstyrede jubeloptimisme, der gennemsyrer erhvervskulturen; dén professionaliserede mentale tilstand, let at forveksle med systematisk selvforherligelse, som har udviklet et tyranni i private og offentlige virksomheder. Og i medierne. Den samme radio, hvori kritikken en kort stund fik mæle, ligger selv under for lidelsen. Det offentlige og halvoffentlige har jo overtaget de sælgende segmenters metoder. Fremtrædelsesform og selvpræsentation dikteres af DR’s markedsføringsdepartement. Marketingsfolk bestemmer annoncering, form og retorik og i sidste ende programindholdet.
Glæde over sød sodavand
Den tendens til ufravigelig positivitet som nu er normen, hentet fra managementkulturen og reklamens verden, har et enkelt formål: at sælge (sig selv) så meget, så ofte og så længe som muligt uden distraherende hensyn til produktets bonitet og levedygtighed. Annoncesproget er ifølge sagens natur kendetegnet ved fravalg af distance og selvkritik. Sød sodavand skaber ufattelig livsglæde; koloreret spiritus med sugerør får tropeøer til at rejse sig af havet i evig fest og farve; valget af hip bil eliminerer skæve tær, fedtet hår og tidlig død. Medierne leverer i samme åndedrag kun toppen af poppen og beretter henført om velsignelsen ved deres gerning. I denne selvforståelse er blot antydning af skepsis over for egne påstande og produkter bandlyst. Det positivt ladede opråb er på én gang præmis, form, indhold, budskab og dom, hvilket erhvervslivet og det politiske miljø, samt disse eksekutive sektorers journalistiske mod- eller medpart villigt har taget til sig.
I forbrødringen – kritisabel som spindoktorers magtmisbrug – mødes de gode kræfter i fælles bestræbelser på at fremstille verden uden påtrængende problemer eller dybdeborende kritiske indvendinger. Parterne taler i nærkontakt i radio og tv det samme sprog. Samtalen ligger i faste rammer; interviewet med præg af mikrofonholderi reduceres i et begrænset nuanceløst ordvalg til vedtagne kategorier og enkle begreber som aldrig defineres. Efter udveksling af rollespil med faste formularer og signaler og tak fordi du ville være med er bagefter alt som før og alting godt. Om vi er til klassisk koncert eller radioavis eller morgenflade eller naturvidenskab eller Gud eller gumpetung satire, er det hele i den grad indiskutabelt fremragende. Selvannonceringen, propagandaen fortæller på døgnbasis, hvor fremragende og live de lux og rend os i røven.
Denne borgerlige jubelkultur – selve positivitetens ideologi og evangelium – nævner det halvfulde glas før det tømte, tæller de lyse timer og dominerer nu på andet årti samfundenes sprog og adfærd. Dét i en grad at stadig flere gør vrøvl.
Positiviteten – den påtvungne udadvendte som i DR samt internt i virksomhederne – æder sjæle op i selvforherligende tidsspilde til glæde for meget få andre end for dem, der ser det som en fordel at holde andre mennesker i et fast greb som kunder og/eller medarbejderne bestandigt beskæftigede i konkurrence med egne omgivelser og sig selv. Er du ikke omstillingsparat, positiv og fleksibel, men vranten og kritisk og ude af stand til at se hele tabernaklet som win-win, er det ud af vagten. Fatter du ikke at problemer er positive udfordringer; kritiserer du virksomheden for, hvad den er, og hvad den præsterer og mener, at hvert et trut i trompeten ikke er en nations fødsel, kan du godt pakke din negativitet ned i en papkasse og humme dig.
Nysprog skaber verden
Menneskene i dette system bruger oceaner af arbejdstid på at overbevise cheferne om deres verdensmesterskab i at evaluere sig selv som verdensmestre. Arbejdstageren skal producere, hvad Nepper Larsen kalder strategisk selvfordobling, hvor man evaluering på evaluering i en stadig støt stigende kurve forventes at forsikre om sin egnethed til at evaluere sin egnethed.
I strategisk selvfordobling fortæller medarbejder og virksomhed, hvor gode de er til at fortælle, hvor gode de er uden nødvendigvis at være særlig gode til det, de gør. Som i medierne: Nu kommer den verdensberømte skaldede sangerinde. Hun er ganske vist kun kendt i Kerteminde og er temmelig behåret og kan ikke synge, men her kommer hun! Dét er vores fortælling, som dengang vi snart kunne købe hele verden. Kants kategoriske imperativ kan godt gå hjem og lægge sig. I denne verden af positivt selvbedrag og evalueret selvglæde afvises modsigelsen, dialektikken. Nysproget skaber den kunstige verden, således som bestyrerne vil have det, og fjerner problemerne ved at dementere og forfalske ordenes betydning.
Akkurat som i totalitære systemer – hvor omskrivninger i en fornægtet realitet selvfølgelig ikke er løsningen, men topstyret afledning fra en dybere, tumultarisk, modsigelsesfuld og risikabel virkelighed – har samfundets kontrollerende niveauer, journalisterne og medierne adopteret nysproget og modtaget udfordringen.
Hvordan skal journalisterne gøre andet, når de selv opererer i virksomheder, der har nedgjort problemerne, jubler over udfordringerne og lovpriser sig selv for at have reduceret den ideale fordring til billige annoncer for sig selv? Positivitetsdyrkelsen som administreret nu og her afskaffer omtanke, hverdagens grundforskning, og lader alting blive til individs og virksomheds selvpromovering. Den, der ikke tager selvfremstillingen på sig som verdens ottende vidunder, kan hente sit kluns og gå. Kværulanter er det sidste, positiviteten har brug for.
Uden kværulanters kritik bliver kun selvhørmen tilbage.

