Usolidarisk



 
Det er ikke meget, FN’s Flygtningehøjkommissariat har bedt de europæiske regeringer om. Mens situationen i det borgerkrigshærgede Syrien forværres, og 1,6 millioner mennesker er drevet på flugt, har kommissariatet anmodet landene om at tage imod I ALT 12.000 særligt sårbare syriske flygtninge uden om det almindelige asylsystem.

	Tanken er, at disse mennesker skal evakueres fra lejre i nabolandene til Syrien, frem for at de selv skal komme til Europa og søge asyl – hvilket i realiteten kun kan ske ved, at de få, der har råd, betaler menneskesmuglere for at hjælpe dem illegalt til lande som Danmark.

Mens Tyskland ifølge Berlingske har meddelt, at landet vil tage imod 5.000 syrere under et særligt program for humanitært ophold, er svaret fra den danske regering til FN en klar afvisning.

	For som justitsminister Morten Bødskov (S) siger, tager Danmark »ud fra en solidaritetsbetragtning« allerede »vores del af ansvaret« ved at bidrage markant til det humanitære hjælpearbejde i Syrien-regionen.

	Og ifølge SF’s udlændingeordfører, Karina Lorentzen, er det danske asylsystem »allerede meget belastet« af de »mange flygtninge«, der kommer til landet i disse år, hvorfor vi ikke har »kapacitet« til at hente endnu flere fra Syrien.

I lyset af den danske opbakning til opstanden imod Assad-regimet er regeringens modvilje mod at tage imod en lille del af de mange ofre for konflikten beskæmmende. Undskyldningen om, at vi ikke kan hjælpe mere, end vi allerede gør, forekommer i betragtning af situationens alvor i Syrien og nabolandene mest af alt pinlig.

	Særligt det danske signal til nabolandene, der er hårdt ramt af den syriske flygtningekatastrofe, er bekymrende. Det vil næppe motivere dem til at fortsætte med at yde så stor en indsats, hvis rige lande som Danmark afviser at løfte bare en lille del af byrden.

