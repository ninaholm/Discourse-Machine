'Test er ikke racehygiejne'
Det er forældrenes ret at vide, hvilket køn deres barn har. Hvis politikerne forbyder kønstest, burde de gøre abort helt forbudt, mener Simon Emil Ammitzbøll fra Liberal Alliance


 Vordende danske forældre har i et stykke tid kunnet købe kønstest på nettet, der afslører barnets køn inden den 10. graviditetsuge. Kritikkere frygter, at det vil føre til flere aborter og udvælgelse på baggrund af køn, men politisk ordfører Simon Emil Ammitzbøll fra Ny Alliance mener, det er en naturlig udvikling, som forbud ikke hjælper på.
- Vil testen ikke betyde, at de kommende forældre vil vælge at få abort, fordi barnet ikke har det køn, som de ønsker sig?

»Jeg anerkender, at det er en etisk problemstilling, når man træffer sit valg om abort på baggrund af disse test, som man nu kan købe over internettet. Men man skal være klar over, at dilemmaet opstår allerede det øjeblik, vi tillader abort overhovedet. Og jeg tror ikke, at de danske forældre vil fravælge at få børn, fordi de har fået at vide, hvilket køn barnet har. Og dermed vil testen heller ikke betyde flere aborter.
- Er det ikke en etisk glidebane, at forældrene nu kan fravælge barnet på grund af kønnet. Burde de ikke have en naturlig kærlighed til barnet, ligemeget om kønnet er det ene eller andet?
»Jeg vil ikke blande mig i, hvad der er naturligt at gøre, og det skal staten heller ikke ved at gøre testen forbudt. Som jeg ser det, er de kommende forældre nysgerrige efter at vide, hvad barnets køn er. I dag får de jo både lavet scanningsbilleder og får taget fostervandsprøver. Og det er jo ikke med henblik på at få lavet en abort. Det er, fordi de gerne vil glæde sig over den lille ny, som er på vej. Egentlig synes jeg, at det grænser til det hykleriske, at man gerne må få at vide, om barnet er handicappet, men ikke hvilket køn, det er.«
- Men er testen ikke en fortsat tendens til racehygiejne. Vi tester allerede for sygdomme, og nogle får abort på den baggrund. Hvor går grænsen for hvad vi skal tillade?
»Først og fremmest vil jeg understrege, at jeg er imod alle former for racehygiejne. Racehygiejne handler om, at staten dikterer, hvem der skal frasorteres. Det kan være handicappede og børn af dem, som staten bedømmer som uintelligente. Men debatten om disse test har intet med det at gøre. Hvis man anerkender, at der er fri abort, må man også anerkende eksistensen af disse test. Hvis staten træffer valget og gør testen forbudt, så burde man gå hele vejen og afskaffe den fri abort.
- Så staten skal ikke blande sig i, hvordan folk forholder sig til det at få abort?
»Generelt tror vi i Liberal Alliance på, at mennesker, der får overdraget ansvaret for deres eget liv, træffer ansvarlige valg. Vi skal ikke have et barnepigesamfund. Jeg tror, at al den tale om statsindgreb og forbud er et udtryk for den typiske politikerpanik. Hvis vi forbød testen, ville folk, der ville have den, bare købe den i udlandet. Jeg mener, at vi skal forholde os praktisk til det, for et forbud løser ikke noget. I stedet skal vi forsøge at påvirke folks holdninger. Fri abort giver en masse etiske og personlige problemer, som forældrene må forholde sig til, men det er ikke statens opgave at blande sig i, hvordan forældrene forholder sig til det. Desuden tror jeg ikke, at forbud kan følge med den udvikling, der siger, at vi kommer til at vide mere og mere ved hjalp af teknologi.

Simon Emil Ammitzbøll. FOTO: liberalalliance.dk


