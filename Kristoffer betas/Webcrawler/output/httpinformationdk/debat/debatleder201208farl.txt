Farlighed og friske replikker



 Hvad havde Promille 4.1 på Bådteatret egentlig til fælles med skilsmissekomedien Peter og Elgen på Teater Grob? De var fremragende forestillinger, javist, men de var først og fremmest helt nye. Ligesom Det Normale Liv på Aarhus Teater, Om Baronessen på Folketeatret, Små skridt hos Teater My, Living Room hos Recoil Performance Group i Dansehallerne og BLAM! med Neander Teater på Republique …
Ny scenekunst vil sige nye replikker, nye trin, nye scenografier, nye drømme. Alligevel er det nok klassikerne, der har fået mest opmærksomhed denne sæson: Tartuffe på Grønnegårdsteatret, Mågen på Skuespilhuset og Kameliadamen med Den Kongelige Ballet. Disse vellykkede forestillinger har sat klassikerne i raffineret nutidsperspektiv – ligesom overrumplende dramatiseringer af film, bøger og musik som for eksempel Dette burde skrives i nutid på Mungo Park, Sonetter i Det Røde Rum, Cassavetes 1-3 hos MammutTeatret og Jeg er jo lige her på Aalborg Teater.
Men sæsonens nedskårne repertoirer har demonstreret, at der er kommet et misforhold mellem klassikerne og det nyskrevne: Der er for meget tryghedsteater og for lidt satsningsteater. Der er for mange langtidsholdbare replikker og for få friske. Eller for at være konkret: Lulu og Macbeth er trumfkortene ved Det Kgl. Teaters næste sæsonstart, og det er fint. Det er bare ikke nyt.
Scenekunsten er en hurtig kunstart. Hvor det typisk tager årevis at skabe en film eller skrive en bog, så kan en teaterforestilling sættes op på et par måneder. Teksten skal godt nok skrives, koreografiens koncept skal udtænkes, og musikken skal komponeres. Men processen derefter er stadig relativ hurtig.
Teatret kræver ikke lang klippetid eller trykning og distribution. Nej, teater lanceres ved premieren og gentages gennem to-tre-fire uger. Så er festen forbi.
Dette hidsige tempo lokker typisk dramatikere og instruktører, som er hurtige på aftrækkeren – og som også kaster sig over readings og andre skitseprojekter. Selvfølgelig kan de samme instruktører også være gode til Shakespeare og Ibsen. Men risikoviljen skal være enorm, når man skal lokke andre med på et ukendt teaterprojekt, der intet vil sælge i forsalg, men hvor alle billetter skal sælges efter anmeldelserne og mund til øre-metoden. Så går det nemmere med at servere sure, gamle Strindberg …
Revyen er sprinteren blandt scenekunstens hurtigformer. Men teatret er i det hele taget en oplagt kunstart for politisk indignerede eller humanistisk bekymrede kunstnere. Christian Lollikes Manifest 2083 over Anders Breiviks nedskrift bliver årets heftigste eksempel – en forestilling, der allerede inden premieren den 11. oktober har vakt mere offentlig debat, end de fleste klassikere formår gennem årtier.
Manifest 2083 hører til det ekstremt konkrete samtidsteater – med nysgerrigheden rettet direkte mod terrorens udspring. Andre forestillinger forholder sig mere symbolsk til menneskets eksistens og samfundets problemer lige nu. Børneteater-forestillingen Paolo og Money med Saga Dance Company handler således om gadebørn. Trafficking, våbensalg og narko er blevet til dansetrilogien Knock on Unpainted Wood, F.U.B.A.R. og BLACKOUT! hos Mute Comp. Og Odinteatrets Det Kroniske Liv handler om krigsflygtninge – for nu at nævne eksempler fra denne sæson.
Teaterstøtten i Danmark gives først og fremmest for at udvikle scenekunsten. Derfor kan teatrene ikke kun satse på kendte titler og forhåndssalg, uanset hvor originale nyopsætningerne måtte være.
Køberne af de mere end to millioner teaterbilletter hvert år vil også gerne opleve helt nye replikker og helt friske trin …
Teater er ikke film. Teater kan ikke gemmes – det spilles her og nu, og så forsvinder det.
Netop derfor skal teatret satse. Holberg er skøn, og det bliver spændende at se en ny Jeppe på Bjerget både på Odense Teater og på Aalborg Teater ved sæsonstart.
Men det er faktisk endnu mere oplivende, at fem dramatikerdebutanter skriver forestillingen Nekrologer på Aarhus Teater. Teatret skal tilbage til farligheden.

