De bedst egnede



 Hvad i alverden har dog grebet cheferne på Københavns Rådhus? En københavnsk folkeskole skal vel ikke tvinges til at ansætte en gymnastiklærer, hvis den søger en fysiklærer, bare fordi vedkommende er langtidsledig? Eller?
Det er ikke svært at latterliggøre Københavns Kommunes forsøg på at sætte handling bag regeringens ord om arbejde til de arbejdsløse, der er ved at miste retten til dagpenge.
Som landets første offentlige arbejdsgiver har børne- og ungeborgmester Anne Vang (S) nu tvunget de langtidsledige forrest i jobkøen. Hun har udstedt et dekret, hvorefter der skal søges dispensation for ikke at ansætte en langtidsledig.
Med mindre, selvfølgelig, den langtidsledige helt åbenbart ikke er den bedst egnede, og det er netop problemet.
Hvis de langtidsledige var den mest attraktive arbejdskraft, ville de næppe være langtidsledige.
Ganske vist kunne Helle Thorning-Schmidt (S) forleden sprede det glade budskab, at regeringen allerede har indfriet sit løfte om at oprette 12.500 akutjob. Vi bøjer os i anerkendelse. Både over for regeringen og arbejdsmarkedets parter.
Men vi må samtidig erindre om, at det ikke i sig selv er nogen kunst at slå en ledig stilling op som akutjob. Det er bare et spørgsmål om ord i et jobopslag. Afgørende er det, at jobbene går til dem, de er betænkt: De langtidsledige, der er på vej til at miste retten til dagpenge.
Her viser foreløbige analyser, at under hver femte akutjob går til en langtidsledig.
Intet tyder altså på, at regeringen reelt er på vej til at løse problemet for de langtidsledige. Om den københavnske indsats vil få flere langtidsledige i arbejde, er bestemt usikkert. Men vi kender med sikkerhed resultatet af ikke at gøre forsøget.
Der er masser af gode argumenter for at affærdige det københavnske initiativ. Men alle arbejdsgiverne – private som offentlige – må i så fald forpligte sig på at sætte noget andet og bedre i stedet.

