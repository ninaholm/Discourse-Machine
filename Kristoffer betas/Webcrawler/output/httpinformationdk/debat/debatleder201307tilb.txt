Tilbage til The Pirate Bay
LEDER


Efter i en årrække at have kæmpet med illegale fildelingstjenester som Napster og The Pirate Bay kan musikere omsider tjene penge på internettet. Med Spotify, WiMP og lignende streamingtjenester tegner brugeren et månedligt abonnement og får mulighed for at lytte til alverdens musik. Det er helt lovligt, og en lille del af abonnementet går til de kunstnere, brugeren afspiller.Men den lille del er forsvindende lille. Ifølge Dansk Musiker Forbund er der en grundlæggende fejl i betalingsmodellen, som gør, at nye bands ikke har »en kinamands chance for at tjene til dagen og vejen«. Store bands og solister med tilsvarende store bagkataloger forgyldes på bekostning af vækstlaget, og for kunstnere med få udgivelser bag sig er der tale om peanuts.Men selv om det er peanuts, er det også andet end peanuts: Musikere og brancheorganisationer taler om, at den eksponering unge musikere i dag har mulighed for at få, er unik. Brugeren er få klik fra stort set al musik, og på den måde er unge musikere tættere end nogensinde på deres fans (og deres købekraft).Spotify har altså de bedst tænkelige muligheder for at hjælpe brugerne til at opdage ny musik. Og det er sandsynligt – som The Independents musikredaktør hævder – at hvis man opdager et band, man godt kan lide, så beslutter man sig senere for at købe en billet til en af deres koncerter.Det paradoksale er, at argumentationen er den samme, som den, der i sin tid blev brugt, når nogen skulle forklare, hvad det positive ved de ulovlige tjenester som Napster og The Pirate Bay var.Dengang sagde kunstnerne, at eksponering var én ting, men hvad med den direkte betaling? I dag er der endelig penge – men ellers er modellen den samme. Og betalingen er cirka tre øre pr. nummer. Således tjener et band som Love Shop godt 1.000 kroner om året på Spotify. Før skat.Musikerne har med andre ord vundet over piraterne, men tabt til kapitalen.&nbsp;
