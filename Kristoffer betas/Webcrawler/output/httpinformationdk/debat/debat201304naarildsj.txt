Når ildsjælen bliver en ressource
Erhvervslivet og politikerne hylder ildsjælene. Dem, der kan og vil gøre en ekstra indsats, fordi de brænder for det, de laver. Allerhelst skal vi alle være begejstrede, dedikerede ildsjæle, for hos ildsjælen er der næsten intet skel mellem arbejde og fritid. Men når et kald bliver gjort til en strategisk ressource, som alle skal besidde, forsvinder den ægthed, der karakteriserer ildsjælene, også


 Ideen om ildsjælen som en uundværlig samfundsmæssig ressource vinder terræn. »Rundt om i landet er ildsjæle med til at forandre verden,« konstaterer Realdania i sin aktuelle kampagne Byggeriets ildsjæle. Her i starten af april uddeler Carsten Hansen (S), minister for by, bolig og landdistrikter, Årets Ildsjæl til en person, der har arbejdet for »udvikling« og »fremgang«, ligesom bogen Professionelle ildsjæle fra 2011 kontant fastslår: »uden glød, intet velfærdssamfund«.
Når politikere, ledere og konsulenter søger at fremelske borgerens og medarbejderens indre ildsjæl, sker det ud fra en forventning om, at det kan betale sig. Ildsjælens passion ligner nemlig en rigtig god forretning – både på det personlige og det samfundsmæssige plan. Men selv om sjælearbejde kan være en ganske lukrativ forretning (som f.eks. demonstreret af den katolske kirke), er det dog ikke uproblematisk at omforme befolkningens sjæle til nyttige redskaber for bestemte, økonomiske mål.
Flere og flere – f.eks. frivillige, kunstnere og iværksættere – omtales i dag som ildsjæle, ligesom flere og flere omtaler sig selv som sådan. Og det er ikke underligt. Ildsjæle har nemlig – forstås det – både status, handlekraft og potentiale. De næres og drives af deres indre glød – de brænder for deres sag.
I kraft heraf kan de hæve sig op over hverdagen og det gængse (arbejds)livs kedsommelige trivialiteter og dets smålige optagethed af lønforhold, arbejdstider og overenskomster. Eller det forestiller vi os i hvert fald – med lige dele længsel og misundelse og godt hjulpet på vej af politikeres og mediers repræsentationer – at de kan. Ildsjælemetaforen fremmaner nemlig billedet af en fri, selvstændig og uafhængig personlighed – en ’sjæl i flammer’, der ikke primært stræber efter magt, tryghed eller rigdom, men tværtom efter den mening, der ligger i at realisere et højere kald. Ildsjælen er vor tids helt.
Ildsjælen som helt
Ifølge antropologen Elizabeth Povinelli udstikker to store fortællinger rammerne for vores opfattelse af, hvad et individ og et samfund er, kan og bør være. Den første omhandler (drømmen om) ’det autologiske menneske’ – altså det frigjorte, selvrealiserende og selvberoende individ, der egenhændigt skriver og skaber sit livs historie. Den anden omhandler (mareridtet om) ’det genealogiske samfund’ – det klaustrofobisk undertrykkende og konforme samfund, der via massiv socio-kulturel kontrol determinerer og begrænser det enkelte menneskes livsudfoldelse.
Vi stræber efter og forguder det autologiske menneske og frygter og foragter det genealogiske samfund. Den kulturelle begejstring for ildsjælen udspringer af, at hun inkarnerer det autologiske menneske – og tilmed en særlig etisk udgave af det: Ildsjælen søger netop – via f.eks. socialt engagement eller ’vækstskabende’ aktiviteter – at reformere det genealogiske samfunds vederstyggeligheder. Fordi ildsjælen har transcenderet samfundets snærende bånd og egoismens selvtilstrækkelighed, kan hun realisere sit kald – til gavn og glæde for sig selv, ja vist, men især til gavn og glæde for alle os andre. Håber vi i hvert fald.
Oprindeligt betegnede ’et kald’ en opgave pålagt det enkelte menneske af Gud, og arbejdet med at løfte denne opgave var derfor helligt. Men mens Guds betydning i tidens løb er gledet i baggrunden, er opfattelsen af arbejdets hellige karakter forblevet intakt. Arbejde er en moralsk pligt og en etisk fordring. Som Max Weber for snart 100 år siden pointerede, medførte denne protestantiske arbejdsetik en omfattende, rational organisering af livet omkring arbejdet. Hvor det tidligere var præster, læger og lærere, der udøvede et kald med et højere formål, er det i dag ildsjæle, iværksættere og andre passionerede professionelle, der besidder et kald. Det moderne kalds højere formål er tilmed klart og ligetil formuleret; nemlig at sikre mere – eller alternativt: kompensere for manglende – økonomisk vækst.
Længsel efter passion
Fra et politisk og erhvervsmæssigt perspektiv er ildsjælen – uanset om hun er en driftig iværksætter eller socialt engageret organisator – netop interessant, fordi hendes engagement har karakter af et kald. I kaldet sammensmeltes profession og person – arbejdet er ikke længere blot et middel til at opretholde livet (som i konventionel lønarbejderforstand), men et mål i sig selv. Når arbejdet bliver dets eget mål – lyder rationalet – forsvinder modsætningen mellem arbejdstid og fritid, og individets produktive værdi øges. Og det er præcis ideen om mere værdi (og ikke ideen om Gud), der legitimerer den moderne version af kaldet.
Ifølge medier og kampagner genkendes en ildsjæl på den passion, dedikation og begejstring, hun udstråler. Det er disse emotionelle kvaliteter, der beviser, at ildsjælen er en ægte ildsjæl. Som påpeget af antropologen Karen Lisa Salamon, oplever vi i disse år en markant kulturel længsel efter – og i mange (job)sammenhænge et decideret krav om at udvise – netop disse kvaliteter. Vi higer efter passion og begejstring, fordi de udtrykker en ægthed og autenticitet, som vi – i en verden oversvømmet af glittede reklameoverflader og markedets noget for noget-logik – længes radikalt efter.
En markedsstrategisk ressource
Politikere, arbejdsgivere og civile organisationer bruger flittigt billedet af ildsjælen og det passionerede, driftige menneske som strategisk lokkemad til at forme vores – borgernes – interesse og værdier i bestemte retninger. Når vi skal rekrutteres til at blive iværksættere (og dermed via en personlig indsats øge statens konkurrenceevne); til at udføre frivilligt arbejde (og dermed via gratis arbejde mindske de offentlige udgifter); eller til at investere hele os selv i vores arbejdsliv (og dermed skabe mere værdi for virksomhederne), så gøres det ofte via prisuddelinger og personaleudviklingskurser, der idealiserer og dyrker den individuelle ildsjæl og hendes kvaliteter. Og hvorfor egentligt ikke? Et menneske, der – næret af en indre ild og uden øje for egen økonomisk vinding – dedikerer sit liv til udførelsen af et kald, udgør jo en potent samfundsressource. Så hvad er der galt i at bruge det idealiserede billede af ildsjælen til at tænde op i borgernes sjæle?
En afstemt performance
Flere ting. Når begreber som ildsjæl, kald og passion bliver brugt strategisk ud fra et politisk eller forretningsmæssigt ønske om at aktivere og udnytte den produktive og motiverende kraft, de besidder, mister begreberne nemlig ikke bare deres uskyld, men langsomt også den troværdighed, der gør dem virkningsfulde. Når passion og begejstring blot bliver endnu en markedsstrategisk ressource – et middel til at opnå et andet mål – forsvinder den aura af ægthed og autenticitet, vi tillægger dem – og som giver dem liv og effekt. Når passion og begejstring bliver et krav for at fremstå som konkurrencedygtige, produktive individer, reduceres passion til en ensrettet, flad og farveløs størrelse uden reel forandringskraft – en grimasse, der kan passe; et stivnet smil; en afstemt performance.
Statens, erhvervslivets og civilsamfundets organisationer bør derfor tænke sig om en ekstra gang, inden de strategisk forsøger at bruger den enkelte, unikke ildsjæls passion og begejstring til at puste liv i vores kulturelle og sjælelige længsler. En mere velgennemtænkt strategi ville i langt højere grad også – og især – hylde, dyrke og nære den frodige underskov af formelle og uformelle netværk, sociale grupperinger og interessefællesskaber, som rent faktisk leverer den nødvendige ilt til ildsjælenes flammer.
Mikael Hallstrøm Eriksen er antropolog. Kronikken er skrevet på baggrund af et halvt års antropologisk feltarbejde i iværksættermiljøer i København – et feltarbejde, der også udgør det empiriske grundlag for specialet ’Conjuring up mouldable worlds. Passionate doing and functional believing among small-scale Danish entrepreneurs’, Institut for Antropologi, KU

