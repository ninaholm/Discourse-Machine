Gæstfrihed på russisk
En uge efter jeg var flyttet til Rusland, var jeg til fest hos mine nye russiske venner. Det store land har meget at lære Danmark, når det gælder om at tage åbent imod fremmede. Har man først mærket den russiske gæstfrihed, er den danske reserverthed næsten ikke til at bære
Jeg havde kun boet her en lille uge og var allerede blevet inviteret til en lille fest med Anna og hendes nærmeste venner.


 Termometeret viste minus 20 grader, og taxien var lige kørt. Jeg stod midt på en stille gade i det centrale Skt. Petersborg og rystede. Samme morgen var jeg stået op klokken fire for at pakke de sidste ting og tage formiddagsflyveren til Skt. Petersborg. Familien stod ude i Kastrup og hylede sammen med mig, for selv om jeg glædede mig til at komme af sted, var det svært at sige farvel. Jeg havde boet udenlands før, men det var anderledes nu. Jeg var helt og aldeles på egen hånd denne gang.
Forfrossen stod jeg og tastede telefonnummeret, jeg havde fået i Danmark til hende, jeg skulle bo hos. Aftalen var først kommet i stand en uge tidligere, og alt, jeg vidste om hende, var hendes navn: Anna. Anna kom frem fra en port lidt længere henne og tog mig med til det mest forfaldne hus, jeg nogensinde har kaldt mit hjem. Baggården var skummel, murværket flækket og ødelagt. Atmosfæren var kølig og russisk.
Grænseløs tillid
Anna låste os ind i lejligheden, lavede sort te og havde oven i købet købt nogle pirogger med fisk til mig. Vi talte og spiste kort, og derefter gjorde hun mine til at gå.
Det var mærkeligt. Der manglede jo det vigtigste! Så jeg spurgte, hvornår hun skulle have sin husleje.
»Nå ja, pengene kan du bare give mig om en måned. Jeg håber da ikke, at du forsvinder,« lo hun. Og tilføjede, at jeg bare skulle ringe til hende, hvis jeg manglede selskab eller gerne ville vises rundt i byen og på Vinterpaladset. Så forsvandt hun ud i kulden.
Og dér stod jeg. Målløs. Jeg var for hende en vildt fremmed udenlandsk kvinde med fri mulighed for at stjæle hendes dyre fotoudstyr eller computer. Hun vidste intet om mig, havde talt med mig i 20 minutter, og hun var alligevel storsindet nok til at efterlade sin lejlighed og sine ejendele i mine hænder.
En uge efter mødtes vi igen – hun havde inviteret mig til en lille fest med gløgg og kaminild sammen med sine nærmeste venner. Hun viste mig også rundt på Vinterpaladset, i byen, på hyggelige barer, som kun en rigtig indfødt kender. Og bare det at møde hendes nærmeste venner – at blive indlemmet i denne fantastiske, tætte vennekreds uden fordomme eller undren – har været ubeskriveligt.
Anna og hendes venner har taget imod mig på en måde, jeg aldrig havde turdet håbet på. For vist havde jeg læst russisk i næsten fire år, men jeg havde aldrig været i Rusland. I Rusland findes gæstfriheden. En åndelig, fordomsfri gæstfrihed.
Fordomme stortrives
Sådan er danskeres opfattelse af russere desværre ikke. Mange af os opfatter russere som fordrukne slagsbrødre, pengeglade kvinder med vestlige rigmænd, et lukket folkefærd uden sans for det, vi danskere er bedst til: at hygge og at komme hinanden ved.
En af grundene til denne ganske udbredte opfattelse er helt sikkert de vestlige mediers fremstilling af først Sovjetunionen og dernæst Rusland og resten af Østeuropa. Det har bevidst været en del af den amerikanske koldkrigspropaganda at miskreditere Sovjetunionen og dens allierede. Fra begyndelsen af Den Kolde Krig gjorde både USA og USSR deres bedste for at fremstå som den stærkeste supermagt – koste hvad det ville. Resten af historien kender vi.
Vanen med at give et fortegnet billede af de gamle modstandere holdes fortsat i hævd, vel at mærke ikke fra russisk, men fra vestlig side. For selv i dag fremstilles russere og østeuropæere som mafiamedlemmer, afstumpede voldspsykopater, semi-prostituerede femme fatales eller drikkende, sindsforvirrede og uintelligente tabereksistenser i vestlige film og bøger. Tænk blot på Zlatko Buric, den talentfulde dansk-kroatiske skuespiller, som til stadighed gennem sin karriere spiller roller som den i Tuborgs legendariske ’Ut a’ min kiosk!’-reklamer. Eller på de ganske populære Pusher-film, hvor han spiller en klassisk østeuropæisk mafiatype. Eller hvad med Anders ’Anden’ Matthesens morsomme, voldspsykopatiske karakter Igor i julekalenderen Jul på Vesterbro. Man kan også nævne lidt ældre film som Politiskolen i Moskva – den bringer slet og ret mit pis i kog med sin stereotype fremstilling af russere.
Det er derfor ikke så mærkeligt, at almindelige danskere har mange fordomme over for østeuropæere og russere. Men når jeg taler med mine russiske venner, er det ikke et billede, jeg kan genkende. De er selvfølgelig lige så lidt kriminelle som danskere, på ingen måde rede til at sælge sig selv for penge eller fordrukne tabere. De er reelle, venlige og gæstfrie.
Enorm sammenhængskraft
Danmark har meget at lære af Rusland, der ikke alene er verdens største land, men som også skal håndtere etniciteter og befolkningsgrupper så varierede, at det kan være svært at forstå, at det overhovedet er lykkedes at skabe en fælles nationalfølelse. Det kan godt være, at Vladivostok befinder sig helt ude ved Stillehavet, tusindvis af kilometer væk, men det er stadig en del af russernes bevidsthed, at også her findes der ligesindede landsmænd.
De har ligesindede i Kaukasus, Centralasien, Europa. Deres globale bevidsthed er imponerende. I vores lille andedam har vi svært ved at forstå, at folk kan være anderledes end os selv, men stadig have noget at byde på. Den tanke findes slet ikke hos russerne. Selv om racisme selvfølgelig findes i Rusland, går de ud fra, at man sikkert ikke er helt galt på den, selv om man er født tusindvis af kilometer væk og er vokset op under helt anderledes vilkår.
Jeg havde kun boet her en lille uge og var allerede blevet inviteret til denne lille fest med Anna og hendes nærmeste venner, med ild i kaminen og russisk gløgg i glasset. Selv om mine medbragte øl blev betragtet med løftede øjenbryn, og selv om det var svært at følge med i deres russiske, efterhånden som promillen steg, stod det klart, at deres samvær ikke var så langt fra fredagshygge med vennerne derhjemme. Der var dog en væsentlig forskel: Jeg var der. En udlænding, netop ankommet til byen, uden venner eller bekendte, inviteret af fremmede ind i denne inderkreds uden fordomme eller kritik. Det var næppe sket i Danmark. Hvornår mon vi holder op med navlepilleriet og åbner os for verden?
Nølende danskere
Jeg tænker med skam på, hvor sjældent det sker i Danmark, at man inviterer en udvekslingsstuderende fra sit studium eller en ny kollega, som lige er flyttet til byen, hjem til fest med sine nærmeste venner. At man deler sin mad og sine drikkevarer, sit hjem og sine venner med en helt fremmed. Vi danskere skal lige se folk an først, danne os et indtryk og en mening. Og mens vi gør det, får vores fordomme lov til at vokse. Man tænker sig lige om en ekstra gang. Finder på dårlige undskyldninger. Og før man ved af det, har man ikke ringet, ikke skrevet, ikke inviteret.
Det slog mig, som jeg sad der, som en fremmedarbejder i et fremmed land. Ja faktisk slog denne russiske gæstfrihed, deres åbenhed og oprigtighed benene væk under mig, for hvor mange af os har nogensinde inviteret en østeuropæer hjem i vores lille kolonihave?
 
 
Mia Tarp Hansen studerer russisk på Københavns Universitet og arbejder for Det Danske Kulturinstitut i Skt. Petersborg

