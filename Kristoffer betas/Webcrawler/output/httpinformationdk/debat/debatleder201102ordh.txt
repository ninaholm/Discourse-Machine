Om ord og handling



 Lars Løkke Rasmussen (V)var tirsdag hurtig til at fastslå, at det selvfølgelig er »et udtryk for aktivt medborgerskab«, når soldater drager i krig for Danmark.
Meldingen kom som en behagelig beroligelse, efter Information samme dag kunne fortælle historien om den 22-årige tolk, Barialai Hassanzai, fra Hjørring, der sætter sit liv på spil for Danmark i Afghanistan. Alligevel nægtes han opholdstilladelse her i landet, fordi han ikke har udvist tilstrækkelig »aktivt medborgerskab«, som det hedder i regeringens pointsystem fra juni 2010.
Barialai Hassanzais historie har siden gået sin gang i de danske medier, der også fulgte ham på vej, da han med resten af det næste Afghanistan-hold rejste til Helmand-provinsen i aftes. Ifølge Barialai Hassanzai er tirsdagens artikel her fra avisen kopieret i 150 eksemplarer og rundsendt til almindelig hovedrysten blandt de soldaterkammerater, der kender Hassan som en loyal kollega med syngende vendelbomål. Ligesom de fleste andre herunder øjensynlig statsministeren kan soldaterkammeraterne ikke forstå logikken i, at Barialai ikke findes værdig til opholdstilladelse.
Men den logikken altså er, at begrebet medborgerskab handler om frivilligt, ulønnet arbejde. At være civil tolk i Afghanistan er et professionelt arbejde, og det tæller ikke i det pointsystem. Barialai Hassanzai kan opnå de nødvendige points ved at påtage sig et års bestyrelsesarbejde i en badmintonklub i Hjørring. Det er aktivt medborgerskab; at passe sit tolkearbejde i Helmand er det ikke. Heri kan en logisk sondring spores. Men ikke en menneskelig anstændighed eller fornuft.
Regeringens sigtemed pointsystemet var at give den enkelte udlænding et personligt ansvar for at blive en del af det danske samfund i form af fast job, uddannelse, sprogfærdigheder og altså medborgerskab.
Men ærlig talt; Barialai Hassanzai har fast arbejde, uddannelse og sprogfærdighederne rækker til at varetage et tolkehverv. Hvad vil vi mere? Og hvorfor skal amerikanske Emily Childer-Brocks afvises, fordi hun har taget en kandidatgrad frem for at arbejde i 7-eleven, som vi fortæller i dagens avis. Emily er ansat i Socialministeriet, men blev på manglende erhvervserfaring afvist i et land, der opfordrer alle til uddannelse.
Sagen om Barialai Hassanzai og Emily Childer-Brocks blotlægger, at det ikke er rimeligt at opdele mennesker i regneark og talkolonner. Det er menneskesynet bag denne fremmedgørelse af det enkelte menneske, den er gal med.
Statsministeren bryder sig forståeligt nok ikke om konfrontationen med sin egen politik, når den flyttes fra abstrakt lovgivning til menneskelige ansigter som Barialai og Emily. Det forstår vi også godt.
Men hans afsmag får ham foreløbig ikke til at bebude en nødvendig ændring endsige suspension af pointsystemet. Her er det værd at bemærke, at Konservative er mere åbne for ændringer, og at uenigheden breder sig i Venstre. Men intet kommer formentlig til at ske, fordi Dansk Folkeparti lukker øjnene for de principielle aspekter ved at foreslå, at Barialai Hassanzai ekstraordinært og helt udenfor gældende lov skal have en opholdstilladelse. Den slags metoder er kendt hos hesteprangerne på Hjallerup Marked, ikke langt fra Hjørring.
Et andet eksempel på samme umoral finder man i den verserende sag om ulovlig sagsbehandling af statsløse palæstinensere i Integrationsministeriet. Birthe Rønn Hornbech (V) kæmper en stadig mere desperat kamp for at undgå at fortælle både offentlighed og Folketinget, hvad der er foregået i hendes ministerium. I årevis er unge statsløse, som født her i landet, blevet nægtet statsborgerskab, skønt de har krav på det efter internationale konventioner, vi selv har tiltrådt. Dernæst har ministeriet vildledt de statsløse groft. I 17 dage er det lykkedes Birthe Rønn Hornbech at lukke ned for skandalen ved at iværksætte en intern undersøgelse, der skulle være tilendebragt mandag i denne uge. Men som beskrevet de seneste dage nægter ministeren nu at delagtiggøre såvel Folketinget som offentligheden i resultatet af undersøgelsen. Hun afviser tillige at besvare spørgsmål i et samråd i Folketingets integrationsudvalg programsat til i dag. Samrådet er nu udsat til onsdag i næste uge.
I sin tid som Venstres retsordfører stod Birthe Rønn Hornbech for mange som garanten for folkestyret og retsstaten. Hun er nu blevet alt det, hun selv foregav at kæmpe imod. Det kan skyldes, at ministeren står med en endnu mere ubehagelig sag, end allerede afdækket. For et af de centrale spørgsmål er, hvor længe ministeren har kendt til den ulovlige praksis? Foreløbig har hun udtalt, at hun ikke husker tidspunktet. Måske fordi eventuel erindring er ubelejlig.
Under alle omstændigheder afspejler disse sager, at der ikke er kontakt mellem lovgivning og praksis mellem ord og handling i regeringens udlændingepolitik. Så snart der kommer mennesker på, skammer de sig tilsyneladende over den politik, de ellers er så stolte af.

