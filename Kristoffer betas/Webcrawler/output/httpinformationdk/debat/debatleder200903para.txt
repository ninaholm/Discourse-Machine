En parantes



"Styreformen i København er vanskelig at arbejde med. Det er meget svært at se København som en samlet enhed, som kører på et fælles projekt."- Overborgmester Ritt Bjerregaard (S) på pressemøde i gårDet var et ualmindeligt klogt valg om ikke at genopstille, som overborgmester Ritt Bjerregaard i går meddelte offentligheden. Klogt for hende selv, klogt for hendes parti og ikke mindst klogt for København. Med godt et halvt år til kommunalvalget var Ritt Bjerregaard kørt fast i politisk mudder, modvilje og et snørklet bureaukrati på Københavns Rådhus. Og hun sagde det selv. Det er svært at være øverste leder i et magistratsstyre, hvor ens politiske modstandere sidder som borgmestre på store, vigtige administrative områder.Derudover er det svært at regere den største hovedstadskommune uden at have regeringen på sin side, og endelig er det er svært at have med et bystyre at gøre, hvor de politiske flertal og mandaterne hopper rundt i til tider besynderlige konstellationer. Så uanset, hvad den erfarne socialdemokrat skulle finde på at begrunde sin afgang med, så er virkeligheden, at hun var kørt fast, og at hun på fire år havde skabt så stor modstand imod sig, at det var svært at få gennemført større projekter og planer. Ritt Bjerregaard kunne i værste fald se frem til et historisk valgnederlag, hvor hun til efteråret måtte aflevere mere end 100 års socialdemokratisk bystyre til SF eller Venstre. I bedste fald kunne hun håbe på med det yderste af neglene at redde sig en ny fireårig periode, som under alle omstændigheder ville blive mere besværlig end den første.Ritt Bjerregaard er politisk strateg til fingerspidserne, og hun ved, hvornår legen er så god, at man bør stoppe - formentlig hjulpet på vej af ikke offentliggjorte meningsmålinger, som har vist katastrofal lille opbakning til hende og Socialdemokraterne i København. De, der er offentliggjort, har i hvert fald vist, at overborgmesterens popularitet kan ligge på et meget lille sted.For at analysere, hvad der er gået galt for Ritt Bjerregaard i København, er det nødvendigt at gå tilbage til hendes forgænger Jens Kramer Mikkelsen, som overtog en kommune tæt på fallittens rand i slutningen af 80'erne. I modsætning til Ritt Bjerregaard arbejdede Kramer på de indre linjer. Han skabte alliancer på rådhuset og med først den borgerlige Schlüter-regering og senere Nyrup Rasmussens regeringer. Han var diplomat mere end forhandler og forstod at udnytte Københavns magtfulde position til at indgå politiske handler. I en svær nedgangsperiode fik Kramer Mikkelsen vendt byens udvikling ved hjælp af massive investeringer i byfornyelse, en Øresundsforbindelse til Malmø, metro, Ørestad, havnearealerne og store kulturbyggerier. Kramer Mikkelsen forsøgte med held at udnytte og sno sig gennem det tunge og til tider kvalmende besværlige københavnske bystyre. Ritt Bjerregaard gjorde det modsatte. Hun blev valgt med brask og bram, store løfter og mere end 60.000 personlige stemmer og troede, at hun kunne regere København, som regeringen regerer landet. Men Københavns magistrat er ikke nogen regering, og Borgerrepræsentationen er ikke noget folketing. Styreformen har med årene tæret på kræfterne. Nederlag har fulgt nederlag for Ritt Bjerregaard, og hendes exit fra kommunalpolitik er mere et håndklæde i ringen end et forsøg på at give stafetten videre til yngre kræfter. Det er i orden at kritisere det besværlige styre og kræve en reform, men det er skvattet at kaste skylden for manglende handlekraft på styreformen.Det er dog rigtigt, at Ritt Bjerregaard ikke passede til det københavnske bystyre, og at hun ikke havde regeringen med sig. Hver gang noget gik galt for overborgmesteren, så gik hun til regeringen og fik en nedadvendt tommelfinger. Undervisningsministeriet ville ikke af med en tom bygning til et nyt ungdomshus, regeringen ville ikke bygge en trafikbegrænsende cityring om København, kulturministeren ville bygge en parkeringskælder under skuespilhuset mod bystyrets vilje, regeringen nægtede at dispensere fra kommunale regler, som ville muliggøre byggeri af billige boliger og så videre. På den måde har forholdet mellem regeringen og København været en magtkamp under Ritt Bjerregaard snarere end et samarbejde, og den magtkamp er København dømt til at tabe. Som bekendt er intet over og intet ved siden af Folketinget, og der var en grund til, at fortidens politikere valgte et så besværligt og politisk impotent styre som det københavnske. Ritt Bjerregaard har løbet panden mod en mur i mange sager som overborgmester og skudt skylden på regeringen, styreformen og meget andet. Men først og fremmest har hun ikke forstået at manøvrere i det besværlige system. Til gengæld kan hun trække sig fra politik og se tilbage på en helt ekstraordinær politisk karriere, hvor hun har stået som forbillede for en hel generation af socialdemokratiske kvinder. Men på rådhuset vil hun være en parantes.
