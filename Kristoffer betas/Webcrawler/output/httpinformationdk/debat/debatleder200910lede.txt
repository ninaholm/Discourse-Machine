LEDER: Klamt jobklima



 KLIMAET ER IKKE godt i Klimaministeriet. I torsdags opsagde ministeriets internationale chefforhandler, Thomas Becker, sit j0b pr. 31. januar 2010. Ministeriet svarede med fluks at fritage Becker for hans opgaver. Det står enhver frit for at overveje, om hans opsigelse nu også var frivillig.
Så meget står klart, at Becker har været klemt af et kultursammenstød. Han er skolet i Miljøministeriet og er bærer af den foretagsomme pionerånd, der oprindeligt var Miljøministeriets særpræg. Det har ikke huet hans nærmeste foresatte, Klimaministeriets departementschef Thomas Egebo, som regeringen har hentet fra en departementschefstilling i Transportministeriet, der traditionelt er præget af topstyret kæft, trit og retning.
KONTROLFREAK synes at være en af de nutidige betegnelser, man kan sætte på departementschef Egebo. Det bekræftes af Egebos tidligere politiske chef, fhv. transportminister Flemming Hansen. I sin erindringsbog Politik til tiden beskriver Flemming Hansen, hvorledes Egebo gennem ministerens forkontor udspionerede, hvem ministeren ringede op til, således at Egebo bagefter kunne afhøre ministeren om samtalens indhold.
Egebo synes at have chikaneret sin chefforhandler Becker efter bedste evne. Bl.a. har Egebo sørget for at tildele Becker en skriftlig irettesættelse og advarsel for spirituøs beskænkning af internationale mødedeltagere - dog langt under det omfang, som statsminister Løkke har sat standard for.
Becker er ikke eneste offer for departementschef Egebos herskertrang. I maj måned i år klagede alle 40 medarbejdere i Afdelingen for Globalt Klima i en fælles henvendelse over en konfrontatorisk og intimiderende ministerieledelse.
OVEN I BØVLET i Klimaministeriet har Becker skullet brydes med konkurrenceforholdet til Statsministeriet op til det globale klimatopmøde i december. Allerede i Anders Foghs embedstid manøvrerede Statsministeriet således, at hvis topmødet blev en succes, kunne statsministeren tage æren, og hvis det blev en fuser, tilfaldt ansvaret klimaminister Connie Hedegaard. Den kurs har Lars Løkke fastholdt.
Statsministeriets topmand på klimaområdet er Bo Lidegaard - en sværvægter, der også har et imponerende historisk forfatterskab bag sig, bl.a. med anmelderberømmede skildringer af Jens Otto Krag og fremstillinger af Danmarks udenrigspolitiske balancegange i 1900-tallet. Man kan let forestille sig, hvorledes to markante og selvbevidste personligheder som Thomas Becker og Bo Lidegaard har kunnet tørne sammen.
Oppositionen griber chancen til at grille regeringen over klimakokset, og det er dens gode ret. Men det er ikke personbeklædningen af danske embedsroller, der afgør udfaldet af decemberkonferencen. Det er langt større kræfter - som f.eks. om USA kan blive enig med sig selv og med Kina. 

