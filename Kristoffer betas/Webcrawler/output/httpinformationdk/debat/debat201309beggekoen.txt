Begge køn bør ses som sexobjekter
Både i USA og Danmark raser en debat om komplimenter og sex. Begge dele bør man have så meget af som muligt. Uanset køn og alder. Hvorfor dog ikke?


 En epidemi om etikette har grebet dele af medie-København. Og gjort mig en anelse irriteret. Hovedpåstanden er, at feminister hverken er til flirt, sex, komplimenter eller andet sjov. Men de talrige danske feministiske kvinder, jeg kender, er, så vidt jeg har observeret, ikke blege for at give eller tage imod komplimenter af den mere direkte slags.
I løbet af de seneste uger er jeg dog blevet bekymret. Det begyndte med, at Dansk Kvindesamfund udgav et slags regelsæt – en oversigt over, hvordan man kan give kvinder acceptable komplimenter. Noget med at holde sig til hår og øjne og undgå alle antydninger om krop. Det lød fælt.
Det førte til, at DR2 inviterede to kendte feminister, standup-komiker Sanne Søndergaard og forfatter Leonora Christina Skov i en fælde. Ja, jeg kalder det en fælde, for det stod hurtigt klart, at de to kvinder ikke kunne vinde. Gennem en række hurtige ’ja eller nej, rød, gul eller grøn’-spørgsmål på live tv endte den mandlige studievært i en situation, hvor han med en uskyldig ironi kunne konkludere, at mænd stort set intet kunne tillade sig. ’God røv’ var helt udelukket.
Skov havde ugen før i Politiken begået et indlæg, hvor hun skældte ud over, at nøgne, fedladne, ulækre mænd luftede deres kroppe i offentligheden (på en nudiststrand skal det siges) og deres pik, når de tissede alle andre steder. Det hele flød sammen til en suppe af foragt, der efter overtegnedes mening ikke er konstruktiv for ligestillingen.
Kronen på værket kom så torsdag i sidste uge, hvor Dansk Kvindesamfund igen manede til protest, denne gang over en kommunes brug af halvnøgne damer i en kampagne for affaldssortering. Den kampagne var sexistisk, og måtte trækkes tilbage, var forlangendet.
Efter at have set de lidet fantasifulde billeder, der giver mindelser om 1970’ernes kølerfigur-reklamer, kan jeg kun give kritikerne ret i, at kampagnen må betegnes som et flop. »Provinsporno«, kaldte en skarp veninde den på sin væg på Facebook. »En underkendelse af mænds intelligens,« mente en anden. Men de mest konstruktive – og her inkluderer jeg glad mig selv – foreslog, at kommunen burde producere en kampagneflyer med nogle stramme mandekroppe i tilsvarende lattervækkende positurer til uddeling på f.eks. sygeplejeskoler eller sosu-uddannelsen (den første var bestemt for produktionsskolerne, der har flest mandlige elever).
For det er jo faktisk meget nemt med ligestilling, som den pt. så populære britiske feminist Caitlin Moran siger det: »Hvis noget overgår en kvinde, men ikke en mand, så er det nok ikke ligestilling.«
Så når det drejer sig om sex, er det ret enkelt: Hvis jeg kan sige til en mand, at han har en god røv, en lækker overkrop, smukke overarme eller et godt skulderparti, så kan han gøre det samme med omvendt fortegn. Mig bekendt florerer begge dele i bedste velgående i Danmark.
I USA, hvor jeg bor, har en beslægtet debat for nylig raset på blogs og i New York Times. Den handler om de kvinder, som har net-korresponderet med Carlos Danger – også kendt som den mislykkede (godt gifte familiefar) borgmesterkandidat Anthony Weiner; politikeren, der ikke har kunnet holde sig fra sexting og netpornografiske eskapader, og som må formodes at være 100 procent færdig i amerikansk politik.
I debatten har amerikanske feminister skældt ud over det »passive og fornedrende« kvindesyn i de pikante tekster fra Weiners net-eskapader.
Omvendt er der ikke mange, som har hævdet det oplagte modsatte synspunkt, at kvinderne har medvirket i Weiners sexlege, fordi de selv var liderlige og fik et kick ud af det. I min bog er det en grov nedvurdering af voksne kvinder, som indgår i frivillig virtuel sex, at give dem medlidenhed og ynk.
I andre kulturer kan det forholde sig anderledes, og her kan man med god ret tale om undertrykkelse. Men i det danske kan man roligt regne med, at begge køn ses som sexobjekter. Heldigvis. For sex gør nu engang tilværelsen mere fornøjelig. Ligeledes er der intet mere befordrende for arbejdslivet end en rask flirt hen over computeren. Nej – ikke sexchikane. Selvfølgelig ikke. Men to mennesker, der begge har en interesse i lidt blink i øjet og ekstra energi i hverdagen. Det er for mig at se et sundt feministisk projekt.
Annegrethe Rasmussen er udenrigskorrespondent i Washington DC

