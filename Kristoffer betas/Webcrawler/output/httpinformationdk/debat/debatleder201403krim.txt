Krim-krisen skal have konsekvenser
LEDER


 
	Folkeafstemningen på Krim endte som ventet med et overvældende flertal for genforening med Rusland. Præcis hvordan stemmerne har fordelt sig, er der ingen, der aner, på grund af fraværet af uafhængige observatører. Men måske er det også ligegyldigt, for Krims skæbne har reelt været afgjort, siden (pro)russiske styrker den 27.-28. februar invaderede halvøen og overtog kontrollen med alle offentlige institutioner.

	I de kommende dage vil USA, EU, NATO, FN og diverse statschefer kappes om at råbe højest over for Moskva, afbryde igangværende forhandlinger med Rusland, indefryse værdier tilhørende russiske toppolitikere, forretningsfolk og prorussiske kupmagere fra Krim, forbyde dem at rejse til EU og USA – og aflyse alle planlagte møder med Putin.

	De diplomatiske straffeaktioner vil naturligvis provokere og irritere den russiske præsident og hans venner, hvoraf flere givet vil være på den sorte liste. Og Rusland vil svare igen med lignende sanktioner mod EU og USA. Men rigtig ondt gør de næppe. De fleste russiske oligarker, som er i farezonen, har formentlig for længst flyttet deres penge til banker uden for Europa og USA. Og aflyste topmøder vil næppe få Moskva til at trække følehornene til sig.

	Sandheden er, at de europæiske lande og USA hverken kan eller vil stoppe Rusland. Krim er tabt, og nu håber Vesten – og ikke mindst Ruslands naboer i Ukraines hovedstad Kijev, i Baltikum og i mange af de tidligere østeuropæiske lande – bare, at Putin har fået stillet sin ekspansive appetit. I praksis kan de heller ikke gøre meget andet end at håbe, for ingen tør udfordre Rusland med andet end ord. Dertil er landet politisk, økonomisk og ikke mindst militært blevet alt for stor en mundfuld. Igen, fristes man til at sige. For med invasionen af Krim har Rusland for alvor markeret, at landet er tilbage som storspiller på den globale scene. Det er om noget en hertil-og-ikke-længere-aktion, der skal afholde EU og NATO fra at bevæge sig for langt ind i den russiske baghave.

	I løbet af de kommende uger vil Rusland formentlig annektere Krim og dermed cementere søndagens afstemningsresultat.

	Men alt tyder på, at den russiske ekspansion stopper her. Risikoen for, at Putin kaster sig over andre landområder, vurderes af de fleste eksperter til at være meget lille, især for de lande, der er nået i sikkerhed under NATO’s paraply. Hvis urolighederne eksploderer i Ukraines russisk-dominerede østlige byer, kan det dog få Putin til igen at sende russiske tropper ind over Ukraines grænse, men det vil næppe vare længe og næppe føre til væbnet konflikt. Både for Ukraine og Rusland vil en reel krig være alt for omkostningsfuld.

	Krim-krisen ventes derimod at føre til længerevarende nedkøling af forholdet mellem Vesten og Rusland. Nogle iagttagere taler om en genoplivning af Den Kolde Krig, men det er nok en kraftig overdrivelse. En nedkøling af forholdet kan imidlertid være alvorlig nok, både for et EU, der i stigende grad er afhængig af russisk energi, og for de mange konflikter, som kræver Ruslands aktive medvirken for at finde en løsning.

	Det gælder først og fremmest Syrien, hvor millioner af civile på fjerde år er fanget i en nådesløs krig, som bl.a. støttes af Rusland. Men det gælder også den israelsk-palæstinensiske konflikt, hvor Obama i øjeblikket forsøger at pryde sin sidste præsidentperiode med en fredsfjer. Og konflikten om Irans atomprogram, hvor de indledende skridt til en aftale hurtigt kan bryde sammen, hvis Rusland ikke spiller en positiv rolle.

	Der er ingen tvivl om, at Ruslands besættelse af Krim må og skal have konsekvenser. Den form for manglende respekt for andre landes suverænitet, som Putin har udvist, kan ikke tolereres.

	Men lad os alligevel krydse fingre for, at krisen mellem Rusland og Ukraine ikke forværres yderligere – og at forholdet mellem Øst og Vest ikke fryser fuldstændigt til. Det er ingen tjent med i det lange løb.

