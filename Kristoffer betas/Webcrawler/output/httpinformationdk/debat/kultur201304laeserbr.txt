Læserbreve: Bogdebat

Den mest almindelige opfattelse er, at Kierkegaards filosofi var kvindefjendsk og generelt fornægtede ægteskabet. Patriarkalsk indstillede mænd har åbenbart svært ved at få øje på Kierke­gaards ironi, skriver Birgit Bertung.


 Kierkegaard misforstået
Birgit Bertung, filosof
Det er tankevækkende, at Information kun har konsulteret mandlige filosoffer om Kierkegaard, specielt, når de, som nu også Poul Lübcke den 15. marts, udtaler sig så misforstået om synet på kvinder. Ganske vist er den mest almindelige opfattelse, at Kierkegaards filosofi var kvindefjendsk og generelt fornægtede ægteskabet, men det bliver det ikke mere rigtigt af. Patriarkalsk indstillede mænd har åbenbart svært ved at få øje på Kierkegaards ironi for eksempel i et citat af pseudonymet assessoren: » – og naar jeg da har ringet paa ... hun kender den Maade, paa hvilken jeg pleier at ringe, naar jeg nu indenfor kan høre en Støien og Larmen af Børnene og af hende, og hun selv stiller sig i Spidsen for den lille Skare, selv saa barnlig, at hun synes at rivalisere med Børnene i at juble – da føler jeg, at jeg har et Hjem«. Værsgo og spis!
At de unge mænd i værket In vino veritas ved et animeret selskab holder forskellige nedvurderende taler om kvinder er uomtvisteligt; men det sker netop, for at læserne skal provokeres til selv at deltage i debatten. De unge mennesker kommunikerer de almindelige holdninger på den tid, og at Kierkegaard ikke er enig synes klart alene på grund af nedenstående citat fra Kjerlighedens Gjerninger: »Hvilke Afskyeligheder har Verden ikke set i Forholdet mellem Mand og Qvinde, at hun, dyrisk næsten, var et ringeagtet Væsen i Sammenligning med Manden«. Hun er derimod »aldeles lige med Manden«.
Mange identificerer Kierkegaards synspunkt med assessorens, og det går ikke, når der er tale om ironi. Georg Brandes er i høj grad skyld i misforståelserne, idet han i sin bevidst nedvurderende bog om Kierkegaard siger om stedet, hvor assessoren tager afstand fra kvinders emancipation, at det er »Vidnesbyrd om Kierkegaards Mangel paa Evne til at begribe en i streng Forstand moderne Idé«. Men assessoren overbeskytter og nedvurderer sin kones åndelige niveau. Han agerer med en typisk patriarkalsk holdning, der ved alting bedst, og han er ivrig efter at praktisere denne bedreviden indtil destruktion af hustruens frie personlighed.
I datidens romantiske samfund mente man nemlig ikke, at hun havde nogen personlig identitet, men kun var til for mandens skyld, for eksempel af hensyn til hans husholdning, forplantning eller skønshedssans – men, hvad værre var: For hans hele selvforståelse. Derfor er denne borgerlige ægtemand naturligvis modstander af emancipationen, kvindens frigørelse, en bevægelse, som netop begyndte på Kierkegaards tid omkring 1850.
Da problemet er eksistentielt centralt, provokerer Kierkegaard det konventionelle samfund ved netop at fremhæve dette bedrag i et pseudonyms brev til sin æstetisk orienterede unge ven: »Qvinden (... er) Mandens dybeste Liv, men et Liv der skal være skjult og forborgent, som Rodens Liv altid er det. See, derfor hader jeg al den afskyelige Tale om Qvindens Emancipation. Gud forbyde, at det nogensinde maa skee ... Dersom Slangen kunde ... friste hende med den tilsyneladende lystelige Frugt ... ja da var mit Mod knækket, da var Frihedens Lidenskab i min Sjæl afmattet; da veed jeg vel, hvad jeg vilde gjøre, jeg ville sætte mig hen paa Torvet og græde, græde som hiin Kunstner, hvis Værk var blevet tilintetgjort«. Ægtemanden skal nærmest være hustruens gud, der i hvert fald næsten selv har skabt hende.
Det er altså ikke Kierkegaard, men pseudonymet, som er imod kvindens frigørelse. Andre mennesker må nemlig ifølge ham aldrig være nødvendige for selve den enkeltes eksistens; det ville være en nedvurdering af den personlige identitet: »Et Menneske tør ikke tilhøre et andet Menneske, som var dette andet Menneske ham alt«. Ægtemanden kan simpelthen ikke se ud over sit samfunds horisont, hvor manden tegnede familien. Men kun skaberen kan skabe mennesker – ægtemænd kan ikke. Hustruens eksistentielle forhold er hendes eget ansvar. På dialektisk vis siges derfor også et helt andet sted: »Et Forhold til Gud paa anden Haand er ligesaa umuligt og aldeles i samme Grad nonsens som at være forelsket paa anden Haand.« Det aner ægtemanden – men fortrænger det – ellers kunne han umuligt få den selvmodsigende idé om sin kones frigørelse som en »lystelig frugt« for hende.
Ligeledes siges: »Der er i Aand ingen Forskjel paa Mand eller Qvinde (...). de Tvende blive eet Kjød – ikke til een Aand, som da to Aander umuligt kan blive til een Aand!«
Emnet uddybes i min bog Kierkegaard, kvinder og kærlighed og Kierkegaard – den misforståede.
Moralisme og løsagtighed
Poul Thomas Brandt
Peter Nielsen havde her i avisen, den 22. februar, et fint essay om Albert Camus i anledning af hundredåret for hans fødsel og genudgivelsen af hans efterkrigsroman Pesten (1947), der jo kan læses som en allegori over nazismens, fascismens og uden tvivl også kommunismens uhyrligheder. I sit essay omtaler Peter Nielsen Jean-Paul Sartres reaktion på Camus’ roman og ikke uden grund. Camus og Sartre var nu engang blandt de førende personligheder i efterkrigstidens franske kulturliv, hvor Sartre suverænt indtog en førsteplads, og samtidig var de meget gode venner, for eksempel spiste de en overgang fast sammen hver uge. Til en læsers fortrydelse omtaler Peter Nielsen imidlertid Sartre som politisk stalinist, hvilket har fået vedkommende læser til i et indlæg her i avisen den 22. marts at kalde Peter Nielsen enten uvidende eller løsagtig, hvad angår Sartres politiske ståsted i efterkrigstiden. Nu er jeg sikker på, at Peter Nielsen udmærket selv kan svare vedkommende læser, men læseren – der dog indrømmer, at Sartre havde et kompliceret forhold til kommunismen – synes implicit at frakende Sartre enhver støtte til Stalins kommunisme, der som bekendt blandt andet gav sig udslag i retslige skueprocesser, mord og deportationer af flere millioner mennesker.
Nu er Sartre ikke sådan politisk at sætte i bås. Forholdet til det franske kommunistparti efter krigen kan kaldes tåleligt, men han undgik ikke anklager for borgerlig dekadence i forhold til den filosofiske eksistentialisme, han stod som ophavsmand for, og på sin side angreb Sarte de fleste kommunistpartier for deres autoritære tendenser. Men efterhånden som Den Kolde Krig gjorde afstanden mellem Øst og Vest større og den politiske debat i takt hermed i højere og højere grad forvandledes til et spørgsmål om, hvilken side man stod på, et slags enten-eller, nærmede Sartre sig kommunisterne; en tilnærmelse der endte med at være både utvetydig og samtidig senere førte til det berømte brud med Camus.
Forskellen mellem Camus og Sartre blev i øvrigt gjort tydelig, da Sartres teaterstykke Djævelen og den gode Gud (1948) fik premiere. Sartres helt er her splittet mellem de gode og de onde kræfter, men ender med at gribe til vold som det nødvendige redskab for forandring. Djævelen og den gode Gud var ifølge Simone de Beauvoir, Sartres livsledsager, et spejl på hele Sartres ideologiske udvikling. Og endelig gjorde Sartre sit budskab krystalklart i den 300 sider lange doktrin Les communistes et la paix, som tidsskriftet Les Temps Modernes i juli 1952 bragte den første af tre dele af. Her melder Sartre sig klart som den førende uafhængige prokommunist i Frankrig.
Kort sagt gik Sartre på dette tidspunkt ind for en kollektiv, konkret politisk stræben, der over tid ville skabe de nødvendige værdier – og accepterede derfor midlertidige moralske brister i den gode sags tjeneste, hvorimod Camus fandt sine værdier i den enkeltes bevidsthed. Sartre ser udmærket kommunisternes fejl, men den givne klassekamp levner ingen frelse uden for den kommunistiske verdensbevægelse. Den vold, arbejderklassen udøver, er et svar på samfundets iboende vold og dermed en form for positiv humanisme. Og i Critique de la Raison dialectique (1960), delvist oversat 1970, går Sartre endda så vidt, at han siger, at hans filosofi kun er en ideologi inden for marxismens horisont – og at marxismen er den eneste virkelige nye filosofi, vor tid har skabt. For fuldstændighedens skyld er det dog nødvendigt at tilføje, at Sartre senere – efter Stalin – atter slækkede på sit troskabsforhold til kommunistpartiet.
Om Sartre så er tjent med betegnelsen politisk stalinist kan enhver afgøre med sig selv, men hans accept af Stalins konkrete kommunisme i klassekampens navn synes der ikke at være tvivl om.

