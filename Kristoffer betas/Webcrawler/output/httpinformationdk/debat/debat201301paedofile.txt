Den pædofile er fortællingens evige skurk
Pædofili er en lovlig seksuel orientering – ikke en forbrydelse, men i vores hoveder er den pædofile pr. definition skyldig. Medier og underholdningsindustri bærer en stor del af skylden, fordi de fastfryser pædofile i den rolle ved udelukkende at repræsentere pædofili i sammenhæng med seksuelle overgreb på mindreårige. Det gælder også for Thomas Vinterbergs ’Jagten’ – om end logikken her er med omvendt fortegn
Medierne og underholdningsindustrien er med til at fastfryse billedet af pædofile som skyldige pr. definition. Filmen ’Jagten’, der har premiere i dag, demonstrerer en alternativ pædofili-storyline, hvor den pædofilimistænkte viser sig at være uskyldig. Den bekræfter dog blot det større narrativ, mener dagens kronikør. Foto fra filmen/nfdfilm


 Der går en lige linje mellem at være pædofil og blive opfattet som sexforbryder. Det på trods af, at det er lovligt at være pædofil i Danmark. Og ja, der er forskel på at være pædofil og begå sædelighedsforbrydelser mod mindreårige, som Information påpegede i tirsdagsavisen i artiklen om de dydige pædofile, men de to forveksles stædigt af alt for mange mennesker og alt for mange medier. ’Den pædofile’ er blevet en besættelse for den danske befolkning, og det forhindrer, at man forholder sig sagligt til og udviser tolerance over for den lovlige seksuelle orientering ’pædofili’.
Fortællinger, både fiktive og tilsyneladende ikkefiktive, bidrager til stigmatiseringen af mennesker, der skiller sig ud fra den accepterede norm. Således er kvinder og mænd, der skiller sig ud, igennem historien blevet hængt ud som hekse, pædofile, børnelokkere, drukkenbolte, kriminelle, rockere eller lignende. Nogle gange afsløres det fiktive element allerede i navnet, som det er tilfældet med ’heksen’, andre gange er det nødvendigt at granske stereotypen analytisk for at gennemskue dens fiktive natur. Figuren ’Den pædofile’ optræder ikke som heksen i folkeeventyr, men er i stedet stærkt repræsenteret inden for krimigenren og, ligesom heksen, næsten uden undtagelse som fortællingens skurk. I ikkefiktive fortællinger såsom nyhedsartikler tildeles ’Den pædofile’ samme skurkerolle som i krimigenren. En sådan stædig konsistens i fortællingen om pædofile gør det vanskeligt at forstå pædofili som andet end en forbrydelse.
Ligesom heksen forstås ’Den pædofile’ som overseksualiseret og pervers, men hvor den kristne tradition forbandt heksens seksualitet med djævlen, forsøges ’Den pædofiles’ seksualitet forklaret af en anden og mere moderne diskurs: Psykiatrien, der i mange sammenhænge har erstattet religionens funktion i forhold til at forklare det uforklarlige. Psykiatrien viser stor ivrighed i den videnskabelige afdækning af pædofili, eksempelvis kan man tale om infantofil (seksuel orientering mod småbørn), hebefil (seksuel orientering mod de 11-14-årige) eller efebofil (seksuel orientering mod de 15-19-årige). Kært barn har mange navne.
Den nødvendige skelnen
Men hvordan man end vender og drejer det, er pædofili ikke en forbrydelse, men en lovlig seksuel orientering, der ikke udløser en automatisk tilbøjelighed mod seksuelle overgreb. Overfaldsmænd er ikke nødvendigvis pædofile, ligesom pædofile ikke nødvendigvis er overfaldsmænd. Men vi skelner ikke. Uanset hvor mange overlap, der måtte eksistere blandt de to grupper, kan det aldrig retfærdiggøre en forveksling af de to betegnelser.
Tabloidpressen er sammen med krimigenren blandt de flittigste medskabere af fortællingen om ’Den pædofile’ med overskrifter som: ’Pædofilisigtet oldefar sat på fri fod’, ’Pædofil pædagog afsløret af hackergruppe’, ’Dommen faldet over pædofil eksbetjent’, ’Paven ’benådede’ pædofil præst’. Den gennemgående struktur i rubrikkerne er iøjnefaldende: En tillidsvækkende samfundsstøtte omstyrtes af stemplet ’pædofil’. Samme opskrift anvendes, når en krimi løfter sløret for alt fra traditionelle overgreb på mindreårige til incest og børneporno.
’Forbrydelsen’ og ’Jagten’
Et af de seneste eksempler på denne veletablerede storyline er Forbrydelsen III, hvor den retskafne og tillidsvækkende bestyrer af Zeelands Børnefond, Niels Reinhardt, viser sig at være Forbryderen. Forbrydelsen, i bestemt form og med stort F, er i dag lig med Pædofili.
Thomas Vinterbergs Jagten, som danskerne har måttet vente længe på, demonstrerer en alternativ fortælling om pædofili, hvor den pædofilimistænkte viser sig at være uskyldig. Umiddelbart virker det forfriskende med denne alternative storyline, men desværre bekræfter den blot det større narrativ om ’Den pædofile’ som overfaldsmand, fordi renselsen af den pædofilimistænkte består i en afkræftelse af mistanken om pædofili. Således demonstreres det indirekte, at havde den mistænkte været pædofil, ville han automatisk også være skyldig i at have begået seksuelt overgreb på børn. En sådan fortælling sætter beklageligvis en art ubevidst Erasmus Montanus-logik i gang i seernes bevidsthed: En ikkepædofil er uskyldig, ergo er pædofile pr. definition skyldige. I hvert fald i fiktionens univers. I verden udenfor bekræfter en ny undersøgelse fra BUPL, at fortællingen om pædofile har tilegnet sig en ny type offer: Den uskyldigt anklagede pædagog, og en ny hovedskurk: Samfundshysteri. Havde den anklagede pædagog vist sig at være pædofil, ville samfundshysteriet være velbegrundet og ’Den pædofile’ igen historiens hovedskurk, uanset om han i sind og handling er en kompetent, lovlydig og professionel pædagog.
Fortællingerne om ’Den pædofile’ som skurk skal ikke forhindres eller forbydes, men når disse fortællinger står alene i repræsentationen af pædofile, stigmatiseres pædofile som overfaldsmænd, og der opstår en massiv intolerance over for pædofili som seksuel orientering. Der er behov for fortællinger om pædofile mennesker, der har andre og vigtigere karaktertræk end deres seksuelle orientering, og som spiller andre roller end fortællingens skurk. Der er behov for fortællinger om pædofile pædagoger, der som alle andre professionelle mennesker, lader deres seksualitet blive hjemme, når de går på arbejde.
Pædofile må leve skjult
Angst kan ikke beskytte vores børn. Den virkelige og meget alvorlige trussel mod børn bliver ikke mindre af, at man stigmatiserer pædofile. Selv hvis samtlige pædofile i Danmark blev tvunget til at sy et rødt ’P’ på deres venstre skjortebryst, må det formodes, at eventuelle pædofile overfaldsmænd ville være de første til at lade det belastende bogstav blive hjemme. Vi kan ikke føle os sikre. Uanset hvad eller hvem, der stigmatiseres.
Den 21. marts 2004 blev der udsendt en pressemeddelelse om, at foreningen Pædofilgruppen havde nedlagt sig selv. Deres hjemmeside blev dengang lukket ned, men er siden blevet genoprettet af Pædofilgruppen selv, fordi de fandt det problematisk at give efter for hackerangreb, chikane, voldstrusler mv. Hjemmesiden er informativ af natur og ganske ufarlig.
Under medlemskab står der:»Medlemskab tegnes ved henvendelse til: [gammel adresse fjernet].« Hvor der før var oplyst adressen på Pædofilgruppen, er nu blot et tomrum, der indikerer en slettet information. Pædofile er blevet tvunget til at gå under jorden. I sportsklubber og ungdomsklubber findes nu såkaldte ’pædofilipolitikker’, hvor det åbent erklæres, at man aktivt modarbejder pædofili og arbejder ’aktivt med at forebygge mod og afsløre forsøg på pædofili’. Mandlige pædagoger er bange for at være alene med ungerne, og mange institutioner forsøger aktivt at undgå, at mændene skal være alene med børnene i ’farlige’ situationer. Samtidig gennes mandlige flypassagerer væk fra uledsagede børn. Alle mænd betragtes som potentielle krænkere, og deres eneste mulige forsvar er at hævde, at de ikke er pædofile.
Har også krav på respekt
Vi skal ikke tolerere, at børn udsættes for seksuelle overgreb hos oldefar, i børnehaven eller i kirken. Vi skal heller ikke tolerere, at mænd stemples som potentielle pædofile krænkere. Og vi skal ikke tolerere, at pædofile stigmatiseres som potentielle seksualforbrydere på baggrund af deres seksuelle orientering. Der var en tid, hvor man brændte kvinder på bålet, fordi de skilte sig ud fra normen. Det er lang tid siden. Der var en tid, hvor man mistænksomt hævede øjenbrynet, når pigernes gymnastiklærer var lesbisk, eller når én af de andre drenge til svømning var bøsse. Det er ikke så lang tid siden. Fortællingen står under ytringsfrihedens beskyttelse. Vor tid udøver en næsten pervers dyrkelse af ubegrænset ytringsfrihed og ignorerer derfor ofte, at ytringsfrihed uden ansvar kan have alvorlige konsekvenser. Vil vi beholde den feterede frihed og forhindre, at fortællinger censureres ved lov, må vi tage ansvar for, hvilke historier vi lytter til og genfortæller ukritisk. Både fiktive og ikkefiktive fortællinger skaber skræmmebilleder, som får virkelige konsekvenser for virkelige mennesker. Det er vores pligt aldrig at glemme, at pædofile fortjener præcis den samme tolerance og respekt, som vi selv mener at have krav på. Indtil det modsatte er bevist.
Mathilde Anhøj er cand.mag.3

