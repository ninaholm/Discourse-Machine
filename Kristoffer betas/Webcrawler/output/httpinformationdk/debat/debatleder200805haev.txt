Hævn over Hornbech



 GÆT. HVEM HAR sagt: "Det er voldsomt, som det kan hidse gemytterne op at se muslimske kvinder bære tørklæde. Lad det velkendte danske frisind sikre retten til at klæde sig, som man vil - også i det offentlige rum."
Svaret er: Det har statsminister Anders Fogh Rasmussen i dagbladet Politiken den 20. maj 2006.
Sidenhen konstaterede Domstolsstyrelsen, at intet i lovgivningen hindrer, at kvindelige dommere bærer tørklæder. Det tog Justitsministeriet roligt til efterretning.
Hvorpå Dansk Folkeparti udspyede annoncer med burka-hyllede og hammersvingende kvinder i dommersædet. De annoncer tog Fogh afstand fra med ordene: "Det ser ikke godt ud."
VK-regeringen nedsatte et udvalg til at kigge på tørklædereglerne i andre lande. Fogh manede samtidig til besindelse: "Der er jo også en række internationale konventioner, som klart forbyder diskrimination, også når det gælder religion. Derfor er det netop meget vigtigt, at en ansvarlig regering kigger ordentligt på det her, før den træffer sin beslutning. Jeg har godt lagt mærke til, at der er nogen, der har meget travlt og er meget hurtige med at træffe hurtige afgørelser, men det er lidt mere indviklet end som så."
Det sagde Fogh den 7. maj i år.
Nogenlunde det samme skrev integrationsminister Birthe Rønn Hornbech den 14. maj i en kronik.
ALTSÅ BESINDIGHED og eftertanke. Og så pludselig: Hovedløshed. Regeringen har i egne rækker tromlet igennem, at den fremsætter lov om forbud mod religiøse symboler på juridiske dommere. Hvad skyldes panikken?
Det forklarer Dansk Folkepartis leder, Pia Kjærsgaard, i gårsdagens Information. Hun siger:
"Hvis ikke Birthe Rønn Hornbech havde dummet sig så gevaldigt, var beslutningen ikke blevet truffet på nuværende tidspunkt."
Hvori bestod Rønn Hornbechs gevaldige dumhed? Ud over, at hun skrev, hvad hendes statsminister sagde? Jo, hun kom for skade at skrive "fanatiske antimuslimer" om dem, der forlanger et tørklædeforbud. Ejendommeligt, at Dansk Folkeparti endte med at føle sig krænket. Dets folketingsmedlem Søren Krarup erklærede betegnelsen for en "hædersbevisning", og gruppeformand Thulesen Dahl var nærmest enig.
Om sin triumf over Hornbech forklarer Pia Kjærsgaard videre i gårsdagens avis: "I første omgang forsøgte regeringen at sende debatten til hjørne, men man var nødt til at reagere over for Rønn. Man var nødt til at tage fat i hende, både fordi hun ophedede debatten, og fordi vi var vrede."
Ophedede debatten? Det var jo lige præcis dét, som Rønns for-og-imod-kronik søgte at undgå. Og Dansk Folkepartis vrede? Den er påtaget til lejligheden. For at ydmyge en minister, som ikke har vist Dansk Folkeparti den respekt, som partiet angler efter, muligvis drevet af indre tvivl om egen respektabilitet og under alle omstændigheder en respekt, der skal bruges som slør over vedholdende sjoverstreger.
Forunderligt ved forløbet er, hvordan Fogh lader sig drive rundt - både til paniklovgivning og til at ydmyge sin egen minister.

