PH - en ufolkelig, post-kommunistisk kulturradikalist
Vi mindes PH som den store folkelige opdrager. Men PH var ikke en mand af folket. Han mere end flirtede med kommunismen og angreb igen og igen Socialdemokratiet – det parti som mere end noget andet kæmpede for folkets interesser
Arkitekt, forfatter og ’folkeopdrager’ Poul Henningsen havde en meget spinkel forbindelse med folket. Her er han sammen med fotograf Poul Eibye under arbejdet med ’Danmarksfilmen’ i juni 1933.


 KRONIK – Poul Henningsen – bedre kendt som PH – huskes vel i dag af de fleste som PH-lampens formgiver, den blændfri lampe, der sikrede ham en guldmedalje på verdensudstillingen i Paris i 1925. Den blev det økonomiske sikkerhedsnet i hans liv, der dog først og fremmest kom til at stå i meningsdannelsens tegn. Det er da også i den egenskab, Hans Hertel har besluttet at mindes PH – dels med en biografi og dels med en debatbog, som begge udkom i går.
PH gik bl.a. til angreb på vanetænkningen, konformismen, den autoritære opdragelse og den victorianske kønsmoral, og han sluttede fortjenstfuldt som den første redaktør af forbrugerbladet Tænk, inden han i 1967 forlod denne verden. Man har kaldt PH ’folkeopdrager.’ Men det at opdrage folket kræver jo en vis forbindelse med folket. Den forbindelse var meget spinkel for denne elitære kulturists vedkommende. Han blev snarere provokatør end folkeopdrager – i den bedste hensigt, men med tvivlsomme virkemidler og alliancepartnere.
PH’s virkemiddel for at retlede folket var først og fremmest kunsten – frem for alt malerkunsten. Hans tro på maleriets politiske muligheder var uanede. I kronikken ’Malerkunstens sociale opgave’ (Politiken 11.11.1930) mente han ligefrem, at »en ny malerisk opfattelse af mennesket i det danske kulturlandskab (ville kunne få) afgørende betydning for demokratiet som helhed.« Reproduktioner af den fynske maler Peter Hansens malerier burde efter PH’s mening hænge i alle arbejderhjem, eftersom Hansens »skildringer af folkets børn ... har betydet mere i kampen for frihed, lighed og broderskab end mangen brandtale.«
Og i pamfletten va mæ kulturen? fra 1933 kan man læse, at »kubismen har dyrket en bedre jord for kommunismen end samtlige skildringer af sult og nød.« Det er dog noget.
PH’s angreb på S
I den nævnte Politiken-kronik savnede PH en mere udviklet ’proletarkunst’ i Danmark. De skyldige i denne mangel var socialdemokraterne. I va mæ kulturen? beklager PH, at S alt for ofte »rykkede til højre«. Som så mange andre kulturradikale var han øjensynligt uopmærksom på, at partiet aldrig fik sit eget flertal. Helt frem til 1936 havde VK-partierne endda flertallet i Landstinget og kunne dermed afvise det flertal, som SR-partierne periodevis havde haft i Folketinget de foregående årtier.
Da SR i 1936 omsider fik flertal i begge Rigsdagens Kamre gav det mulighed for gennemførelsen af: beskæftigelseslove, lov om forbud mod overarbejde (pga. den høje arbejdsløshed), ferielov, revision af Lærlingeloven og Folkeskoleloven, forbedring af visse sociale love, abortlovgivning mv. – alt mod VK’s stemmer. Var denne lovgivning højreorienteret som hævdet af PH?
PH roste dog i Politiken socialdemokraterne for at have sikret, »at proletariatet var så talmæssigt ringe herhjemme.« Men hermed var de (derfor) samtidig skyldige i, at »vi ikke har en proletarkunst i lighed med udlandets.« Socialdemokraterne burde altså have sørget for, at flere fattige forblev fattige – til gavn for proletarkunsten.
I øvrigt var disse ukunstneriske socialdemokrater ifølge PH mere interesserede i »madspørgsmålet« end i »den kulturelle retfærdighed« – herunder »arbejdernes uhindrede adgang til åndeligt liv.« Stalinbesyngeren Martin Andersen Nexø kritiserede ligeledes S for at hylde »mave-socialismen«. Som om overlevelse ikke er en ret vigtig betingelse for kunstnydelsen. PH’s kritik af Socialdemokratiets manglende omsorg for »arbejdernes uhindrede adgang til åndeligt liv«, er i øvrigt aldeles utidig. Partiets ledelse søgte fra begyndelsen at føre dets medlemmer til bogens, teatrets, maleriets og musikkens verden – hvad Hans Hertel dokumenterer overbevisende i sin bog Fremad (1987).
PH og kommunismen
PH kunne naturligvis ikke knytte disse ukultiverede socialdemokrater til sig som politiske alliancepartnere – i hvert fald ikke i Mellemkrigstiden. I stedet foretrak han som de øvrige kulturradikalister kommunisterne. I november 1932 blev de for første gang repræsenteret i Folketinget med to mand. Kommunisternes ’hovedfjende’ ved dette valg var hverken det – også dengang – dybt fagforeningsfjendske Venstre eller de fascistoide kræfter i det Konservative parti, i Dansk Samling, i Indre Mission, blandt grundtvigianerne og på en række borgerlige aviser. Nej – ’hovedfjenden’ for DKP var Socialdemokratiet.
»Al vor kraft skal koncentreres om at splitte dette socialfascistiske parti,« hed det i DKP’s valgoplæg i 1932. S blev kritiseret for at have skabt »en parlamentarisk forgiftet arbejderklasse«, og det danske folkestyre blev karakteriseret som et »humbugdemokrati«. På den kommunistiske internationales Kominterns, 7. kongres i Moskva i 1935 påstod partiets formand Aksel Larsen – den senere grundlægger af SF – at »hele Socialdemokratiets virksomhed har været og er ensbetydende med en skridtvis likvidering af folkets demokratiske friheder og rettigheder overhovedet. Socialdemokratiets regeringsvirksomhed (dvs. Stauning-Munch regeringen 1929 – 40) hjælper med til at skabe det ideologiske grundlag for fascismen og gennem dens anti-demokratiske forholdsregler jævner den yderligere fascismen vejen.«
Hvor mange af dagens SF-medlemmer kender mon dette yderst pinlige Aksel Larsen-citat?
At PH støttede sig til kommunisterne, kunne man bl.a. læse d. 8.10.1931 i Akademisk Tidende, hvor PH opfordrede de studerende »til at slutte sig til kommunismen«. Hvorfor? Jo, fordi »kommunismen i højere grad end andre bevægelser søger at erstatte retfærdighedsbegrebet med magtbegrebet i nøje overensstemmelse med den geniale økonomiske politiker ... Lenin. ... Hans indsats ... er af uoverskuelig værdi«. Smukke ord om denne ledende forræder mod den demokratiske socialisme.
PH idylliserede Sovjet
I 1933 besøgte PH Sovjet. Han blev meget betaget af de »rige muligheder for kulturlivet« i despotiet – så betaget, at han kun med smerte vendte tilbage til hjemlandets »kultur i havsnød«. Men om de samfundsmæssige forhold i Sovjet var han ikke meget meddelsom. I en afsluttende bemærkning i en Politiken-kronik samme år konstaterede han blot, at han ikke på grundlag af et kort ophold i det store land kunne nå at få »bekræftet eller afkræftet sin tillid eller mistillid til styreformen«.
Men PH var jo et læsende menneske, og samme år, som han besøgte stalinismens moderland, udsendte S’s politiske ordfører, Hartvig Frisch, sin bog Pest over Europa. Han karakteriserer i denne bog Sovjet som »et rent partidiktatur, der uden skånsel likviderede alle de demokratiske friheder, folkene havde tilkæmpet sig gennem det 19. århundred ... Lenin blev forgænger både for Mussolini og Hitler«.
I sin pamflet Va mæ kulturen? beklagede PH, at Frisch i Pest over Europa »bebrejder den revolutionære kommunisme, at den overhovedet eksisterer«. PH så altså i 1930’erne med sympati på sovjetkommunismens eksistens – noget Hans Hertel kun nødigt vil erkende.
I tidsskriftet Dialog nr. 3-4 1960 gjorde PH status over sine »35 års polemik og kritik«. Han skrev bl.a., at »nu står vi så midt i en stigende velstand og forbedrede materielle kår for store dele af befolkningen« – en kritisk situation ifølge PH, for »mens arbejderne i gamle dage hellere ville have en bajer end kæmpe for fremskridtet, vil de nu alle ha’ et fjernsyn, og de får det nok også.« Var det da kritisabelt? Var det PH’s 35-årige kamps formål at forhindre, at de materielle vilkår blev forbedret for folket?
PH havde utvivlsomt god vilje, og hans ønske om lys og luft både i byggeriet og i menneskelivet kan man kun støtte. Men han overvurderede kunstens samfundsændrende muligheder, og det trækker alvorligt fra, at han – på linje med de øvrige kulturradikale – var så længe om at tage afstand fra Sovjet-kommunismen.
Henning Tjørnehøj er forfatter og historiker. Han har bl.a. skrevet bøger om Socialdemokratiet, fagbevægelsen, Venstre, og Besættelsestiden. Han er en af bidragyderne i Hans Hertels debatbog om PH

