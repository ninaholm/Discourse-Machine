Behandling af sygdom er ikke ’patientgørelse’
En eksplosiv vækst i ADHD-medicinering kan også ses som et udslag af det patientgjorte samfund, skriver Information og ignorerer fuldstændig den skandinaviske forskning på området


 Informations David Rehling kritiserer i lederen »Uroligt sind – risikabel medicin« den 23. februar den øgede brug af medicinsk behandling af ADHD hos voksne.
»En eksplosiv vækst i ADHD-medicinering kan også ses som et udslag af det patientgjorte samfund,« lyder det.
Lederen ignorerer dog den skandinaviske forskning på området, som i det store hele finder, at de ca. 1,4 procent af alle danske børn og 0,5 procent af alle danske voksne, som i 2013 indløste recept for medicin til behandling af ADHD, bliver hjulpet af medicinen.
Rehling skriver, at det faktum, at ADHD først fik sit navn i 1987, er udtryk for en ekspanderende lægevidenskab, der gerne vil diagnosticere og behandle. Her overser skribenten, at der er tale om en lidelse, der er blevet beskrevet tilbage fra begyndelsen af 1900-tallet, og at der er mere end 60 års erfaring med medicinsk behandling med Ritalin, der stadig anvendes i Danmark i dag. Samtidig er det langtfra alle diagnosticerede, som modtager medicinsk behandling. Blandt de fem procent af danske børn mellem seks og 17 år, der opfylder diagnosebetingelserne for ADHD, er det kun omtrent hver tredje, der årligt modtager medicinsk behandling.
Vi må ikke ignorere, at folk med ADHD står over for reelle problemer. Diskussioner om patientliggørelse og øget diagnosticering ændrer ikke ved, at ubehandlet ADHD har en lang række negative sociale og helbredsmæssige konsekvenser. At man tidligere har undladt at behandle en lidelse, kan ikke være et selvstændigt argument for, at man skal blive ved med at undlade behandling og diagnosticering.
Børn med ubehandlet ADHD klarer sig dårligere i skolen, er mere tilbøjelige til at begå kriminalitet, dukker hyppigere op på skadestuerne, har højere risiko for at blive anbragt uden for hjemmet, og børnenes forældre går fra hinanden. Som voksne klarer de sig dårligere på arbejdsmarkedet, er overrepræsenteret i kriminalitetsstatistikkerne, mere tilbøjelige til at køre galt og har højere dødelighed. På en lang række områder bidrager ubehandlet ADHD til at opretholde markante sociale og sundhedsmæssige uligheder.
Længere udredning
I 2014 udgav en forskergruppe finansieret af Rockwool Fonden et større studie af de samfundsmæssige og personlige omkostninger forbundet med ubehandlet ADHD. I 2010 tjente personer, som først var blevet diagnosticeret som voksne, over 100.000 kroner mindre om året end jævnaldrende og havde kun halv så høj beskæftigelse. De samlede samfundsmæssige omkostninger løb årligt op i 3,6 milliarder kroner, med alvorlige konsekvenser for den enkelte berørtes liv.
Studier foretaget af både samfundsforskere og medicinske forskere viser, at medicinsk behandling af ADHD kan bidrage til at afbøde de negative konsekvenser, som både børn og voksne med ADHD dagligt står over for.
Samtidig er diagnosticering og medicinsk behandling af ADHD i Danmark ikke noget, der iværksættes fra den ene dag til den anden. Bagved ligger en længere udredning foretaget af speciallæger i psykiatri og/eller neurologi, som også indhenter information fra patienters omgivelser og nærmeste. Danske studier har også undersøgt effekten af behandling for de patienter, der ligger på den kliniske grænse til at modtage diagnosen. Her er der ikke indikationer af negative effekter af behandling.
Amerikansk overbehandling
Når vi sammenligner internationalt, virker det danske behandlingsniveau også langtfra så eksplosivt, som det ellers beskrives. Siden 2010 har det danske behandlingsniveau hos børn ligget stabilt omkring 1,4 procent, og den årlige stigning i behandlingen af voksne er også aftagende. Ser vi på USA, som har en bredere ADHD-diagnose, og hvor den praktiserende læge selv kan igangsætte medicinsk behandling, var over seks procent af amerikanske børn i 2011 i medicinske behandling – flere end fire gange så mange som i Danmark. Den amerikanske forskning finder da også, at medicinen har negative konsekvenser for patienter på den kliniske margin. Altså er der klare indikationer på overbehandling i USA, men det er ikke tilfældet i Danmark.
Der er ingen tvivl om, at medicinsk behandling kan have, og ofte har, negative bivirkninger – også for patienter, der behandles for ADHD. Medicinsk behandling hverken skal eller bør stå alene og behøver nødvendigvis ikke fortsætte livet ud. Mindst 30 procent af personer, der havde ADHD som børn, er ikke længere påvirket af lidelsen som voksne. Det ændrer dog ikke ved, at medicinsk behandling på nuværende tidspunkt er en virksom behandlingsform for en stor gruppe af både børn, unge og voksne mennesker, som for de fleste patienter medfører, at de klarer sig bedre socialt og sundhedsmæssigt. I en tid, hvor psykiatriske lidelser stadig er forholdsvist tabuiseret, er det vigtigt at holde sig det for øje.
Peter Fallesen er ph.d., forsker ved Rockwool Fondens Forskningsenhed og Stockholms Universitet

