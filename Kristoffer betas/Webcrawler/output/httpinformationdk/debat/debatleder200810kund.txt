Kunderas forræderi



 DET ER KOMMET FREM, at den internationalt kendte tjekkiske forfatter Milan Kundera i 1950 angav den vestlige agent Miroslav Dvoracek til det kommunistiske statspoliti i Prag, da han var på et kort ophold i byen. Fire timer efter blev Dvoracek anholdt. Han endte med at få en dom på 22 år, hvoraf han kom til at afsone de 14. Det var det anerkendte tjekkiske ugemagasin Respekt, der først skrev historien, efter at et hold forskere ved Institut for Studier af Totalitære Regimer (USTR) ved et tilfælde var stødt på Kunderas navn under et arbejde med arkivmateriale om Dvoracek.
Kundera brød forleden mange års tavshed og benægtede kategorisk anklagen om at have været kommunistisk angiver. Alt peger imidlertid på, at histo-rikerne taler sandt. Instituttet USTR fastholder, at Kundera ikke var genstand for instituttets efterforskning, men at politirapporten med den belastende afsløring blev fundet tilfældigt. Det er da heller ikke muligt at pege på grunde og motiver til, at dokumentet skulle være en forfalskning.
KENDER MAN LIDT til tjekkiske forhold på den tid, er det problematiske ikke, at Kundera i en politisk forvirret og paranoid tid gik efter at gøre sig gældende og dermed kom ud i moralske gråzoner. For et ungt partitro menneske var det en naturlig måde at konsolidere sig på og komme ind i varmen. Han lykkedes således med at komme ind på det eftertragtede filminstitut, ligesom han som forfatter lykkedes med at blive et førende aktivt medlem af det tjekkiske forfatterforbund. I lyset heraf er der heller ingen tvivl om, at den unge stalinistiske forfatter i 1950 blot gjorde sin pligt, da han angav den vestlige agent.
Disse ting sker i en hysterisk og vanvittig tid, og ingen, der ikke har prøvet det, bør stille sig til dommer over dem, der forsøgte at overleve. Blot skal man efterfølgende kunne se fortiden og ens gerninger i øjnene.
KUNDERA REGNES EFTER sin flugt til Frankrig i 1975 som en af de vigtigste moderne forfattere og som en af de hårdeste kritikere af det kommunistiske styre. Han har om nogen brugt sin egen kommunistiske fortid som en motor i forfatterskabet og skrevet bitre satirer om det kommunistiske system i romaner som En spøg og Livet er andre steder. På den konto er han blevet regnet som et moralsk ikon for mange. Alene på den baggrund er det et stort problem, at Kundera i sin rolle som dissident i vesten har underspillet, hvor meget han i sin fortid var en loyal kommunist. Og helt særskilt er det et stort problem, at han i dag kategorisk benægter fortidens gerninger. Det undrer egentlig ikke, når man tænker på, at han også har redigeret i sit eget forfatterskab og slettet tidligere stalinistiske værker fra forfatterskabet.
Kunderas forræderi er derfor omfattende, og han har en meget dårlig sag, som på grund af benægtelsen for altid ikke bare vil så tvivl om hans moralske integritet, men også uundgåeligt kaste et mistænkeligt skær over hans forfatterskab.

