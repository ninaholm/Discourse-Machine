I lommen på landbrugslobbyen
LEDER


 En fjendtlig virksomhedsovertagelse. Sådan var der mange, der opfattede det, da den smalle Venstre-regering ved sin tiltrædelse lagde Miljøministeriet sammen med Fødevareministeriet. Men sådan skulle det slet ikke opfattes, tværtimod, bedyrede Eva Kjer Hansen, den nye minister for det sammenlagte Miljø- og Fødevareministerium: Hun forsikrede: »Vi kan få et bedre samspil. Vi kan få synergi.«
Hvorpå Eva Kjer Hansen som en af sine første embedshandlinger drog til Bruxelles for at få EU til at lempe miljøkravene til de danske landmænd, så de kan sprede mere gylle til skade for naturen og menneskers helbred.
Siden har ministeren og hendes regering ladet det gå slag i slag med ’synergien’ – mod naturen og til fordel for landmænd og andre jordbesiddere i det åbne land.
Hvor dybt Eva Kjer Hansen har fornedret sig i lommen på landbrugslobbyen, kunne dagbladet BT i går bringe bevis for. Ved aktindsigt har avisen opnået dokumentation af, at ministeren i afgørende passager har skrevet af efter et oplæg fra landbrugslobbyen. Det skete, da hun i november fastsatte sit ministeriums kommissorium for en forskergruppe, der skal udrede forholdene omkring Danmarks offentlige vandløb. Ved sin afskrift af lobbyens udkast binder Venstre-ministeren forskerne til at komme med et oplæg, der nedgør miljøhensyn og begunstiger landbrugshensyn.
Til BT siger danske vandløbs ’grand old man’, biologen Bent Lauge Madsen, der var pennefører for den danske vandløbslov fra 1982: »Som jeg læser kommissoriet, kan det kun fortolkes derhen, at afvanding af landmændenes marker skal have førsteprioritet. Der skal skæres mere grøde og graves mere i vandløbene, hvilket vil ødelægge de markante miljøforbedringer, vi har opnået.«
Ministerens følgagtighed over for landbrugslobbyen er påfaldende. Hun kopierer blandt andet følgende passage fra lobbyudkastet: »Effektiv og velfungerende afvanding med sikring af vandspejlsforhold under drænniveau er helt essentiel for plantedyrkning og dermed for landbrugets konkurrenceevne.« Og hun binder forskersgruppens konklusioner ved at ordret at overtage ordlyden: »Der skal udarbejdes en vejledning om grødeskæring, hvor formålet er at sikre en effektiv og velfungerende afvanding.« Som en strøtanke tilføjer ministeren: »... dog under hensyntagen til vandløbenes miljøtilstand«. Som en løftet pegefinder til forskergruppen kopierer Eva Kjær Hansen fra lobbyens udkast den ordlyd om de hidtil gældende retningslinjer, at de »har været udsat for kritik fra erhvervet, der finder, at den konkrete anvendelse har ført til, at afvandingen af frugtbar landbrugsjord er blevet forringet med betydelige tab for landbrugerne til følge«.
Eva Kjær Hansen tilstår over for BT, at hun har ladet sig »inspirere« af landbrugslobbyen.
Avisen spørger, om ikke det er mere end inspiration, men snarere afskrift. Hertil svarer Eva Kjer Hansen: »Næh, jeg tager gerne imod forslag fra borgere, virksomheder og organisationer. Hvis der er nogle rigtigt gode formuleringer, har jeg intet problem med at anvende dem.«
Den forklaring kommer til at fremstå løjerlig, når Eva Kjer Hansen samtidig oplyser, at hun ikke har søgt råd hos grønne organisationer om udredningen af vandløbenes tilstand.
Endnu mere foruroligende bliver ministerens følgagtighed, når man ser, hvad det er for en organisation, ministeren har modtaget diktat fra. Det er organisationen med det stærkt misvisende navn ’Bæredygtigt Landbrug’. Den har markeret sig som en egentlig ekstrem bevægelse, der har tilskyndet til ulovligheder og søgt at intimidere kritikere af landbrugets belastning af natur og miljø.
Til BT siger formanden for Bæredygtigt Landbrug, Flemming Fuglede:
»Jeg er faktisk lidt stolt af det, vi har opnået.« Og han tilføjer: »Vi blev holdt uden for døren af den forrige regering, men når realistiske mennesker fremfører sandheden, så bliver den til sidst hørt.«
Venstre og det øvrige landbrugsleflende flertal i blå blok må kynisk kalkulere, at det for de mange natur- og miljøinteresserede borgerlige vælgere ikke står klart, hvad deres stemmer bliver brugt til.

