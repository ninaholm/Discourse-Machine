Goddag-mand-økseskaft til EU
Arrogant og fejlagtig dansk afvisning af EU-asylkritik


 Et officielt EU-udvalg, som har til opgave at holde øje med borgernes rettigheder og EU's retslige og indre anliggender - forkortet LIBE - besøgte Danmark i april i år for at kigge på vores asylsystem. I løbet af de to dage besøgte udvalgets otte EU-parlamentsmedlemmer to asylcentre og fængslet i Sandholm, hvor de talte med asylansøgere og personalet.
Desuden havde de møder med en række ngo'er, Dansk Røde Kors Asylafdeling og departementschefen i Integrationsministeriet.
I de foregående ni lande, udvalget har besøgt, er de som minimum blevet modtaget af den ansvarlige minister - men Birthe Rønn Hornbech kunne naturligvis ikke finde tid til at snakke med dem (på trods af at de henvendte sig flere måneder inden), hvilket de var meget forundrede over. 
Under besøget udtalte delegationens formand Panayiotis Demetriou til pressen: "Danske politikere er nødt til at se på realiteterne i stedet for at hænge sig i bureaukrati. Det er jo asyllovgivningen, der betyder, at folk sidder 10 år i danske asylcentre. Efter 10 år kan man ikke sende familierne tilbage, de har intet at tage tilbage til. De lever her uden uddannelse og job, og staten betaler. Som menneske sympatiserer jeg med flygtningenes situation i Sandholmlejren, og jeg undrer mig over, hvordan et civiliseret samfund kan tillade sig at behandle sine borgere sådan". Det er jo også i modstrid med folkeretten at udvise folk, når man på forhånd ved, at de ikke kan hjemsendes.
For en måned siden udkom en foreløbig udgave af rapporten, og den endelige er netop vedtaget den 9. september. I konklusionerne skriver rapportøren Martine Roure blandt andet: "Det virker paradoksalt at presse folk til at vende hjem frivilligt til et land, som Danmark ikke kan sende dem tilbage til ifølge international lov".
Direkte opfordring 
Hun opfordrer direkte den danske regering til at genoptage sagerne for afviste irakere i lyset af den aktuelle ustabile situation i Irak med henblik på at give dem international beskyttelse (det samme gør i øvrigt både FN's Flygtningehøjkommissariat og Amnesty International). Konfronteret med disse kritikpunkter svarer Hornbech, at der er gjort utrolig meget for at forbedre forholdene i lejrene, og at det er de afvistes eget problem, når de ikke vil rette sig efter afgørelsen og tage hjem. 
Svaret er skudt helt forbi - kritikken går netop ikke på de fysiske forhold, men på de urimelige afgørelser og tidsfaktoren.
Venstres ordfører Karen Ellemann kører ud af samme tangent og tilføjer med en arrogance grænsende til det morsomme: "Jeg opfatter ikke rapporten som hele EU's stemme. Det er en delegation, men ikke et samlet EU".
Jamen Karen, det er jo et officielt nedsat udvalg fra EU-Parlamentet - du forventer vel ikke, at EU's 480 millioner borgere kommer og tjekker os? 
Det forekommer ret tragikomisk: Danmark, som altid bryster sig af et velfungerende demokrati og en pletfri statsadministration, vil overhovedet ikke respektere EU, når tingene går imod vores egen regerings interesser. Så er EU pludselig udemokratisk, og så bliver der bevidst fejlinformeret om EU-regler fra dansk side, og selv den mest velunderbyggede kritik bliver arrogant fejet af bordet. I dette tilfælde blot endnu en rapport i den lange række af udvalg og organisationer, som er bekymrede over Danmarks lemfældige forhold til internationale aftaler omkring menneskerettigheder - når det gælder asylansøgere og indvandrere.
Michala C. Bendixen ermedlem af Komitéen Flygtninge Under Jorden

