Har Birthe drukket af natpotten?

Det er forargeligt, at Birthe Rønn af egen fri vilje , og hvad der tilsyneladende ligner sine fulde fem, har ytret ønske om, at domstole skal kontrolleres af politikerne.


 Nok er det særdeles foruroligende, hvordan Birthe Rønn Hornbech mener, at politikere skal kunne styre retsinstanser, som Danmark qua sit engagement i internationale samarbejder har forpligtiget sig til at følge. Især når de, som i det aktuelle tilfælde, dømmer til skade for den stramme danske udlændingelovgivning. Vel at mærke inden for et lovsæt, som Danmark - her i blandt også Birthe Rønns parti - har været med til at skrive og godkende.
Demokratifjendtlighed
Hvad der omend ikke andet indenrigspolitisk syntes mindst lige så skræmmende, er forholdet mellem Regeringen og dens støtteparti. I en sag der ligger DF så nær som denne, har de kunne nøjes med at sende en stik-i-rend-dreng i form af Morten Messerschmidt. Hvilket også har vist sig at være nok til at holde ministeren på sin mørke kurs. Og ikke nok med dette, Birthe Rønn har af egen fri vilje, og hvad der tilsyneladende ligner sine fulde fem, ytret ønske om, at domstole skal kontrolleres af politikerne. Det plejer ellers at være DF, der med indigneret selvretfærdighed, står for den type af de mere demokratifjendtlige forslag på Christiansborg. For Pia Kjærsgaard er det altså ikke alene lykkedes at få hendes fjende, og det civile retssamfunds beskytter nummer ét, til at føre hendes politik. Hun har til og med hævet sig op næsten på siden af statsministeren. Lige som ham afbryder hun heller ikke sin sommerferie, men holder sig tilbage fra medierne og nøjes med at lade ministeren udrede trådene, kun med lidt kyndig vejledning fra et ambitiøst partimedlem.
Mange må tro, at Birthe Rønn har drukket af natpotten, hvilket måske også er tilfældet. Misseren skal dog ene og alene tilskrives Danmarks statsfjende nummer ét, Anders Fogh Rasmussen. En mand, der i sin iver for at beklæde det største tillidserhverv i landet til stadighed nærer et mere og mere outreret støtteparti. 
Så længe de støtter hans regering, kan der godt slækkes lidt på demokratiets principper (f.eks. international ret og tredelingen af magten), så længe det falder i DF's smag. Vi har set det før, og vi vil se det igen, den eneste forskel bliver, at DF vil demonstrere deres magt med større politisk finesse fra gang til gang.

