Konservative vil hente skoleledere fra erhvervslivet
De Konservative vil hente skoleledere uden for lærerstanden til at nedbringe lærernes sygefravær og sikre bedre planlægning i folkeskolen. Selv om lærernes sygefravær ikke overstiger andre offentlige gruppers, er problemet stadig reelt, siger uddannelsesordfører Rasmus Jarlov


 De Konservative varsler en »revolution inden for skoleledelse« for at løse folkeskolens problemer med lærernes sygefravær og for få timer i en række fag. Ifølge partiets uddannelsesordfører, Rasmus Jarlov, kan problemerne spores tilbage til skolernes ledelser. Partiet foreslår, at lederne fremover skal kunne hentes udenfor lærerstanden - bl.a. fra erhvervslivet - og at der indføres en femårig læreruddannelse, hvor sidste år har fokus på lederkompetencer.
»Det kan være en fordel at få friske øjne ind udefra på en arbejdskultur. Derfor skal vi have brudt det monopol, de læreruddannede i dag har på lederområdet. Samtidig kan en læreruddannelse med større vægt på for eksempel organisationsteori føre til mere kompetente ledere og måske tiltrække folk, der ellers ikke ville have valgt uddannelsen,« siger Jarlov.
- Handler forslaget om at gøre erhvervsledere til skoleledere?
»Det er ikke kun relevant i forhold til ledere fra erhvervslivet. Det kan være fra alle organisationer, hvor man har erfaringer med effektiv personaleledelse - det kunne også være kommunale ledere.«
Nedbringelse af fravær
- I vil blandt andet gøre lederjobbet attraktivt ved at indføre resultatløn, hvor ét af de parametre, lederne skal måles på, er lærernes sygefravær. Skal lederne rev-se sygemeldte lærere, eller hvordan skal fraværet nedbringes?
»Når der nogle steder er op til 20 dages sygefravær årligt, er der helt sikkert flere lærere, der lægger sig syge, end der er grund til. En del sygefravær ville forsvinde, hvis alle lærere følte, at de gør en forskel, når de kommer på arbejde. Det handler ikke om at sige til den enkelte: 'Nu skal du ikke være syg'. I stedet skal man som leder gøre det klart, at man sætter pris på lærernes indsats i det daglige, og at fraværet skader elevernes læring.«
- Tal fra Det Fælleskommunale Løndatakontor fra 2008 viser, at lærernes sygefravær er på linje med fraværet hos andre faggrupper i det offentlige. Lærerne havde det år gennemsnitligt 14 sygedage, mens alle kommunalt ansatte i gennemsnit havde 18. Hvor-for er det lige lærerne og deres ledere, der står for skud?
»Hvis jeg var ordfører for et andet område end uddannelsesområdet, ville jeg givet også tage fat i det problem andre steder i den kommunale sektor. Men 14 sygedage er stadig for meget. Samtidig skal man huske på, at der er store geografiske forskelle i lærernes sygefravær.«
- Hvordan forklarer du de geografiske forskelle i fraværet, der overordnet er størst i København og de omkringliggende kommuner og lavest i Vestjylland - kan det ikke skyldes, at arbejdsmiljøet er hårdere i f.eks. København?
»Jeg tror, at det handler om kulturen og normerne på den enkelte arbejdsplads. Om lederen følger op på en lærers sygedag, eller om man bare kan sende en SMS om morgenen og melde sig syg, uden at nogen giver udtryk for, at det gør en forskel. Et hårdt arbejdsmiljø kan ikke forklare et fravær på op til 20 dage årligt. Det ville jo betyde torturlignende forhold.«
Baggrund er ikke vigtig
- Skoleledernes formand, Anders Balle, mener, at man skal være varsom med at ansætte ledere uden pædagogisk indsigt. Er det ikke relevant med en pædagogisk baggrund, når man leder en institution, der skal fremme børn og unges læring?
»Jeg forstår argumentet. Samtidig forstår jeg også, hvis skoleledere, der selv er lærere, gerne vil bevare lærernes monopol på lederjobbet. Men i forvejen har mange skoler delt ledelsen op mellem en skoleleder, en pædagogisk leder og måske en administrativ leder. Det er vigtigt, at den pædagogiske leder er en erfaren lærer, men skolelederen behøver ikke selv have pædagogiske kompetencer, fordi der i jobbet allerede nu er et større vægt på planlægning end pædagogik.«
- Der har været et stort politisk fokus på folkeskolen. Den underkastes et 360-graders eftersyn bebudet af statsministeren, og under-visningsministeren annoncerede i weekenden 'den store oprydning' på området. Kan det ikke være en idé at give skolen lidt fred, inden man smider nye tiltag i bunken?
»Folkeskolen er et prestigeprojekt for mange politiske partier, men så længe målet er at give frihed til flere lokale beslutninger, ser jeg ingen problemer. Vores forslag gør det muligt at ansætte ledere udefra, men det er ikke noget diktat. Jeg er enig med skoleverdenen i, at vi ikke skal detailregulere.«


