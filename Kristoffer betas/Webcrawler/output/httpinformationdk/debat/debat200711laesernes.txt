Læserne skriver
Debat fra dagens avis


 Se tilbage - på krigen
Johan Garde, Søborg
I politik sendes ofte det signal, at det gælder om at se fremad. Signalet er tit Orwell'sk newspeak. Det er ret beset ikke meningen at opfordre til at se fremad. Opfordringen er et forklædt signal om ikke at se tilbage. Newspeakeren har måske dårlig samvittighed, men det kniber med karsk at sige f.eks. om en krig: 'Det skulle jeg aldrig have gjort.'
Valgløfters troværdighed er ikke stor. Det ved vælgerne godt, så de prøver at bedømme løfterne: Hører de hjemme i virkelighedens verden? Er de troværdige?
Vigtigst er dog ikke, om løfterne er sympatiske, men om de politikere, der er på valg, har handlet på en måde, der giver reel udsigt til det, man som vælger ønsker. Kort sagt: Skræmmer sporene? Det afgørende kan ikke altid være, hvad man samarbejder om - frem for hvem man samarbejder med. Der må være en kant.
Hvis man som radikal vælger har været uenig i regeringens angrebskrig i Irak, må det være klart, at et samarbejde med VK først og fremmest må baseres på afsked med dem, der har hovedansvaret for Danmarks deltagelse i denne krig. 
Politikere er måske nødt til at betegne soldaterne som helte, men et valg bør ikke handle om løfter og soldaterskæbner, men om at sætte tingene på plads. Vælgerne bør se tilbage - og drage konsekvenser af synet.
Skal afviste asylansøgere ud?
Jørgen Bülow Hansen, Helsinge
Midt i valgkampen foretager socialdemokraterne en kovending i temaet om de afviste asylansøgere. Pludselig mener Thorning-Schmidt, at de ca. 800, der er tale om, bør have tilladelse til at bo og arbejde udenfor Sandholmlejren, m.m. Vi er alle enige om, at situationen er tragisk for disse mennesker. 
Men det må ikke glemmes, at da de kom her til landet, blev deres ansøgninger behandlet af danske advokater. De fik afslag ifølge dansk lovgivning og ordre om at rejse hjem igen, da det bedømtes, at de ikke ville være i fare. Familierne fik stillet rimelig valuta til rådighed til hjemrejsen og til genetablering, men de nægtede at rejse, og gør det stadig.
Nu ønsker Socialdemokarterne, Radikale og Ny Alliance en tilbagevenden til den lempelige udlændingepolitik, med fri indvandring. I første omgang åbner man, så de afviste asylansøgere kan komme ud blandt 'befolkningen', som man udtrykker det! Og hvem er så disse barmhjertige ordførere? Khader, Kolind, Aamund (NA), Thorning-Schmidt (S), Vestager (R), alle med det til fælles at de bor bag stålporte, høje mure og hække, eller langt nordpå, milevidt fra den almindelige 'befolkning', og her residerer de jo godt. 
Men har man planlagt, hvor de mange nyankomne skal bo, både dem der er i landet og de tusinder af nye som må forventes at komme, hvis oppositionen får magt som de har agt? 
Skal de foran danskerne i boligkøen? For mig er det besynderligt, at ingen stiller det spørgsmål?
Partistøtte
Per & Lisbet Vadmand, Ringsted
Forskellen på politisk sponsorering og korruption er for lille at skrive et læserbrev om.
Moratorium nu!
Safania Eriksen, København
Agrobrændstof, både 1. og 2. generation, er ikke en fornuftig måde at reducere drivhusgasudslippet på. Det er en forkert udvikling, der ikke bare indirekte binder forskningsmidler i processer, der fjerner organiske kulstofforbindelser fra jorden, men som også er med til at skabe et samfund, der er afhængigt af affald. 
Det seneste eksempel er 2. generation agrobrændstof produceret af selvdøde dyr og slagteriaffald fra husdyrproduktionen. I 2006 kom 168.000 søer aldrig på slagteriet, men dødede i stalden og blev kørt til destruktion. Vores malkekøer har det ikke meget bedre. At så mange dyr dør skyldes ene og alene elendig dyrevelfærd. Skal vi gøre os afhængige af energi fra døde dyr, der har haft et forfærdeligt liv? 
Hvad vil det betyde for dyrevelfærden, at syge og døde dyr gavner landbrugsindustrien - måske endda bilindustrien? 
Danmark har potentialet for at løse sine energiproblemer med energibesparelser og ren vedvarende energi - agrobrændstof (1. og 2. generation) er ikke vejen. 
Der er derfor behov for, at de politiske partier i valgkampen støtter den tænkepause for agrobrændstof, som miljøbevægelsen NOAH - blandt 175 internationale organisationer - har foreslået. 
Noget for noget, tak!
Kim Petersen, Risskov
Efter seks års deltids arbejdsløs, må det være min tur til at få noget for min indsats som arbejdssøgende. 
Kære Fru/Hr. minister: Karen, Claus og Anders, Vågn op og lad ord blive til handling! 'Der er altid arbejde til dem, som vil arbejde!'
Jeg blev fyret i efteråret 2001. Tre måneders arbejde i 2003 i England på dagpenge. Tre års arbejde i Midtjylland i regulært, men underbetalt job fra 2005-7. Nu fyret igen. Ca. 20 ansøgninger siden maj måned, og kun tre samtaler. Resultat: 'Held og lykke med din fortsatte jobsøgning'.
Jeg er fyldt 60 år. Heldigvis! Jeg har fået mit efterlønsbevis. Men jeg vil rigtig gerne lave noget fornuftigt i et rigtigt job, mindst indtil jeg er 65 år. Men helt ærligt: Jeg gider ikke mere søge job som en gal og føle, at jeg skal komme kravlende på mine knæ, og bede om jeg ikke nok kan få et lille beskedent job, og jeg skal nok ta' det, selv om det er til meget lav løn, og udfylde en masse nytteløse papirer, og rende til den ene ligegyldige samtale efter den anden.
Når jeg formentlig inden en overskuelig tid nærmest bliver tvunget på efterløn, er det fordi, der ikke er noget rimeligt job at få, og ikke fordi jeg ikke er til rådighed!
Så kan jeg da i det mindste komme i gang med at udrette noget konstruktivt. Uden at have lavet en grundig undersøgelse, kan jeg uden besvær finde en håndfuld mennesker som søger job lige så desperat som jeg selv. Så det der sludder med at vi har 'næsten fuld beskæftigelse, og mangel på arbejdskraft'. Den skal I længere ud på landet med. Der er rigtig mange, som gerne vil lave noget!
Realitetstjek af Ejvind Larsen
Jacob Nicolaisen, Frederiksberg
I 'Den ædle grønne kappestrid' ridser Ejvind Larsen valgkampens grønne fronter op, og falder tilsyneladende for partiernes konkurrence på smukke målsætninger og planer om at stille flest mulige vindmøller op. Hvis han i stedet så på trafikkens voksende andel af CO2-udledningen, er det rørende, hvor stor enighed der er i det politiske spektre. Her er nemlig ingen smalle steder eller generende fronter. Der må vejanlæg til, upåagtet at al erfaring siger, at nye vejanlæg skaber endnu mere forurenende trafik. Under den forrige SR-regering blev der sat Danmarksrekord i motorvejsbyggeri (plus at man for en sikkerheds skyld skar grundigt ned på vedligeholdelsen af banenettet), siden har de Radikale deltaget i samtlige mulige motorvejsforlig under VKO, og adspurgt forleden om et evt. stop for udbygningen af motorvejsnettet i Danmark slog socialdemokraternes trafikordfører korsets tegn for sig. I virkelighedens verden er en stemme på S eller R vidst stort set lige så miljømæssig uansvarlig som en stemme på V, K eller O.
Stædige Asmaa
Maria Marcus, København N
Som gammel rødstrømpe lægger jeg nogle andre symboler i dit tørklæde end du selv. Men jeg respekterer din stædighed, og jeg respekterer Enhedslistens. 
Og jeg håber inderligt, at jeg får lejlighed til at se, hvordan de modsætninger kan administreres i Folketinget - for vi har virkelig ikke råd til at undvære vagthunden på venstrefløjen.
Hykleri under Fogh
Hans Henning Nielsen, Rødvig Stevns
Da Anders Fogh Rasmussen kom til magten i 2001, blev der ryddet ud blandt 'smagsdommere' i ministerier og styrelser. Det gik især ud over klima-, miljø- og energiforskere. Tæppet blev også trukket væk under det nyttige Økologiske Råd, der hidtil havde klaret sig med en begrænset offentlig støtte. I stedet blev der brugt millioner af kroner på folk som Bjørn Lomborg, der kunne bringe diskussionerne væk fra fokus. 
Senest har det været fremme bl.a. i Magisterbladet (nr.17/07) at der blev rettet i forskernes rapporter, så de passede med regeringens synspunkter. 23 pct. af universitetsforskerne hævder i en undersøgelse samme sted tilmed, at det er blevet sværere at ytre sig offentligt efter universitetsloven af 2003. Fogh har i forbindelse med Muhammed-krisen fremhævet betydningen af ytringsfrihed. Men hvad med knægtelsen af forskernes ytringsfrihed ? 
Fogh - regeringen har endvidere afdemokratiseret styringen af universiteterne, de øvrige højere læreanstalter, en lang række statslige styrelser og virksomheder ved at indsætte bestyrelser og ledelser uden egentligt mandat fra befolkningen. 
Så når Anders Fogh Rasmussen taler henført om ytringsfrihed og demokrati, er det lidt vanskeligt at opfatte det som andet end hykleri.

