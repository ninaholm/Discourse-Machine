Kan læreruddannelse betale sig?
Læreruddannelsen virker ikke. Det har den egentlig aldrig gjort. Men den kan sagtens komme til det. Også uden at ændre bekendtgørelsen. Frem for at undervise kommende lærere i teorier om, hvordan de bør undervise, skal uddannelsen give lærerstuderende konkrete redskaber til at håndtere skolens praksis
Hvis den danske læreruddannelse skal blive bedre, skal den gøres forskningsbaseret. Samtidig skal der mere praksis og mindre teori i uddannelsen.


 Lærernes handlinger i klasserummet og andre steder på skolen præges af noget andet end uddannelsen. Når lærere planlægger og underviser i fag, bruger de hovedsageligt deres egne skoleerindringer. Hvis en lærer som elev har haft gode erfaringer med en historielærer, som tog klassen med på spændende museumsbesøg, så er det også det, læreren tror, eleverne finder interessant i dag. På samme måde præges lærernes generelle pædagogiske overvejelser af deres personlighed og levede liv. Nogle lærere leder klasserummet meget ud fra på forhånd fastelagte rammer og regler, mens andre mere søger dialoger med eleverne. I begge tilfælde stammer de pædagogiske overvejelser dog ikke fra uddannelsen, men fra lærerens egen personlige karakteristika, opdragelse eller lignende.
Problemstillingen er ikke ny. Tværtimod. To nu klassiske amerikanske studier be-tvivlede allerede i slutningen af 1960'erne og midten af 1970'erne læreruddannelsens betydning. Ved at følge og interviewe lærere, fandt de frem til, at forhold knyttet til personen og dennes tidligere liv spillede en større rolle for lærernes handlinger end uddannelsen. Den nyere læreruddannelsesforskning har ikke for alvor rykket ved den konklusion.
Undervis som lærer
Egne skoleerindringer kan som sådan være et udmærket grundlang for lærernes undervisning. Det kan bringe undervisningen i øjenhøjde med eleverne. Hvis lærerne husker, at besættelseshistorien var et spændende emne, fordi de så Drengene fra Sankt Petri, kan det måske blive brugbart i deres egen undervisning. Film kan også fange elevernes historieinteresse i dag. Problemet er bare, at lærerne bruger det ud fra deres eget elevperspektiv frem for et lærerperspektiv. Det er ikke nok for en lærer bare at vise filmen, fordi de selv husker, at den var spændende. Eleverne skal lære noget. Derfor skal læreren opstille klare mål med undervisningen: Hvad skal eleverne lære om besættelsen, hvad kan filmen bruges til, og hvad skal den suppleres med? Læreren har brug for at planlægge og gennemføre undervisning som netop en lærer og ikke som elev.
Men hvordan forholder det sig så, når uddannelsen står på og er aktuel? Man kunne foranlediges til at tro, at uddannelsen sætter tydeligere spor hos studerende og nyuddannede, mens den med årerne mister betydning. Uddannelsens kunne tænkes at have større effekt, når den er frisk i erindring. Heller ikke her synes der dog grund til optimisme. Lærerstuderende ser ikke ens på, hvad uddannelsen bør indeholde. De siger dog mere eller mindre samstemmende, at uddannelsen ikke i tilstrækkeligt omfang ruster dem til de opgaver og udfordringer, som de møder i deres praktikperioder. Spørger man de studerende, er deres uddannelse for teoretisk. Den slører blikket for de autentiske læreropgaver. Der er for meget Howard Gardners mange intelligenser og Wolfgang Klafkis kategoriale dannelse, og der er for lidt folkeskole. Når lærerstuderende mener, at deres vikararbejde i skolen og fritidsjob i den lokale fritidsklub har langt større værdi end deres studium, har læreruddannelsen store problemer.
Livserfaring afmonteres
Også de nyuddannede klager over, at uddannelsen ikke er anvendelig i forhold til den skole, som de møder efter endt uddannelse. Begge dele resulterer i såkaldte praksischok med frafald blandt studerende og nyuddannede til følge.
Når nu dette forhold har været belyst igennem så mange år, hvorfor har læreruddannelsen så ikke gjort noget ved det? Uddannelsen har hovedsageligt forsøgt at afmontere de kommende læreres livserfaringer gennem pædagogiske og didaktiske teorier om, hvordan undervisning bør være. Teorierne har ikke for alvor kunne løse problemstillingen. Når lærerne - og lærerstuderende - møder skolens praksis, virker teorierne ikke. Habermas teori om den demokratiske samtale, er ikke et anvendeligt handlegrundlag, når lærerne gerne vil skabe dialoger med eleverne. Derfor falder de tilbage på deres egne skoleerindringer. Undersøgelser peger på, at en lærer træffer op til to beslutninger  i minuttet, når undervisning-en foregår. Det efterlader ikke tid og rum til at konsultere nogle teorier, der først skal bearbejdes grundigt, inden de kan omsættes til skolens praksis. Der er brug for kon-krete værktøjer.
De nyeste bud på en bedre læreruddannelse er at gøre den forskningsbaseret. Kommende lærere skal kende de forskningsresultater, der viser, hvordan elevers læring fremmes. Det lyder be- snærende, men udfordringen er fortsat, hvordan forskningen skal få indflydelse på lærernes undervisning. I den nyeste forskning nævnes  eksempelvis to lærerkompetencer med afgørende betydning for elevers læring: Relationskompetence og klasseledelse. Også det lyder logisk og besnærende. Læreren skal være en synlig leder af klasserummet samtidig med at have kompetencer til at indgå i sociale relationer med eleverne.
Men hvordan omsættes de forskningsresultater til praksis. Det gøres ved at lære kommende lærere, hvordan de skal bruge dem. De skal gøres anvendelige. Eksempelvis ved vi, at klasseledelse skal baseres på få, klare, positive og fremadrettede regler. Regler skal være handlingsrettede og positive. For eksempel viseregler, hvor visioner som 'vis respekt' følges op af 'ræk hånden op', når du vil sige noget. Regler skal udtrykke ønsket adfærd og ikke kun det, der ikke ønskes: »Har jeg ikke sagt, at I ikke må larme?« Regler skal være specifikke og observerbare, så der kan følges op på dem. Der skal undervises i, hvad reglerne betyder. Det øger elevernes mulighed for at forstå, hvad der forventes.  Og der må ikke signaleres forhandlingsmuligheder, hvor disse reelt ikke er til stede: Gider I tage jeres matematikbøger frem? Beskeden burde egentlig lyde: Vær venlige at tage jeres matematikbøger frem.
Udvikl og træn praksis
De forhold skal man under-vise lærerstuderende i. Derved vil uddannelsen få betydning. Uddannelsen må efterlade rum til, at de studerende lærer af hinandens praksis-erfaringer og refleksioner, ligesom læreruddannelsens undervisere skal give kvalificeret sparring. På læreruddannelsen kan der opstilles eksperimentelle undervisningsrum med 'rigtige' elever, hvor forsøg med klasseledelse afprøves og udvikles. Forsøg kan gentages flere gange og udsættes for kontinuerlig feedback fra praktik-lærere og elever.
Udviklingen stopper ikke med uddannelsen. Derfor må partnerskaber mellem skoler, læreruddannelser, universiteter og politikere facilitere rum på skolerne, hvor lærerne fortsat kan udvikle deres egen praksis. Rum, hvor lærerteam med sparring fra skoleledelser og andre parter kan koncentrere sig om at analysere og udvikle undervisning. Vi ved, at når lærere evaluerer og reflekterer over egen undervisning, er de mere tilbøjelige til at inddrage anden viden end deres egen. I de rum er det ikke kun viden fra uddannelsen, som kan bruges, men også de løbende producerede mængder af forskningsresultater med relevans for lærernes undervisning.
Lærernes praksis er præget af noget andet end uddannelsen. Det vil den altid være, når læreren skal træffe intuitive beslutninger, når Per gaber og Lise larmer. Men uddannelsen skal sætte ind de steder, hvor den kan få betydning. Den skal træne de studerende i, hvor de kan analysere og udvikle deres egen og kommende kollegers praksis. Den skal ikke bare formidle relevant forskning til de studerende, men undervise i hvordan den skal bruges  i skolens undervisning.
Andreas Rasch-Christensen er forskningschef, ph.d., ved VIA University College

