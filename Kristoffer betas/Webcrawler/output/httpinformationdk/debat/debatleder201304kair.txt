Kairos



Ikke alle øjeblikke er ens. Der findes tidspunkter, som indeholder særlige muligheder. De gamle grækere kaldte det gunstige øjeblik for Kairos. Et sådant øjeblik var indtruffet i Italien efter parlamentsvalget i februar. Tilsammen opnåede centrumvenstrepartiet Partito Democratico (PD) og komikeren Beppe Grillo protestbevægelse, MoVimento 5 Stelle (M5S), et flertal, som muliggjorde et opgør med den farlige sammenblanding af politisk, økonomisk og mediemæssig magt, der har kendetegnet det italienske demokrati under Silvio Berlusconi. Den mulighed forpassede de, mens Berlusconi greb chancen for at gøre comeback.Formelt har han ganske vist overladt hovedrollen til den nyudnævnte ministerpræsident fra PD, Enrico Letta. Men Lettas samlingsregering inkluderer Berlusconis parti, som trods seks millioner tabte stemmer rykker endnu tættere sammen i forsvaret for chefens interesser, mens der hersker dyb splittelse i PD efter den spildte mulighed for forandring. Partiledelsen foretrækker simpelthen Berlusconi, fordi Grillo anfægter deres autoritet og privilegier. Et opgør med Berlusconi ville også være et ubehageligt selvopgør, for venstrefløjen har altid undervurderet ham og set hans interessekonflikt som et underordnet problem.M5S&rsquo; spildte chance var valget af republikkens præsident. Hvis de havde støttet Romano Prodis kandidatur, ville de progressive kræfter i PD have vundet den interne magtkamp. EU-partnerne kendte heller ikke deres besøgelsestid, men betragtede Grillos kritik af den europæiske sparepolitik som en større trussel end Berlusconis nationalchauvinistiske valgkampagne. Så nu har Italien fået en regering, der ikke blot hviler på et tvivlsomt mandat, men også er politisk hæmmet på en række nøgleområder, navnlig korruptionsbekæmpelse. Og når øjeblikket igen er gunstigt, vil Berlusconi næppe tøve med at bringe Letta til fald.
