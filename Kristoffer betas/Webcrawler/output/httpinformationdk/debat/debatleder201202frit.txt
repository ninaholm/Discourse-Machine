Frit skolevalg stiller krav



Forældre er glade for det frie skolevalg, men det fører til social opsplitning af skoler.Sådan kan man opsummere den just offentliggjorte evalueringsrapport af det frie skolevalg, VKO indførte som forsøg i 2005. S stemte for dengang. Partiet og nuværende undervisningsminister Christine Antorini (S) har ganske vist hele tiden haft betænkeligheder ved frit valg-tankens negative konsekvenser for integrationen i storbyerne. Men ministeren har bekvemt nok valgt den position ikke at fratage bevidste forældre deres hævdvundne rettigheder. Hun vil gøre ordningen permanent og dermed placere ubekvemheden ved de opdelte skoler hos skoleledere og kommuner.Skolerne skal ganske vist have muligheden for at afvise elever, der søger en anden skole end distriktsskolen, af pædagogiske årsager, foreslår ministeren. Det kan være fint nok, at en sårbar klasse ikke udsættes for en belastende elev, fordi det kan medvirke til at fastholde forældre, skolerne ellers har erfaring for vender folkeskolen ryggen pga. socialt og fagligt besværlige elever. Forældrenes engagement og optagethed af deres børns skolegang lader sig vanskeligt begrænse af ufrit skolevalg. Det vil blot føre til flere fravalg af folkeskolen.Men det frie skolevalg stiller krav. Antorini er nødt til at lade storbykommunerne bruge mere radikale midler og tillade, at de selv i højere grad kan administrere det frie skolevalg. F.eks. ved at opfordre dem til forsøgsordninger, en metode ministeren er meget glad for. Kommunerne bestemmer selv, hvordan skoledistrikterne skal indrettes. Men det faktum, at privatskolerne modsat folkeskolerne kan afvise elever ved skoleporten, samtidig med at de tiltrækker forældregrupper med stærkere socioøkonomisk baggrund, er en forhindring for bedre social balance. For nylig foreslog Københavns skoleborgmester Anne Vang (S) at straffe de privatskoler, som ikke tager børn fra socioøkonomisk svagt stillede familier. Det er værktøjer, skoleledere og kommunalpolitikere skal have i hånden, når det frie skolevalg gøres permanent, og man samtidig mener, det er vigtigt, at storbyerne i fremtiden skal have en fælles folkeskole for høj og lav. meth
