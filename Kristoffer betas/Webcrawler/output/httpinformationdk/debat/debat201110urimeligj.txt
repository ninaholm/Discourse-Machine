Urimelig jagt på vores lyster
Hvis S og SF får held til at forbyde sexkøb, vil det ramme alle fra 35-årige usikre jomfruer over nysgerrige med forbudte sexfantasier til autister uden sexliv. Det er synd og skam, for prostituerede er gode støtter for mennesker med knuder i sexlivet
Ikke alle møder forståelse hos partneren, når lysterne går i retning af lak, læder og smæk. Nogle lader derfor en professionel påtage sig ansvaret for at enden bliver god.


 Ultramoralisterne i Socialdemokratiet og Socialistisk Folkeparti fastholder ønsket om at indføre et forbud mod køb af seksuelle ydelser. Partierne vil kun straffe køberne, mens det stadig vil være lovligt for sælgerne at udbyde deres ydelser.
Denne paradoksale lovgivning vil være et kolossalt retssikkerhedsmæssigt skred. Hvis man kan blive straffet for at købe en ydelse, der er lovlig at sælge, der er ligefrem tale om en type lovgivning, som vi ikke tidligere har set i Danmark .
Og hvad kan ultramoralisternes lovgivning så betyde? Jeg har kigget i mine notater fra 25 års virke som psykoterapeut og sexolog. Her er otte anonymiserede cases fra det virkelige liv.
35 år og jomfru
Pernille er 35. Vokset op i et religiøst miljø, hvor sex var tabu. Hun var måske lidt sent moden og har derfor ikke fundet sig en kæreste endnu. Hun henvender sig til mig, fordi hun synes, at det er pinligt at være 35 år, jomfru og uden seksuel erfaring.
Hun ved slet ikke, hvordan hun skal få hul på sin situation. Hun har overvejet at finde en eskortmand til at hjælpe sig, men hun ved ikke, hvordan man gør den slags.
Vi finder frem til en sympatisk og empatisk mand, Thor, der gerne vil hjælpe hende — både med at tage hul på sexlivet og med at give hende lidt erfaring, så hun tryggere kan gå ud og møde en mand.
Thor tager sit sædvanlige honorar, og det er Pernille villig til at betale.
Tingene forandrer sig til det bedre for Pernille, hun bliver tryggere ved at kontakte en mand. Sætter selv en annonce på internettet og møder med godt resultat nogle mænd. Der er en del, der skal indhentes. Ultramoralisterne i Socialdemokratiet og Socialistisk Folkeparti vil straffe Pernille, fordi hun har købt seksuelle ydelser.
Biseksuel nysgerrighed
Jan og Gitte er begge midt i 40'erne. Gitte fortæller i forbindelse med parterapi, at hun længe har haft lyst til at prøve sex med en anden kvinde. Det er i orden med Jan, hvis han blot må være til stede uden at deltage.
Gitte har ikke lyst til at indlede et personligt forhold til en anden kvinde, så derfor har de snakket om at finde en sexarbejder, der også tilbyder sine ydelser til kvinder.
Vi finder frem til en sådan kvinde, der mødes med Gitte og Jan.
Gitte er ganske tilfreds med mødet, og selv om det kostede penge, kunne hun godt tænke sig at møde sexarbejderen igen. Det meget uforpligtende tænder hende, og hun fik samtidig en god kvindesnak med sexarbejderen, der selvfølgelig fik sit honorar.
Ultramoralisterne i Socialdemokratiet og Socialistisk Folkeparti vil straffe Gitte, hun har købt en seksuel ydelse.
De ville sikkert også gerne straffe Jan, hvis han har vist synlige tegn på ophidselse.
Autister har også sexlyst
Michael er 34 år og lettere autistisk. Han arbejder i et it-firma og frygter for firmaets julefrokost. Forrige år — hans første i firmaet — var stemningen ret frimodig.
Michael har aldrig haft en kæreste eller været i seng med en kvinde, og han er meget angst for at blive udfrittet om sit (manglende) sexliv. Hans tanker kredser pinagtigt om emnet hver eneste dag.
Han henvender sig til mig. Vi finder frem til en empatisk kvindelig sexarbejder, der bruger tid på at føre Michael ind i sexlivets mysterier. Hans tanker falder mere til ro. Han gennemfører julefrokosten på afslappet og fornøjelig vis. Han vil måske siden prøve at kontakte sexarbejderen igen. Det var nemlig et tilpas overskueligt møde for ham.
Ultramoralisterne vil straffe Michael. Han har købt seksuelle ydelser.
Tantralyst
Anne-Grethe på 52 år fortæller, at hun længe har ønsket sig at finde ud af, hvad tantramassage er.
Vi finder en kvindelig tantramassør, der dels giver hende en fuld kropsmassage, dels masserer hende indvendigt i skeden med det resultat, at Anne-Grethe får sit livs bedste orgasme. Tantramassøren får til gengæld sit sædvanlige honorar.
Ultramoralisterne vil straffeAnne-Grethe. Hun har købt en seksuel ydelse.
Sex efter ulykke
Mette er 73 år og har gennem hele livet haft et livligt sexliv, som har betydet meget for hende. For to år siden blev hun kørt ned af en højresvingende lastbil og fik alvorlige skader på bækkenet, og hendes ene ben blev sat af lige under knæet.
Hendes daværende elsker gennem fem år, A, kunne ikke finde ud af at leve med Mettes nye situation og brød derfor forholdet fem måneder efter ulykken.
Mette er nu kommet sig så meget, at hun gerne vil have gang i sit sexliv igen. Hun er dog noget usikker på, hvordan det vil fungere for hende efter skaderne på bækkenet.
Derfor vil hun gerne i kontakt med en professionel mand. Hun er ikke fortrolig med internettet, men vi får kontaktet Thor, der gerne vil hjælpe hende.
Det viser sig, at Mette fungerer ganske udmærket, og hun laver mindst 12 aftaler med Thor (erstatningen skal jo bruges til noget rart, som hun siger), inden hun får kontakt med en gammel elsker, der tager over.
Ultramoralisterne vil straffe Mette. Hun har købt seksuelle ydelser.
Succesfuld orgasmejagt
Hanne på 37 år henvender sig med to forliste parforhold bag sig. Hun mener, brudene skyldes, at hun aldrig har fået orgasme.
Den første partner var meget hurtig på aftrækkeren, den næste tænkte kun på sig selv. Hun har aldrig onaneret, for hun synes, det er klamt at røre ved sig selv.
Vi får afdækket en religiøs opvækst med sexforbud og en meget grænseoverskridende onkel. Hun forsøger sig på egen hånd, men det går ikke særlig godt.
Jeg anbefaler hende, at hun skal tage på et orgasmekursus i København. Der er to andre kvinder tilmeldt. De undervises bl.a. i brug af massageapparater. Da underviseren demonstrerer massageapparatet på Hanne, får Hanne pludselig og helt uventet sin første orgasme. Det tændte hende, at en anden holdt apparatet.
Ultramoralisterne vil straffe Hanne. Hun har købt en seksuel ydelse.
Smæk og latex
Balder på 34 år henvender sig, fordi han er plaget af masochistiske fantasier.
Han kan ikke leve dem ud i sit parforhold, fordi partneren slet ikke tænder på S/M og væmmes ved hans fantasier.
Han er stærkt selvfordømmende, hvilket han arbejder med i længere tid.
Vi finder til sidst en professionel domina, og han tager mod til sig og opsøger hende. Han bliver iklædt latexmaske uden udsyn, sort brysteholder, sort hofteholder og sorte netstrømper. Han bliver spændt op på kælderens store sorte kryds. Får et snurrende lystæg op i enden og et 10-kilo lod bundet til pungen.
Sådan står han i en halv time, hvor Madame hver femte minut skubber til loddet, så det svinger, samtidig med, at hun verbalt ydmyger ham. Hun rører ikke ved hans pik, og han får ikke udløsning. Han tager lettet og friere i krop og sind derfra. Det vil han gøre igen.
Ultramoralisterne vil straffe Balder. Han har købt en seksuel ydelse. Straffen vil i grunden blot gøre hans oplevelse endnu bedre.
Sex i vvs-forklædning
Line på 62 år er selvstændig erhvervsdrivende, der gerne vil have gang i sit sexliv igen efter en skilsmisse for otte år siden, men hun har hverken tid eller lyst til en fast mand.
Hun er usikker på, hvordan hun vil have det med en mandlig sexarbejder. Hun når frem til, at det kan hun faktisk godt forsvare i forhold til sin personlige moral. Samtidig finder hun tanken om at blive betjent af en mand ophidsende.
Hun siger, at hun godt kunne tænke sig en håndværkeragtig mand — og siger måske for sjov, at hun i øvrigt også skal have skiftet et blandingsbatteri i køkkenet.
Vi kontakter Thor, der netop også er ret praktisk anlagt. Hun inviterer ham til at starte med i teater, siden ud at spise på en god restaurant. De har nogle åndrige konversationer. Tager hjem til hende og har god sex. Næste formiddag ordner Thor blandingsbatteriet. De aftaler et nyt møde.
Ultramoralisterne vil straffe Line, hvis hun betalte for sex. Hvis det var opsætningen af blandingsbatteriet, hun betalte for, så skal hun ikke straffes. Men hvad med teaterbilletten og restaurantbesøget, var det strafbare betalinger for sex? Det ved kun ultramoralisterne.
Ultramoralisterne vil altså bl.a. straffe disse otte mennesker, der ville gøre deres liv bedre og mere indholdsrigt. Sådan skaber ultramoralisterne en ny type forbrydere.
Som en slags bagmand kan jeg så glæde mig over, at mig vil ultramoralisterne ikke straffe.
Per Holm Knudsen er psykoterapeut og sexolog

