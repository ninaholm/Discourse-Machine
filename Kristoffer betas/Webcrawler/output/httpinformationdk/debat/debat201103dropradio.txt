Drop radio Møller, Møller
Når stort set ingen mediehuse har lyst til at byde på det, der ellers blev udlagt som en ren lækkerbisken til mediemarkedet, er noget rivravruskende galt

Planerne om at erstatte DR's P2 med en kommerciel kanal er hverken til gavn for lytterne eller medierne.


 Kulturminister Per Stig Møller vil frygtelig gerne gå over i historien med sin helt egen radiokanal som det helt store erindringsmonument. Jeg mener, det er tid til at erkende at det er et dødfødt projekt, og jo før, jo bedre.
Kun et af de store mediehuse har lyst til at byde på projektet. Eksperter siger, at radiostationen kommer til at mangle lyttere. Ingen har efterlyst radiostationen.
Den oprindelige idé er løbet helt ud i sandet. Et ærgerligt spild af de 100 millioner licenskroner, som der årligt er afsat til at drive radioen for, tegner sig forude.
Radioen blev til som Per Stig Møllers store fingeraftryk på medieforliget sidste forår. Oppositionen ville ikke være med til at bruge 100 millioner kroner årligt på et tvivlsomt projekt, som ingen havde bedt om, og det var en af hovedårsagerne til, at vi ikke gik med i forliget.
Pengene blev taget fra DR og public service tilbud, og radioen skal sende på P2s FM-kanal, hvorfor P2 må lukke og slukke. Ideen var oprindelig, at Per Stig Møllers radiostation skulle skabe mere mangfoldighed og valgfrihed i radioudbuddet.
Et modspil til det ellers DR-dominerede radiomarked. Radiostationen skulle være hen i retning af P1  en taleradio med samfunds- og kulturstof.
Nu viser det sig, at musik skal fylde meget af sendetiden. Det giver mere konkurrence til P3 og P4, lokalradio og kommerciel radio, men er jo ikke et reelt alternativ til P1.
For detaljeret udspil
Når stort set ingen mediehuse har lyst til at byde på det, der ellers blev udlagt som en ren lækkerbisken til mediemarkedet, er noget rivravruskende galt.
Den manglende interesse skyldes ikke pengemangel, for radiostationen er en ren guldgrube. Hele miseren skyldes den ekstreme grad af detailstyring og politisk kontrol, der er lagt ned over projektet, som hæmmer den redaktionelle frihed.
Det er dybt paradoksalt, at en borgerlig regering i den grad vil lægge medierne i spændetrøje. Hele begrundelsen for at lave radiostationen var jo, at nye aktører skulle have mulighed for at sætte deres præg på radiomarkedet. Også set i dette lys er projektet en fuser.
Så kort tid før et folketingsvalg er det uansvarligt at fremture med en radiokanal, som er blevet til på grundlag af et meget spinkelt flertal i Folketinget. Ingen har efterspurgt radioen, og da slet ikke lytterne, som ellers er dem, der betaler gildet.
De mange penge ville være brugt meget bedre på bedre public service, med bedre børne-tv, bedre regional og lokal nyhedsdækning på DR og mere drama og dokumentar. Konklusionen er klar: Drop Radio Møller, kulturminister. Du kan nå det endnu. Lad os få noget ordentlig public service i stedet for.

