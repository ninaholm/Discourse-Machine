Mere involvering på universiteterne



  
Professor Bjørn Quistorff fra Københavns Universitet skriver 22. februar fejlagtigt, at jeg har skiftet holdning til medbestemmelse på universiteterne.
Radikale Venstre stemte nej til den reviderede universitetslov, blandt andet fordi vi frygtede, at den ikke i tilstrækkelig grad kunne sikre medbestemmelse for ansatte og studerende – men det var trods alt et skridt i den rigtige retning.
Helt konkret blev universiteterne med ændringerne blandt andet pålagt »at sikre medbestemmelse og inddragelse om akademiske forhold« i de akademiske råd, hvor de videnskabelige medarbejdere, ph.d.-studerende og de studerende er repræsenteret.
Siden sommeren 2011 har universiteterne arbejdet på at indrette sig efter den reviderede lov, og jeg afventer netop i disse dage, at universiteterne indsender deres nye vedtægter med dokumentation for, at de har taget de nødvendige skridt.
Det er ikke et tilbageløb, men af respekt for både det brede forlig og universitetsledelserne, at jeg mener, man bør afvente resultaterne, før man laver endnu en lovændring.Det ændrer ikke min grundholdning, og jeg opfordrer således også i klare vendinger ledelserne til at tænke medbestemmelse ind som en essentiel del af en universitetsorganisation, der kun næres ved en sund og inkluderende debat.
Nyt i 2014
I forbindelse med lovændringen sidste år blev der truffet beslutning om, at der senest i 2014 følges op på, om universiteterne i tilstrækkeligt omfang har sikret medbestemmelse og inddragelse for medarbejdere og studerende.
Her får vi som politikere mulighed for at vurdere, om universiteterne har fanget signalerne fra såvel politikere som studerende og ansatte, og er det modsatte tilfældet, er jeg parat til at tage yderligere skridt, men at drage konklusionerne allerede nu, ville være utidigt.
Endelig vil jeg slå fast, at god ledelse, uanset om det er lovfæstet eller ej, bør indeholde medbestemmelse og medejerskab for ansatte og brugere. Det giver simpelthen bedre resultater.

