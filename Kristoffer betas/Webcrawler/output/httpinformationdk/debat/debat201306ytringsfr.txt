Ytringsfrihed går hånd i hånd med tolerance
Svar til Birgithe Kosovic


 
	Hensigten med at blande mig i debatten om Jacob Mchangamas film Collision var at belyse de rammer, som diskussionen foregår inden for. Jeg hævder grundlæggende, at den måde, ytringsfrihed diskuteres på, er konstitueret af en præmis, som fordrer et særligt verdenssyn, en ideologi. I dette tilfælde den liberale.

	Som chefjurist i Cepos er det ikke underligt, at Mchangamas ærinde er liberalt. Det er hans ideologiske overbevisning, og han forsøger derfor naturligt at overbevise andre om sin sag. Hvad der fik mig til tasterne efter at have set filmen og debatarrangementet var, at næsten alle fremmødte tilsyneladende var enige om at betragte ytringsfriheden i al sin kompleksitet med så politisk et blik som liberalisme.

	Forfatter Birgithe Kosovic har følt sig særligt angrebet af mit debatindlæg og skriver i sit direkte svar, at jeg anklager hende for hate speech. Det gør jeg ikke. Og jeg kan stadigvæk ikke se, hvordan det på nogen måde passer ind i den diskussion, jeg prøver at rejse.

	Dialog frem for monolog

	Når jeg citerer Kosovic for at omtale islamister som »dumme og intolerante,« gør jeg det ikke for at pege fingre eller klandre hende for racisme. Jeg gør det for at illustrere, hvor unuanceret og politisk denne diskussion er blevet. De, der ikke er enige med os, hvad angår ytringsfrihed, er »dumme og intolerante.« Det føler hun sig berettiget til at slå fast, fordi der er så bred konsensus i Vesten om, at vi har retten og etikken på vores side.

	Dette forhindrer ikke Kosovic i at opfordre til dialog, hvilket jeg sympatiserer stærkt med. Kæden ryger dog af igen, når hun beskriver formålet med dialog som: »Dels for at de irrationelle og intolerante kan afsløre sig selv. Dels fordi vi på den måde tvinges til at skærpe og raffinere vores egen argumentation og tænkning.» Dialogen skal altså anvendes strategisk som en kampplads, hvor nogen skal afsløre sig selv, og andre skal overbevise og sejre.

	Dette har aldrig været opskriften på dialog i min optik. Derimod minder det meget om det, jeg normalt ville betegne som monolog. Men det stemmer fint overens med hele den præmis, som Collision opererer ud fra, og som Kosovic ligeledes argumenterer ud fra. Der er vores måde, som er rigtig: ubegrænset ytringsfrihed. Og der er deres måde, som er forkert: indskrænket ytringsfrihed, hvad angår religiøs spot.

	En intellektuelt stagneret civilisation

	Jeg mener, at denne form for retorik og ideologisk intolerance er både enormt farlig og den sikre vej mod flere religiøse, ideologiske og kulturelle sammenstød. Vi er simpelthen stagneret rent kulturelt og intellektuelt, hvis der ikke længere er plads til at anerkende det divergerende og det, vi ikke forstår.

	Jeg forstår da personligt heller ikke, hvordan man kan blive så vred over en karikatur af Muhammed, at man vil brænde flag og ambassader af og sågar slå ihjel. Det er givetvis et fåtal, der vil gå til yderligheder på denne måde, men det gælder for befolkningen i store dele af den muslimske verden, at islam ikke må spottes, karikeres eller latterliggøres. Det er derfor ikke kun i forhold til islamisterne, som Kosovic fokuserer på, at denne konflikt er til stede. Men jeg behøver ikke forstå det for at anerkende og respektere det (i dette tilfælde følelserne, ikke handlingerne). Sådan forholder det sig i min optik med moral og etik.

	Når jeg opfordrer til en dialektisk dialog, hvor begge parter lytter og bidrager, skyldes det, at jeg tror på, det er vejen mod færre 9/11-attentater, Woolwich-massakrer, Guantánamo-fængsler, protester mod Jyllands-Postens tegninger osv. Jeg tror, at et blik for og en accept af hinandens anderledeshed kan føre til nye indsigter og nye platforme at samtale og samarbejde ud fra.

	Kosovic slutter sin artikel af med at skrive »Ingen anden ideologisk gruppering benytter så håndfaste midler som de [islamisterne, red.] og en retorik, hvor endemålet så åbenlyst er at begrænse ytringsfriheden og demokratiet – og nyder samtidig så ukritisk en accept i store dele af den folkelige opinion.« Jeg er meget uenig. I de seneste mange år har muslimer som ingen andre været udsat for en massiv forfølgelse, mistro og had, og islamisterne udgør i denne kontekst vores tids normative ondskab. Seneste udspil er Dansk Folkepartis brug af ytringsfriheden til at udhænge knap 700 nydanskere som potentielle terrorister. Jeg ser virkelig ikke, hvor den ukritiske accept er.

	Jeg ser derimod en konstant udpegning af muslimer som en trussel. Og Kosovic og Mchangama har da også fuldstændig ret i, at der kan være et sammenstød mellem ytrings- og religionsfrihed, når det kommer til bl.a. islam. Og hvad så?

	Alternativet til dialog er kynisme

	Bliver det danske samfund mindre solidarisk, mindre åbent, mindre demokratisk, hvis vi tager hensyn til, at en del af befolkningen føler sig krænket af karikaturer? Det er en svær og meget kompleks diskussion, og jeg har ikke noget endegyldigt svar på det. Problemet er for mig at se, at diskussionen altid gøres til en principsag: Nogle muslimer ønsker begrænset ytringsfrihed, når det kommer til islam – vi svarer igen med mere ytringsfrihed og forslag om afskaffelse af racismeparagraffen.

	Men hvorfor denne evindelige ideologiske kampplads? Hvad er endemålet? At hele verden lever efter den liberalistiske dagsorden? Den slovenske filosof Slavoj Žižek taler om kynisme: Man handler som om, verden ser ud på en bestemt måde, velvidende at den ikke gør, fordi det giver en nydelse at lade som om. Den diskussion om ytringsfrihed, som Mchangama og Kosovic fører, er ren og skær kynisme. Man vil ikke anerkende, at verden ikke ser ens ud overalt, og at den aldrig kommer til det. Man vil ikke anerkende, at vores måde ikke er den eneste måde.

	Jeg er efter mit første debatindlæg blevet beskyldt for at legitimere menneskerettighedskrænkelser, og Kosovic har op til flere gange draget paralleller mellem islamister og jeg. Det er for mig fuldstændig absurd, og jeg vil derfor ikke bruge plads her på at forklare, hvorfor det ikke er tilfældet. Tværtimod vil jeg spørge, hvad alternativet til åbenhed over for og accept af andre ideologier er? Vi kan sagtens blive ved med at mødes til paneldebatter i en evindelighed og klappe hinanden på skuldrene og pege fingre – ligesom vi altid har gjort. Men hvad skal der komme ud af det?

	Hvad ønskes der opnået? At alle muslimer kaster håndklædet i ringen og indrømmer, at vi har fat i den lange ende? Det er jo absurd. Og det kommer ikke til at ske. Vi er forskellige rundt omkring i verden. Udviklet gennem hver vores partikulære historicitet, kultur, religion, ideologi. Og det er ikke nogen negativ ting. Der er ingen grund til at efterstræbe universel konsensus. Derimod er der grund til at efterstræbe ideologisk tolerance, så vi kan leve sammen trods vores forskelligheder. Derfor må ytringsfrihed ligesom alt andet gå hånd i hånd med tolerance.

