Bjarne Corydons skønmaleri



Regeringen har afvist at lempe på dagpengereformen eller udvide kickstarten. Det sker blandt andet med det argument, at en forventet økonomisk vækst i 2013 på hele 1,7 procent af sig selv vil få arbejdsløsheden til at falde med 6.000 personer.Der bliver imidlertid brug for et økonomisk mirakel, hvis det skal gå i opfyldelse. Et vækstspring i 2013 modsiges helt grundlæggende af, at dansk økonomi siden 2010 har befundet sig i krybesporet, og at der i det seneste år i tre ud af fire kvartaler har været negativ vækst. Regeringen håber på vækstbidrag fra udlandet. Men på grund af gældskrisen har EU’s økonomi været ramt af recession i 2012 og vil kun kommer til at vokse med 0,5 procent næste år. Det er så helt urealistisk, at Danmarks økonomi kan vokse mere end tre gange så hurtigt.Heller ikke de indenlandske faktorer, som regeringen bygger sit håb om stigende vækst og beskæftigelse på, virker realistiske. Kickstarten vil formentlig først gøre sig gældende i 2013. Men her daler de samlede offentlige investeringer i øvrigt med – 11 procent. Frem og tilbage er som bekendt lige langt. Regeringen satser herudover på en ’ketchupeffekt’, det vil sige, at der nu endelig skal ’gå hul på det opstemmede forbrug’, og at det skal trække investeringer og beskæftigelse med sig. Men givet arbejdsløsheden og boligkrisen har forbrugere og virksomheder hidtil holdt sig tilbage. Og det tegner ikke til, at tilbagebetaling af 24 milliarder kroners efterlønsbidrag i 2012 vil ændre det.Fortsat lavvækstAlt tyder på, at disse penge opspares. Den samme skæbne kan skattereformens skattelettelser let få, for der er jo netop ikke noget i beskæftigelsessituationen, boligmarkedet og lønmodtagernes dermed følgende utryghed, som tegner til at ændre sig grundlæggende i 2013.Hertil kommer, at regeringen selv grundlæggende undergraver vækst og beskæftigelse ved at pålægge det offentlige forbrug nulvækst i 2013. Fortsat gældskrise, forsat tilbageholdenhed fra forbrugere og virksomheder og regeringens egen sparepolitik vil kun give fortsat lavvækst og dermed stigende arbejdsløshed. Regeringen skønmaler for at undgå at foretage sig noget, men skønmaleriet vil snart krakelere.Henrik Herløv Lund, økonom
