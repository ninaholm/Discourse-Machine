Corydons vej
LEDER


 De vil have os alle med, men foreløbig kan de ikke overbevise deres egne om retningen.
Har vi en regering, der under skrig og skrål er i færd med at føre det socialdemokratiske samfundsprojekt ind i det 21. århundrede? Det mener partiets førende ideolog, finansminister Bjarne Corydon.
Eller har vi en socialdemokratisk regering, der hejser de røde faner og slår arbejderbevægelsens velkendte slagsange an på falske melodier. Det siger kritikerne, og de er mange.
Vælgerne kan ifølge meningsmålingerne ikke genkende regeringens projekt som socialdemokratisk politik.
Spørgsmålet er, om socialdemokraterne selv kan? Er de enige med finansministeren, når han siger, at det er »afgjort forkert at forstå Socialdemokraterne som et venstrefløjsparti«. Er de enige med de fire ledende socialdemokrater, der for nogle måneder siden erkendte, at det i dag ikke i sig selv er et mål at »omfordele mellem rig og fattig« i det danske samfund?
I sit eget billede handler Bjarne Corydons socialdemokratiske projekt om at generobre partiets historiske rolle som det samlende parti i midten af dansk politik. Den position er truet af Venstre. Derfor virker det som æter under næsen på Bjarne Corydon, når Socialdemokraterne beskyldes for at være et venstresnoet parti, der arbejder for, at de, der har mest, skal give til dem, der har mindst.
»Sat på en meget kort formel, så handler det om at få skabt jobs og vækst og have høj beskæftigelse i et samfund med et stærkt fællesskab,« siger Bjarne Corydon således.
Altså handler det socialdemokratiske projekt først og sidst om at skabe bedre vilkår for virksomheder, så flere kan komme i arbejde. Derfor skal selskabsskatten nedsættes.
Men skal en socialdemokratisk regering kendes på at sikre bedre vilkår for private virksomheder og svinge pisken over arbejderne og de arbejdsløse?
Socialdemokraterne har jo erkendt, at lighed i 2013 ikke handler om kroner og øre. Lighed i det moderne velfærdssamfund skal skabes gennem lige adgang til velfærdssamfundets institutioner – sygehuse, uddannelse etc. – og ikke nødvendigvis gennem lige ydelser.
»I virkeligheden er det jo en langt mere vidtrækkende vision at bygge fælles samfundsinstitutioner, der gør, at alle uanset social baggrund kan nå så langt, som de overhovedet evner med det, de er født med,« siger Bjarne Corydon.
Ingen kan være i tvivl om samfundsvisionen. Den er smuk og kraftfuld, men som Corydons partifælle og forgænger i Finansministeriet, Knud Heinesen, i gårsdagens avis replicerede, så er det en vision, »man i hvert fald i øjeblikket ikke rigtig kan se nogen muligheder for at realisere inden for en overskuelig tid«. Deri har Knud Heinesen ligeså meget ret, som regeringen savner at besvare hans kritik.
Slående er det ydermere, at den socialdemokratiske ledelse til forsvar for velfærdsreformerne har afstøvet en af arbejderbevægelsens klassiske paroler: ’Du skal gøre din pligt og kræve din ret’.
Hvis de studerende skal have SU i det sjette studieår, skal de påbegynde deres videregående uddannelse senest to år efter gymnasiet. Hvis de arbejdsløse skal have kontanthjælp, har de pligt til at tage en uddannelse eller et såkaldt nyttejob.
Men den socialdemokratiske regering har fået ’ret og pligt’-princippet galt i halsen. Det var oprindeligt et kampråb fra arbejderklassen vendt imod den begunstigede overklasse. Det var de velstillede, der havde rettigheder uden pligter, og det var den urimelighed, der skabte arbejderbevægelsens krav om, at ret må følges af pligt.
I den moderne socialdemokratiske udgave er det staten, der kræver sin ret over for borgerne, der kræver urimeligt ind af velfærdsgoderne.
Er det ikke blot et spørgsmål om ord? Jo, men ordene dækker over et afgørende skift i menneske- og samfundssyn. Og den afstand kan passende sættes i perspektiv med forhenværende statsminister Anker Jørgensens udlægning af det socialdemokratiske projekt og position: »For mig er midten et dødt punkt. At tage det som udgangspunkt for politisk tænkning er dødens pølse. Udviklingen presses altid frem fra venstre.«
Har Anker Jørgensen ret, er der ikke noget at sige til, at de færreste i dag kan kende regeringens projekt som socialdemokratisk politik.

