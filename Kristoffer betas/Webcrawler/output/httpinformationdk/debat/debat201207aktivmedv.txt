Aktiv medvirken gør en forskel



 I en kronik 11. juli opridser gymnasielærer Freja Schloss en række problemer ved taxametersystemet i de danske gymnasier. Jeg må sige, at jeg på mange måder kan genkende den uheldige effekt som denne ordning har haft. Efter to år i gymnasieregi har jeg på egen krop oplevet, hvordan studievejlederens rolle nu mere end nogensinde før skal udgøre det økonomiske sikkerhedsnet for skolen. Fra at vejlede eleverne om uddannelser og studier og hjælpe med problemer undervejs i uddannelsen skal de nu i højere grad forsøge at holde på eleverne i så lang tid som muligt, så taxameterpengene sikres. Dog undrer det mig noget gevaldigt, når Schloss, med sin ellers så fornuftige gennemgang af de omtalte problemer, slår ned på anvendelsesorienteret undervisning, som hun mener: »... groft sagt dækker over ikkeboglige undervisningsaktiviteter ...«
Det er efter min mening ikke helt korrekt at betegne anvendelsesorienteret undervisning sådan. Læring koblet med handling er derimod anvendelsesorienteret undervisning. Som der står i gymnasiebekendtgørelsens stk. 4 og 5, skal eleverne »... lære at forholde sig reflekterende og ansvarligt til deres omverden ...«, mens uddannelsen skal »... forberede eleverne til medbestemmelse, medansvar, rettigheder og pligter i et samfund med frihed og folkestyre.«, for at eleverne på den måde kan »... opnå forudsætninger for aktiv medvirken i et demokratisk samfund ...«
Aktiv medvirken
I overensstemmelse med dette bør man holde fast i anvendelsesorienteret undervisning, ja, faktisk bruge det endnu mere end man gør i dag! Vi skal som elever lære, at vi, med aktiv medvirken, kan gøre en forskel i det demokratiske samfund, vi lever i. F.eks. ved at skrive en kronik eller et læserbrev. Hvordan kan det på nogen måde dække over ikkeboglige undervisningsaktiviteter?
På samme måde mener jeg også, at det er anvendelsesorienteret undervisning at deltage i Operation Dagsværks indsamling, da man her aktivt vælger at ændre på nogle forhold i verden, som man er utilfreds med.
Anvendelsesorienteret undervisning er det bedste redskab, vi har i gymnasiet til at op-fylde de opridsede kriterier fra gymnasiebekendtgørelsen anno 2010.
 
Sebastian Jakobsen, gymnasieelev, Mulernes Legatskole i Odense

