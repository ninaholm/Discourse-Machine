Hvad med elbilen?
LEDER


 Transport er den grønne omstillings akilleshæl. Det skyldes, at biler, busser, fly og skibe fortsat fortrinsvis drives frem af fossile brændsler, og at der trods årtiers politisk snak endnu ikke eksisterer reelle alternativer – eller måske gør der?
For i Norge er elbiler en gigantisk succes. Mandag i sidste uge rullede elbil nr. 50.000 ud på de norske veje, og foreløbig er hver femte nye bil solgt i 2015 i Norge en elbil. I Danmark er der blot 3.300 elbiler, og nye elbiler udgør mindre end en procent af det samlede salg.
Når elbilen i Norge er blevet en stor succes, hænger det sammen med, at de norske politikere har sat sig i førersædet for at give elbiler og deres ejere en lang række fordele. I Norge rejser elbiler således gratis med færger, de må bruge busbanerne til at komme hurtigere frem, de er fritaget parkeringsafgifter, kan oplades gratis og betaler hverken for at køre på betalingsveje eller bompenge for at komme ind og ud af Oslo (der i modsætning til København har en betalingsring). Alt sammen fordele, der har været tilstrækkelige til at sikre elbilen en stadig mere fremtrædende plads i den norske bilpark.
Da den nuværende regering tiltrådte i 2011, var det med planer om at gøre en masse for den grønne omstilling. På transportområdet skulle indsatsen gå på to ben: For det første skulle der ske en styrkelse af den offentlige transport. Det er ikke sket i form af billigere priser – som var et af valgløfterne fra den tidligere regeringspartner SF – men blandt andet igennem Togfonden, der især skal styrke transporten mellem landsdelene. På det andet ben halter regeringen derimod: I regeringsgrundlaget blev det nemlig lovet at gennemføre en reform af de aktuelle bilafgifter for at fremme grøn transport, men indtil videre er intet sket. Til nytår udløber det aktuelle forlig, der fritager elbiler for afgifter, og derfra er der ingen, der ved, hvad der skal ske. Skatteministeren vil ikke længere tale om emnet, tiden går, og branchen beklager sig. Regeringen har måske ikke lagt elbilen i graven, men den har heller intet gjort for at fremme salget og dermed den grønne omstilling på de danske veje. Nu må vi sandsynligvis vente, til en ny regering er på plads, før vi kender fremtiden for elbiler i Danmark. Det giver et minus i den grønne karakterbog.

