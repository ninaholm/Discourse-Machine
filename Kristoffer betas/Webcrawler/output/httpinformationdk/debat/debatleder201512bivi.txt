Bivirkninger
LEDER


 Sagen om svineinfluenzaen i 2009 og brugen af vaccinen Pandemrix er på alle måder sørgelig.
Værst er det gået for de hundredevis af voksne og især børn rundt om i Europa, som har fået den alvorlige og uhelbredelige søvnsygdom narkolepsi. Flere forskningsrapporter viser en klar sammenhæng mellem narkolepsi og vaccinen Pandemrix, og flere lande er begyndt at udbetale erstatninger i millionklassen til ofrene.
Udover ofrene står også WHO og flere landes sundhedsmyndigheder tilbage som de store tabere seks år efter. Tilliden til WHO led allerede et enormt knæk, da Information i 2009 kunne beskrive, hvordan flere af de eksperter, som rådgav WHO om influenzaepidemier, bijobbede hos de medicinalvirksomheder, som producerer vacciner.
Læs også: 'Jeg drømmer, at jeg dør'
Da WHO i juni 2009 erklærede svineinfluenza for en pandemi, blev der på baggrund af de kontrakter, staterne havde indgået med virksomhederne, solgt vacciner for anslået 55 milliarder kroner. Svineinfluenzaen viste sig hurtigt at være temmelig ufarlig og langt mindre dødelig end en almindelig sæsoninfluenza.
Alligevel holdt de fleste sundhedsmyndigheder i Europa fast på at anbefale deres borgere at blive vaccineret. I Danmark havde vi heldigvis en konservativ politik, idet kun borgere i den såkaldte risikogruppe blev tilbudt en vaccine – det er det mest positive, der er at sige om Sundhedsstyrelsens håndtering af pandemien.
For hvorfor valgte man overhovedet at bruge den utestede vaccine, Pandemrix, selv om eksperter advarede mod de tilsætningsstoffer, der var i vaccinen og andre lande fravalgte den? Al medicin har bivirkninger, men Pandemrix var på grund af det høje produktionstempo ikke testet lige så godt, som man normalt tester vacciner. Man vidste reelt ikke, hvad det kunne medføre.
Store dele af Europas befolkning blev forsøgspersoner med alvorlige følger, især for nogle af de børn, hvis forældre stolede på myndighedernes anbefalinger. Det er svært for en sundhedsmyndighed udelukkende at træffe rigtige beslutninger i en tilspidset situation, men advarslerne forelå allerede dengang, og man vidste, at influenzaen ikke var farlig, så der er grund til at kritisere Sundhedsstyrelsen. Værst er det tab i troværdighed, som sagen har medført.
Vacciner diskuteres meget for tiden og repræsentanter for myndighederne undrer sig over, at forældre ikke vil give deres børn MFR- og HPV-vacciner: ’Når det er endegyldigt bevist, at MFR-vaccinen ikke giver autisme, hvorfor vil forældrene så ikke lytte til myndighederne?’ spørger frustrerede læger.
Med Pandemrix-sagen kan borgerne med rette stille modspørgsmålet: Hvorfor skulle vi lytte? Det er – ud over de konkrete bivirkninger – en alvorlig bivirkning for samfundet og en uheldig afslutning på en alle måder sørgelig sag.

