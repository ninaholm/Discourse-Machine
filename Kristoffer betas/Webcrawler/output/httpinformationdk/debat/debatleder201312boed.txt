Bødskovs udflugt
LEDER


 
	Justitsminister Morten Bødskov (S) kendte til truslerne mod Pia Kjærsgaard (DF), men han vidste også, at oplysningerne ikke kunne videregives. Med Morten Bødskovs egne ord ville »det kompromittere efterretningstjenestens kilder og efterretninger, som er dens hjertekule«.

	Det var altså, ifølge justitsministeren, konkrete og konfidentielle oplysninger, der førte til, at Politiets Efterretningstjeneste (PET) i sommeren 2011 forpurrede daværende Dansk Folkeparti-leder Pia Kjærs-gaard i at besøge Christiania sammen med Folketingets retsudvalg. Såvel PET som justitsministeren fandt sikkerhedsvurderingen så fortrolig, at de betragtede det som uforsvarligt at fortælle nogen som helst om den. Hverken medlemmerne af Folketingets retsudvalg eller hovedpersonen selv.

	Sådan har Morten Bødskov hidtil forklaret sin rolle i den sag, der tidligere på ugen var medvirkende årsag til, at PET-chef Jakob Scharf må forlade sit job.

	Men justitsministeren er nu kommet i karambolage med sin egen udlægning, efter at det i går kom frem, at oplysningerne om Pia Kjærsgaards sikkerhed nok var fortrolige, men de var ikke mere fortrolige, end at han kunne videregive dem til en helt anden person: den daværende formand for retsudvalget Anne Baastrup.

	Det var således hende, der i en e-mail til det øvrige retsudvalg fik afblæst medlemmernes og Pia Kjærsgaards studietur til fristaden. Men begrundelsen dengang stem- mer ikke overens med forklaringerne i dag.

	Ikke et ord om Pia Kjærsgaard og hendes sikkerhed var der således i den e-mail, Anne Baastrup sendte til retsudvalget. Heraf fremgår det derimod, at turen til Christiania måtte aflyses af helt andre årsager:

	Daværende politidirektør i København Johan Reimann var blevet forhindret i at deltage i et møde, der var planlagt forud for Christiania-besøget. Den forklaring kendte offentligheden ikke, før Berlingske i går lagde Anne Baastrups e-mail frem. I stedet for turen til Christiania ændrede Anne Baastrup dagsordenen til at handle om »teknisk gennemgang« af en rapport udarbejdet af det såkaldte Wendler Pedersen-udvalg, der ironisk nok fører tilsyn med netop efterretningstjenestens arbejde.

	Hvorfor Johan Reimann blev forhindret, ønsker han i dag ikke at oplyse nærmere om. Morten Bødskov ønsker heller ikke i et interview her i avisen i dag at fremlægge e-mail, breve eller anden godtgørelse for politidirektørens pludselige afbud til et arrangement med en for ham attraktiv gruppe af retsordførere.

	Tilbage står altså, at Anne Baastrups e-mail ikke nævner Pia Kjærsgaard med ét ord. Hun nævner ikke ét ord om beskyttelse af PET’s kilder. Ikke ét ord om at besøget kunne kompromittere konkret efterforskning. Ikke ét ord om alt det, der i dag angives af Morten Bødskov som legitime argumenter for at udskyde studieturen til et senere tidspunkt.

	Alle ordene bærer i én retning: At konstruere en troværdig, men ikke desto mindre falsk forklaring på det aflyste besøg.

	I går erkendte Anne Baastrup, at »mailen var upræcis«. Det var den sådan set ikke. Den var i bedste fald stærkt misvisende, i værste fald direkte manipulerende.

	»Men jeg forstod på Morten (Bødskov, red.), at det ikke var en god idé at videreformidle de her oplysninger,« udtalte hun i går til Berlingske.

	Anne Baastrups forklaring kompromitterer Morten Bødskov mere, end hun måske aner. Hvordan kan Morten Bødskov retfærdiggøre, at han videregav oplysningerne om Pia Kjærs-gaard til Anne Baastrup, når end ikke Pia Kjærsgaard selv blev orienteret om dem? Det hænger dårligt sammen, og det efterlader ikke blot et retssikkerhedsmæssigt problem i forhold til Pia Kjærsgaard. Det efterlader et politisk problem i forhold til medlemmerne af Folketingets retsudvalg. Og det efterlader et forklaringsproblem i forhold til offentligheden.

	Derfor må Morten Bødskov hurtigst muligt tage ordet og forklare sig én gang for alle. Indtil det sker, må den foreløbige konklusion som minimum være, at Folketingets retsudvalg er blevet ført bag lyset. Af retsudvalgets egen formand. Og af landets justitsminister.

