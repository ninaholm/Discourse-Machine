Den belejlige ignorance
Det er ikke kun forstokkede højreorienterede, der er resistente over for videnskabelig evidens, der går imod deres indgroede forestillinger. Vi er alle ignorante, hvis det er tilpas politisk belejligt


 
	Skal man kunne købe sig til sex med et andet menneske i Danmark? Debatten om det ømfindtlige emne fik ny ilt i sidste måned, da Europa-Parlamentet vedtog at anbefale et forbud mod købesex i EU’s medlemslande. Dermed fik en gammel mærkesag for den danske venstrefløj tilsyneladende fornyet rygvind.

	Men afstemningens resultat mødte modstand fra en uventet kant. 26 danske forskere i prostitution og menneskehandel protesterede mod anbefalingen. Kritik af forbud mod købesex har tit udspring i libertarianske henvisninger til princippet om fri ejendomsret. Men det var ikke tilfældet her; og det er nok de færreste, der vil mistænke flokken af universitetsantropologer for at være lakajer for højrefløjen. Faktisk var kritikken renset for ideologiske fanfarer. Forskernes argumenter byggede i stedet på en kritik af anbefalingens videnskabelige grundlag. De anførte slet og ret, at anbefalingen strider imod den foreliggende evidens: Der er ikke bevis for, at en lov imod købesex sikrer bedre sociale vilkår for prostituerede.

	Episoden bør vække eftertanke hos alle, der interesserer sig for prostitution som politisk emne. Men den er også interessant på et mere generelt niveau. Den illustrerer nemlig en kendsgerning, mange i den offentlige debat synes at glemme: Selektiv blindhed over for videnskabelig evidens findes i hele det politiske spektrum.

	Det er ikke fordi uvilje til at lytte til videnskaben er et ubeskrevet fænomen. Men det fremstilles næsten altid som et definerende træk hos en helt særlig politisk arketype: den doktrinære, faktaresistente højrefløjsideolog. Vi kender figuren fra reportager fra det amerikanske bibelbælte, hvor politiserede skolebøger beskriver uenigheden mellem kreationisme og evolutionsteori som »en kontrovers«. Vi kender også figuren fra klimadebatten herhjemme, hvor klimafornægtere kontrasteres med den overvældende videnskabelige konsensus om menneskeskabte klimaforandringer.

	Det vil imidlertid være en misforståelse at tro, at det kun er det yderste højre, der holder sig for ørerne, når den videnskabelige konsensus går deres præmisser imod. Det er tværtimod en universel tilbøjelighed.

	Det har den amerikanske forsker Dan Kahan illustreret i et elegant eksperiment. Kahan bad først en gruppe mennesker af forskellig politisk observans regne på resultaterne af et fiktivt medicinsk forsøg, der afprøvede effekten af en hudsalve. Resultaterne var præsenteret i tabelform, så det krævede en smule matematisk snilde at aflure, om salven havde virket godt eller dårligt. Som man ville forvente, afhang deltagernes resultater primært af deres matematikfærdigheder.

	Herefter bad Kahan en anden gruppe deltagere løse en lignende opgave, men med en lille justering. Denne gang handlede det fiktive studie ikke om en hudsalve, men om effekten af et forbud mod skydevåben på antallet af drab. Og pludselig så resultaterne helt anderledes ud. Selv om tallene var helt de samme som før, fik venstreorienterede deltagere nu systematisk én type resultat: Nemlig at forbuddet ville føre til færre drab. Højreorienterede deltagere kom frem til det modsatte. Tendensen var den samme, uanset hvilket resultat tallene rent faktisk pegede på. Da opgaven drejede sig om et politisk højspændt spørgsmål, svigtede regneevnerne altså pludselig. I stedet var det fordommene, der drev konklusionen – både for de venstre- og de højreorienterede.

	Kahans forsøg viser, hvor nemt politiske kontroverser kan svække vores evne til at forholde os åbent og værdifrit til evidens. Politisk engagement i en sag får os til at praktisere det, politologer kalder motiveret ræsonnering: Vores fortolkning af ny information får et politisk motiv, nemlig at stille vores egen position i det bedst mulige lys.

	Tilbøjeligheden til motiveret ræsonnering kan forklare, hvorfor antropologernes protest næppe får flertallet i Europa-Parlamentet til at skifte holdning. Og tilbøjelighedens gennemslag både til højre og venstre viser, hvorfor det er en fejl at sætte enkeltudsnit af det politiske spektrum i bås som ignorante. Vi er alle sammen ignorante, hvis det er tilpas politisk belejligt. Derfor bør vi påskønne, når folk formår at forholde sig genuint fordomsfrit til ubekvemme kendsgerninger. De løser en demokratisk kerneopgave, det ligger i vores natur at forsømme.

Frederik Hjorth er ph.d.-studerende ved Københavns Universitet.

