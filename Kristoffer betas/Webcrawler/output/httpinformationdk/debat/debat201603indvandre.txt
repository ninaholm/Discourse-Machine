Din ’indvandrerkvinde’, min supermor
Med et enkelt ord homogeniserer og usynliggør du minoritetskvinder. Men kære Ellen Trane Nørby, du kender ikke min mor. Hendes historie passer ikke ind i dit narrativ. Hun er ikke din ’indvandrerkvinde’


 På kvindernes kampdag den 8. marts holdt du kamptale i Vega som ligestillingsminister. Du berørte de udfordringer, vi har på området. I den sammenhæng talte du om ’indvandrerkvinders’ vilkår og udfordringer, når det kommer til ligestillingen mellem køn i minoriteten.
’Indvandrerkvinder’; et enkelt ord, som homogeniserer og usynliggør minoritetskvinder og distancerer dem fra deres eget køn, deres egen identitet. Ekskluderende og fremmedgørende talte du om danske minoritetskvinder som en slags tredje køn uden ansigt, navn og historie; alt imens du talte om lige vilkår og lige rettigheder.
Men Kære Ellen Trane Nørby, min mor er ikke din ’indvandrerkvinde’. Hendes navn er Rabiha El-Jabri, familiesammenført gennem ægteskab. En fredag eftermiddag i Palæstina, 18 år gammel, fik hun beskeden om, at hun skulle giftes. Mandag landede min far i Palæstina – han havde allerede boet i Danmark i 12 år – lørdagen efter landede de sammen i København. Det var den 16. oktober 1978.
Jeg glemmer aldrig de 10 år af min barndom, hvor min mor arbejdede, i hvad der svarer til tre fuldtidsstillinger. Derudover tog hun sig også af min fars søn fra et tidligere ægteskab. Stadig i dag arbejder hun over 37 timer. Ikke for pengene, men fordi hun finder gode venskaber i de ældre, hun passer. Det er sjovere for hende at være sammen med dem otte timer hver dag end at sidde alene i et klinisk rent hjem med kedeligt tv.
I 34 år har hun været en hjælpende ven for andres mor eller far. Holdt dem i hånden, lyttet til dem og udvekslet de gode og triste historier. Berørt, når de åndede ud for sidste gang. 34 år! For de danske borgeres mødre og fædre, som hun har været en nær ven og en ydmyg hjælper for igennem al den tid, har hun aldrig bare været ’indvandrerkvinde’.
Samlede stumperne
Det var ikke nogen nem start på det viede liv i Danmark. De kom dårligt fra start. Ad flere omgange flyttede min mor ind hos min onkel og tante i København, hvor der var omsorg og forståelse. Det var et af de forhold, der begynder som koldt vand i en gryde sat over komfuret på lavt blus. Fire år skulle der til, før kærligheden kunne bryde igennem.
I 1982 begyndte hun at arbejde som hjemmehjælper på plejecenteret Bakkegården i Aarhus. Hun stod op kl. 5.30 hver morgen, gjorde sig klar til arbejde, vækkede mig og min bror og fik os sendt godt i skole. Hun var hjemme igen kl. 15.45 præcis. Hver aften lavede hun mad til familien. Før og efter maden lavede hun hovedrengøring i hele hjemmet. Altså hver eneste dag.
Det gør hende ikke til din ’indvandrerkvinde’, Ellen Trane Nørby.
Hun er den kvinde, der samlede sig selv og stumperne fra vores familie sammen, efter at min far gik bort i 1999. De var ellers lige påbegyndt en ny fase i livet, min mor og min far. Jeg var blevet 15 år og kunne tage vare på mig selv, så de var så småt begyndt at rejse sammen; korte weekendophold og den slags, bare de to. En ny lykkelig tid i livet, der blev taget fra hende med et snuptag. I stedet for at pakke tasken til ferie pakkede hun tasken til sin mands begravelse.
Min afsked var et løfte om at gøre ham stolt. Jeg ville få en god uddannelse. Det havde altid været hans ønske på mine vegne.
Han havde efterladt hende med en gæld på en halv million. Huslejen i en fireværelses var for høj. Hun havde aldrig før forholdt sig til, hvad hun havde i banken, hvad en selvangivelse skulle bruges til osv. Der var meget, hun skulle lære. Lønnen som hjemmehjælper holdt os kun akkurat oven vande. Livremmen blev spændt helt ind, hver en krone blev vendt.
Men det gør hende ikke til din ’indvandrerkvinde’, Ellen Trane Nørby.
36 klik i et svirp
Jeg startede i 10. klasse på en privatskole. Jeg havde søgt om friplads, fordi jeg vidste, det havde betydning for min mors økonomi. Fripladsen blev nægtet, men det var ikke noget, jeg skulle bekymre mig om, sagde hun bare. Vi flyttede til en treværelses lejlighed inde i byen. Hun begyndte at arbejde to fuldtidsjob.
Det var hårdt i starten, også for mig at være vidne til. Jeg ville tage et arbejde, men det kunne der ikke blive tale om. Jeg skulle bare koncentrere mig om skolen og blive ved med at træne med mit basketballhold. Min mor vidste, at basket betød meget for mig. Hun vidste, at spillet udviklede nogle unikke kompetencer, jeg ikke kunne få med fra hjemmet.
Jeg var ikke uden fejl, og det var en hårfin grænse mellem at tage ansvar og lære af sine fejl. Flere gange måtte hun træde til og redde mig ud af mit eget rod. Et krav om tilbagebetaling af SU på i alt 36.000 kroner vendte op og ned på alt. Jeg ville tage konsekvensen af min uagtsomhed; tage et arbejde og udskyde studiet. Men sådan spillede klaveret ikke. Min mor hev mig med ned i banken, så jeg kunne kigge på, mens hun betalte min gæld. 36 klik i et svirp, av!
»Nu holder du, hvad du lovede din far,« sagde hun til mig bagefter.
Tillykke med fødselsdagen
For min mor er der ingen middelvej, ingen tøven og ingen fortrydelse. Hun gik forrest i mit liv hver eneste dag, intet offer var for stort. For ser du, Ellen Trane Nørby, hun er ikke din ’indvandrerkvinde’. Hun er min supermor.
Siden 1982 har hun ikke haft en eneste dag som ledig i Danmark. På 34 år i det samme fag har hun uddannet sig fra hjemmehjælper til sosu-hjælper. For nogen lyder det muligvis ikke af meget. Men at se en kvinde på 48 år indtage den danske skolebænk for første gang og gennemføre en toårig uddannelse og forcere alle forhindringerne på vejen, det må være imponerende og inspirerende for de fleste, især mig.
Hun sluttede studiet af med et 9-tal i dansk. En stor personlig sejr, vi stadig snakker om. Du kender hende ikke. Hendes historie passer ikke ind i dit narrativ. Når mit liv har brændt på, har hun på et splitsekund, som på en snurretur ind og ud af en telefonboks, forvandlet sig til en vaskeægte Supermor.
Så kære Ellen Trane Nørby, min supermor er et enestående eksempel på en kvinde, der hele sit voksne liv har været offervillig; kæmpet sin kamp for ligestilling og på sin egen måde kæmpet min kamp for ligestilling. De kvinder, du forsøger at tale for, og som behøver dig som frontfigur i ligestillingens navn, er kvinder, der hver dag kæmper mod at være nogens ’indvandrerkvinde’. Det er det, der menes, når vi siger: Kvindekampen differentierer ikke. Kvinden er lige for kvinden, hjemmehjælperen er lige for ministeren.
Og til min kære mor med S for Super på brystet og M for mor i hjertet vil jeg sige: Klap dig selv på skulderen. Du kan ånde lettet op. Det er lykkedes. Du er lykkedes.
I dag løfter jeg fanen højt i dit navn, i kvindernes navn og ikke mindst i alle mødrenes navn. For der er mange andre kvinder som dig derude. Kvinder, der har kæmpet hver eneste dag i deres liv, siden de kom til Danmark. Kvinder, der ikke passer ind i ligestillingsministerens stereotype forestilling om en ’indvandrerkvinde’.
Jeg elsker dig for det fantastiske eksempel, du er. Og i dag, onsdag den 16. marts, er til og med din fødselsdag.
Tillykke.
Niddal El-Jabri er selvstændig

