Røveri ved højlys dag
De sociale medier er blevet fantastiske megaplatforme for nyheder. Problemet er, at de stjæler med arme og ben


 I ofte hede diskussioner med net-entusiaster og ved læsning af hundreder af mere eller mindre tænksomme skriverier om nettets og ikke mindst de sociale mediers betydning for journalistikken møder jeg ofte synspunktet, at de ’nye’ medier er fyldt med nyheder, og at man derfor slet ikke har brug for de ’gamle’ af slagsen. Internettet i sig selv er en kæmpestor nyhedsskabende maskine, lyder argumentet. Og derfor er der ikke er brug for journalister, redaktionelle processer, radio eller tv. Det er håbløst gammeldags. Fremtiden er her allerede på Facebook, Google, Linked-in, Twitter, Instagram, Viper og alle de andre.
Jeg ser dagligt mange nyheder på f.eks. Facebook og Twitter. Både nyhedsartikler, analyser og kommentarer. Stort set altid nyheder fra ’gamle’ medier i form af links til det, der nu hedder premium content. Det var via Twitter, jeg først læste om Statsløsekommissionens rapport, om brandstiftelse på et islamisk center og The Economists analyse af den kinesiske valutanedskrivning.
Fælles for de historier og stort set alle de andre var, at de kom fra et ’gammelt’ medie. Facebook er på samme måde en distributionsmetode for rigtige nyheder, lavet af andre. Google er også et genialt gigantisk arkiv, der opdateres hvert sekund.
Rigtige nyheder, som når vor nye justitsminister synes, at han skal delagtiggøre befolkningen i hans syn på dette eller hint, kommer direkte fra ham til Facebook. Hvis ikke han havde været justitsminister, ville hans synspunkter have været en lille dråbe i oceanet af andre meningstilkendegivelser og meddelelser om fødsler, død, solnedgange, grill i sommernatten eller en sød ny kattekilling.
De sociale medier er blevet fantastiske megaplatforme for nyheder. Det fik i weekenden Murdoch-imperiet News Corporations øverste chef, Robert Thomson, til at tage bladet fra munden i en tale under en prisuddeling i Australien. Han beskyldte f.eks. Google for at være en piratvirksomhed, der snylter på journalistiske virksomheder, LinkedIn betegnede han som »indbildske spammere«, og som det er tilfældet for Facebook, er disse organisationers nye interesse for premium content baseret på det, journalistiske virksomheder har produceret i dyre domme – »og de har vel at mærke en udpræget modvilje mod at betale for det«, sagde han.
Der er utallige journalistiske årsager til at være dybt mistænksom over for den globale mediemaskine News Corporation, men Thomson rører ved et centralt økonomisk problem i den igangværende mediekrise. Nemlig, at journalistiske arbejdspladser over hele verden trues, og at de journalister, der nu ansættes på sociale medier eller Google, ikke skal skrive eller lave nyheder, men kuratere, altså udvælge og sammensætte, nyheder, som de stjæler med arme og ben fra ’rigtige’ indholdsproducerende virksomheder.
Medievirksomhedernes modtræk er at bygge betalingsmure. De kan så medvirke til en stigende irritation hos millioner af tilvænnede gratister, der i stigende grad løber panden mod betalingsmuren, når Facebook eller Twitter linker til en artikel. De medievirksomheder, der i årevis selv har lagt deres stof ud til fri afbenyttelse og stadig gør det i stort omfang, er derfor i høj grad selv skyld i problemet. Det er en sørgelig og selvskabt plage, for nu at omskrive den gamle salme. Teknologien og ikke mindst globaliseringen har gjort det næsten umuligt effektivt at standse dét, Thomson anser for at være røveri ved højlys dag. Den digitale tidsalder har med Thomsons ord »skabt en atmosfære præget af had mod at investere i journalistik«.
Når en topchef for en af verdens største nyhedsorganisationer i den grad går til angreb på de store digitale virksomheder, er der grund til at lytte. Men han anviser ingen konkret vej ud af den misere, han og tusinder af hans kolleger selv har været med til at skabe.
Lasse Jensen er mediejournalist. Klummen er udtryk for skribentens egen holdning

