Dobbelt chok
LEDER


 Fra hårdt til hårdere: Regeringen har sammen med partierne i blå blok ladet grønthøsteren skære forskning, kultur og sociale formål med milliarder af kroner. De beskårne er henvist til at søge midler i private fonde. Nu viser det sig, at den mulighed skærer blå blok også i.
Som en del af højrefløjens finanslovsforlig indgår, at fonde, der står for uddelinger til almennyttige og almenvelgørende formål, fremover får ændret deres beskatningsregler, så uddelingerne bliver mindre. Rent skatteteknisk handler det om, at blå blok vil ophæve ’det særlige konsolideringsfradrag’ og ’den særlige overførselsregel’. Det giver staten en merindtægt på 200 millioner kr., som blå blok vil bruge på at gøre det billigere for virksomhedsejere at lave generationsskifte.
Fondene er forfærdede. »Jeg troede, det var løgn,« siger direktør i Bikubenfonden, Søren Kaare-Andersen, til TV 2. Han tilføjer: »Det kommer til at ramme kulturen, som lige har været igennem en ordentlig omgang. Det kommer til at ramme det sociale område. Og det kommer til at ramme forskningen, som også har været igennem en ordentlig omgang. Så alle bliver ramt på begge sider af kinden.«
Det er store penge, det drejer sig om. Ifølge konsulentvirksomheden Kraft & Partners uddelte de 45 største fonde i Danmark sidste år ni milliarder kr. til almennyttige formål, som dækker alt fra forskning, kultur og sociale initiativer.
Følgen bliver et fattigere civilsamfund. Til Altinget siger CBS-professor Anker Brink Lund: »Det kan godt være, man sparer 200 millioner kr. om året, men resultatet kan sagtens blive mindre udlodninger til samfundet på en milliard kr. årligt.«
Beskæringerne af de private fondes uddelingsmuligheder hænger rædselsfuldt sammen med det samfundssyn, som partierne i blå blok bedyrer, at de har.
Rent grinagtigt er det at læse i Lars Løkke-ministeriets regeringsgrundlag. Her står der om »effektiv hjælp til socialt udsatte«, at der skal gives »bedre muligheder for, at private organisationer og frivillige kan tage et medansvar«. Under overskriften »Ambitiøs forskning« står i regeringsgrundlaget om universiteterne: »Egenfinansieringen øges. Det kan f.eks. ske ved øget kommercialisering eller tiltrækning af midler fra virksomheder eller fonde.«
Jovist, dobbelt ramt er forskning, kultur og frivilligt socialt arbejde. Og dobbelt er de borgerlige partiers moral.

