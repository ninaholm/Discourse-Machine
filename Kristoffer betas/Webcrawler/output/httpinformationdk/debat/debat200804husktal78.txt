Husk disse tal: 78-22
Uden en fuldstændig rømning af de jødiske bosættelser på Vestbredden er der ingen chancer for fred mellem israelere og palæstinensere
Skønt Israel i år kan fejre sin 60-årsdag hersker der en dyster stemning i landet. På billedet viser en palæstinensisk kvinde i en flygtningelejr tæt ved Nablus sin modstand med israelerne.


 Det er forbløffende, at Israels højrefløj og dens amerikanske sponsorer overhovedet har kunnet overbevise en eneste person i verden om, at de jødiske bosættelser på Vestbredden ikke udgør den altafgørende årsag til den israelsk-palæstinensiske konflikt.
Konflikten handler om, hvem der i sidste ende skal kontrollere Vestbredden, Gaza og Østjerusalem. Den handler ikke længere om Israels ret til de 78 procent af det historiske Palæstina, der udgør Israel, som det så ud før Seksdageskrigen i 1967. PLO indrømmede Israels ret til at have en stat i dette territorium for 20 år siden og har aldrig trukket denne indrømmelse tilbage. Den handler heller ikke om, hvorvidt palæstinenserne har ret til deres egen stat, for den ret indrømmede Israel dem for 15 år siden, og ej heller denne indrømmelse er trukket tilbage.
Nej, konflikten handler om, hvem der skal kontrollere de besatte områder. En endelig statusaftale må omfatte fuld sikkerhed til Israel til gengæld for en palæstinensisk stat på Vestbredden, i Gaza og Østjerusalem. Sådan er det, og det ved alle.
Selv Khaled Mashal, Hamas' politiske leder, sagde i denne uge fra sit eksil i Syrien, at "palæstinenserne har en fælles holdning, at en palæstinensisk stat skal oprettes ud fra 1967-grænserne." De Arabiske initiativ (den saudi-arabisk støttede plan, som alle arabiske nationer bakker op om) anerkender ikke blot Israels ret til de 78 procent af Palæstina, der udgør Israel, men lover også fuld anerkendelse og normalisering af alle relationer, hvis palæstinenserne får en stat på de resterende 22 procent.
Mere end en klynge huse
Ikke desto mindre har den ene israelske regering efter den anden udvidet bosættelserne på dette territorium uden tanke for følgerne. Endnu i dag fortsætter Ehud Olmerts Kadima denne dårskab ved at give grønt lys for nye bosættelser, skønt den samtidig erklærer sin vilje til at nå frem til en fredsaftale med palæstinenserne.
Det kommer ikke til at ske på de vilkår. Hvordan kan israelerne hævde, at de forhandler i god tro, når de samtidig tilraner sig nyt land? Det svarer til at forhandle om prisen på en ny bolig, man ønsker at købe, samtidig med at ens familie allerede er gået i gang med at flytte ind med møbler og hund.
Der kommer aldrig nogen fredsaftale, hvis bosættelserne bliver tilbage, og det ved alle. 
Kendsgerningen er, at en bosættelse er mere end en klynge huse. Som en aktivist fra Israels antibosættelsesbevægelse udtrykker det: "En bosættelse er aldrig bare en befæstet gruppe af villaer med røde tage på toppen af en besat høj ... en bosættelse betyder også israelske soldater. Den betyder kontrolposter, og veje, der forbinder den med andre bosættelser og med selve Israel. Og en vej er heller ikke bare en strækning på en stribe jord - en vej er et stadig ekspanderende 'sikkerhedsbælte' på begge sider, dvs. et bælte, som rækker ind over palæstinensiske marker og bygninger, som så må ryddes bort af israelske bulldozere. Disse stadig ekspanderende vejes funktion er ikke kun at tjene bosætternes transportbehov, men at afskære palæstinensiske byer og landsbyer fra hinanden, kantonisere territoriet og opsplitte palæstinenserne til minimale og adskilte enheder."
Uden bosættelserne var der ikke behov for 500 kontrolposter og vejspærringer, hvoraf de fleste ikke skal bevogte en indgang til Israel, men hæmme palæstinensernes bevægelsesfrihed på Vestbredden. Bosætterne ønsker ikke at tænke på de lokale palæstinensere, ja end ikke at se dem. Mellem kontrolposterne og gennemfartsmotorvejene kan bosætterne køre fra hjemme til jobbet eller fodboldtræningen uden overhovedet at møde en eneste araber. Araberne derimod kan knapt nok bevæge sig fra hus til hus eller til jobbet uden at blive konfronteret med ydmygende forhindringer.
Ironien i alt dette er, at kun de færreste israelere kan se noget formål med disse bosættelser. Beklageligvis har israelerne ikke så meget at skulle have sagt, da bosætterne er organiseret i magtfulde lobbyer, der truer med at bringe enhver regering, der trodser dem, til fald. Det er derfor premierminister Olmert lader udvidelsen af bosættelserne passere. Han ville hellere være premierminister end at have retten på sin side, og derved adskiller han sig ikke fra de fleste politiske ledere.
Men dette minoritetstyranni kan ikke blive ved. De seneste meningsmålinger viser, at israelerne har tabt al tiltro til deres regering, og at den kandidat, kan samle flest stemmer, er "ingen af ovennævnte". Israelerne har resigneret.
Fortjener bedre
Skønt Israel i år kan fejre sin 60-årsdag hersker der derfor en dyster stemning i landet. Det er ikke så sært, at de israelske medier kan berette, at de kommende festligheder ikke imødeses med nogen særlig glæde. Folk ser ingen grund til at fejre noget, når fremtiden tegner til at blive mindre ærefuld end fortiden.
Det er tragisk. For oprettelsen af Israel og nationens succes som et sikkert hjemland for det jødiske folk fortjener at blive fejret med maner. 65 år efter at den 24-årige jødiske helt Mordechai Anilevicz førte an i den håbløse opstand imod nazisterne i det besatte Warszawa, er Israel i dag verdens fjerdestærkeste militærmagt. Det er i stand til at forsvare sig selv og i en vis forstand forsvare jøder verden over. Moderne hebræisk blev ikke talt af en eneste person i 1880, nu tales det af syv millioner israelske jøder og palæstinensere foruden af gæstearbejdere fra lande som Rumænien og Thailand. Næsten syv millioner israelere lever trygge liv i en moderne stat. Hvor tåbeligt er det ikke at bringe denne historiske triumf i fare, fordi vores politikere er bange for marginaliserede ekstremister for slet ikke at tale om deres angst for status quo-lobbyen i Washington D. C.? Israel fortjener bedre. 
M. J. Rosenberg er leder af ngo'en Israel Policy Forum
© Commongroundnews og Inf.
Oversat af Niels Ivar Larsen 

