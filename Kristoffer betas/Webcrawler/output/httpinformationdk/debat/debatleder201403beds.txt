Bedst at bo til leje – eller eje?
LEDER


 
	 

		Og bjerget barslede med en mus. By- bolig- og landdistriktminister Carsten Hansen (S) spillede i går ud med nogle beskedne ændringsforslag til lejeloven. Selv den nøjsomme fødsel har været hård. Med noget, der næsten lyder som skadefryd over egen ulykke, forklarede Carsten Hansens ministerium ved præsentationen, at den gældende lejelov er uigennemskuelig og tilmed byrdefuld for især de mindre udlejere:


	»Derfor har der – både politisk og blandt lejere, udlejere, administratorer, advokater og andre brugere – været et ønske om at forenkle og modernisere lovgivningen. Det har skiftende ministre for boligområdet forhandlet med lejer- og udlejerorganisationer om i otte år. Desværre uden at nå et resultat, som parterne har kunnet blive enige om.«

	Otte års forhandlinger – uden nogen enighed! Det siger noget om, hvor øm en byld lejeloven er.

	En oldefarlov kunne man fristes til at kalde lejeloven. Den er fra 1939. Den blev til som et værn af danske lejere mod krigstumult i Europa. Under den tyske besættelse blev praktisk talt intet nyt privat udlejningsbyggeri opført, og bagefter – da babyboomerne skreg i deres vugger – hærgede bolignøden. Unge par var nødt til at gifte sig for at komme i betragtning til en lejlighed. Deraf fulgte megen ulykke.

	Et af udlejningsbyggeriets forbandelser er, at nybyggeri bliver dyrere i takt med inflationen. Det gør det mere attraktivt at bo til leje i ældre udlejningsbyggeri, hvis ikke dets leje stiger med inflationen.

	Og det har den ikke gjort, fordi en stigning ville opleves som uretfærdig af de ’gamle’ lejere – og være en politisk utålelig forgyldning af ejerne af de ældre udlejningsejendomme.

	Hvor risikabelt det er at søge balancer på boligmarkedet, fik J. O. Krags socialdemokratiske mindretalsregering at føle, da den i 1965 indgik boligforlig med de borgerlige. Forliget forhøjede lejen i den ældre boligmasse, åbnede for udstykning i ejerlejligheder – og fordoblede SF’s mandattal til 20 ved folketingsvalget året efter. Socialdemokraterne bidrog med de syv.

	Herefter var lejeforhøjelser i den ældre boligmasse pillet af de politiske partiers reformprogram. Da en ung og ambitiøs boligminister Thor Pedersen (V) i midten af 1980’erne præsenterede sin statsminister Poul Schlüter for et oplæg til en liberal boligpolitik, kasserede Schlüter forslagene med ordene: »Denne regering har ingen boligpolitik.«

	Skævvridningen af boligmarkedet er i det store og hele fortsat uændret. De, der kender nogen, kan være så heldige at få sig en attraktiv og rimeligt billig lejebolig. En løsning, som begge VK-ledere, Lars Løkke og Lars Barfoed, har fundet personligt belejlig – uanset deres partiers hyldest til ejerboligen som livsform.

	Når nu regeringen foreslår diverse mindre justeringer af lejeres rettigheder og udlejeres pligter, så rykker det ikke noget ved den store ubalance på boligmarkedet – og ved det store spørgsmål: Hvordan kan lejen i den ældre boligmasse sættes op på en måde, så det er socialt acceptabelt? For eksempel ved, at en betydelig del af provenuet går til at nedsætte lejen i det nye byggeri.

	Det er værd at huske, at lejeloven kun gælder en femtedel af det samlede boligmarked, nemlig de private lejeboliger, der rummer omkring 850.000 lejere. Det almennyttige, også kaldet sociale, boligbyggeri har sin egen lovgivning, lige som andelsboligerne har sin. Og ejerboligerne har.

	Men for hele boligmassen gælder det, at der er ubalancer og uretfærdigheder nok at tage fat på. I 00’erne, hvor VK-regeringerne pustede boligboblen op, tjente ganske mange boligejere månedligt mere på deres ejendomsværdistigning end på deres arbejde. Nu har boligejerene fået problemer og kan få flere endnu, hvis de lejer deres ejerbolig til nogen, der bagefter går til Huslejenævnet og får sat lejen ned med tilbagevirkende kraft, fordi den ligger over »det lejedes værdi« – en af lejelovgivningens mange mysterier.

	Chokket på ejerboligmarkedet har skabt ny interesse for at bo til leje – en løsning, der er bedre forenelig med skiftende samlivsformer. Man tør næsten ikke foreslå det. Men: Hvad med en sagkyndig boligkommission til at give hele boligmarkedet en normalistandsættelse?

