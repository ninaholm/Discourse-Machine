Vi har ikke noget pengetræ i baghaven på Amager
De samme politikere og meningsdannere, der i årevis har skreget på effektivitet og relevans i humaniora, kalder det nu en national katastrofe, at vi stopper optaget til græsk og 12 andre små fag. Enig! Men hvor skal pengene ellers komme fra?


 Beslutningen om at nulstille optaget i 2016 til 13 små fag på Københavns Universitets Humanistiske Fakultet har fremprovokeret mange kommentarer.
Små uddannelser – som KU i årevis har fastholdt som væsentlige på grund af den viden, de repræsenterer, men som til daglig lever et stille liv langt uden for offentlig opmærksomhed og stor studenterinteresse – er nu absolut uundværlige nationale perler, der ikke må kastes bort.
Man hører udtryk som ’national katastrofe’, ’kortsigtet planlægning’, ’tonedøvt universitet’. For De Konservatives Mai Mercado bliver det endog over hendes lig, hvis vi lukker Klassisk Græsk. Kan vi ikke prioritere anderledes? KU har jo masser af penge – forestillingen om det kornfede universitet er åbenbart ikke kun uddannelsesministerens.
Læs også: Hvem har brug for græsk?
Det er overflødigt at sige det, men for tydelighedens skyld: Når humaniora har opretholdt 22 små fag i lang tid, selv om de ikke er ’en god forretning’, er det, fordi vi mener, at de er værd at holde på – de repræsenterer et væsentligt vidensberedskab.
Følgeslutningen burde give sig selv: Når vi sætter 13 af studierne på en slags observationsliste, er det ikke, fordi vi nyder det eller har forladt vores grundstandpunkt, men fordi vi ikke har andet valg. Stillet over for et regeringskrav om at spare uhyrlige beløb på få år – et krav, der er næsten umuligt at indfri – må vi finde besparelser over hele vores uddannelsesbredde. Nulstillingstiltaget skal forstås i den kontekst.
Som en tænkepause, der giver mulighed for i et fremadrettet perspektiv at vurdere overlevelsesmulighederne for en række uddannelser, der er fagligt vigtige, men økonomisk sårbare på grund af den statslige adgangsbegrænsning på uddannelserne.
Læs også: International forskningselite advarer mod lukning af sprogfag
Optaget på uddannelserne er i forvejen lille og står til at blive endnu mindre. Enkelte har udsigt til et optag i 2018 på 1-2 studerende. Ikke ligefrem oplæg til et aktivt studiemiljø – især ikke hvis de få optagne falder fra, hvilket ikke er usandsynligt. Og ekstremt dyrt.
Tag jer nu sammen
Men skal alt da måles på uddannelseseffektivitet og økonomisk produktivitet? Nej, ikke hvis det stod til mig, men fakultetet skal spare i et omfang, der svarer til en bemandingsreduktion på ca. 200 ansatte over tre år, og det kan desværre ikke lade sig gøre uden at skele til fagenes økonomiske bæredygtighed.
Man bør ikke glemme, at det netop er den slags krav og forventninger om effektivitet og relevans, humaniora i årevis er blevet konfronteret med – fra politikere, erhvervsfolk, medier, produktivitetskommission, kvalitetsudvalg, økonomer og andre selvudråbte eksperter. Fra dem alle har det lydt, nærmest unisont: »Tag jer nu sammen, bliv effektive, samfundsrelevante, nyttige, forlad elfenbenstårnet, producer kandidater til beskæftigelse og ikke arbejdsløshed!« 
I stort omfang i øvrigt de samme stemmer, der nu ikke kan bære, at eksempelvis eskimologi eller tyrkisk er lukningstruede. Stemmer, der i andre sammenhænge har peget på de mange småfag som en overflødig luksusvare på humaniora-hylden.
Læs også: Det Danske Akademi kritiserer lukning af sprogfag
Stemmer, der selv nu ikke er ganske forstummet. Hvad man hører fra uddannelsesministeren om den kommende nationale sprogstrategi eller erhvervs- og vækstministeren om relevante sprogkompetencer er ikke just beroligende toner for småfagsbredden og det permanente grundberedskab af viden og dannelse, den repræsenterer.
Skærer alle steder
Men kan vi da ikke bare skære andre steder og fastholde alle småfagene? Svaret er, at vi skærer alle steder, ganske dybt endda, for ellers kan man ikke komme i mål med reduktioner i den størrelsesorden på kort tid.
Hvis vi omvendt friholdt alle småfag og lagde deres bidrag til reduktionerne over på andre og mere ’rentable’ uddannelser, ville vi grave vores egen grav. Vi ville smøre ressourcerne så tyndt ud over hele den eksisterende uddannelsesbredde, at alle uddannelser undtagen 4-5 stykker ville komme på den næste observationsliste.
Så kunne vi blive nødt til at lukke f.eks. tysk, litteraturvidenskab, filosofi, arkæologi eller kina-studier. Jeg forestiller mig det ramaskrig, det ville medføre fra de samme interessenter. Det må I ikke. Det er ansvarsløst. En national katastrofe!
Læs også: Leder: Sprogene sejler
Enig. Men så burde man måske lægge ansvaret for den, hvor det hører hjemme og ikke rette smed for bager. På de nuværende vilkår kan det bare ikke lade sig gøre at opretholde det hele. Vi har ikke noget pengetræ voksende i baghaven på Amager.
Og selv om vi havde, ville finansministeren nok have plukket det, før vi havde haft tid til at se os om.
Ulf Hedetoft er dekan på Det Humanistiske Fakultet, Københavns Universitet

