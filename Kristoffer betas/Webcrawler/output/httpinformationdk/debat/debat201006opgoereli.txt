Opgør med elitens pædagogik
Det er trættende, at den akademiske elite ikke har mere opfindsomme svar på tidens udfordringer end den sædvanlige hyldest til teoretiske komplekser. Vi bør satse på en mere jordnær pædagogik, der rent faktisk giver børn og unge lyst til at tage ansvar for andre
Elever, som lider nederlag i matematiktimen, lider sikkert også nederlag i samfunds-økonomisk teori, og derfor vil de også i fremtiden beskytte sig mod de nederlagstruende møder med fagets indhold. Det kan ikke bare forklare skole-træthed her og nu. Det kan også forklare en stigende samfunds-træthed blandt ikke-uddannede grupper i samfundet, siger dagens kronikør.


 Pædagogiske spørgsmål vil altid være en central del af den offentlige debat. Det vil de, fordi de handler om formningen af de mennesker, der skal udgøre fremtidens samfund. Det gør på den ene side pædagogik til en magtfaktor og på den anden side til en uhyre vanskelig disciplin. For ret beset kan vi kun besvare de pædagogiske spørgsmål ved kloge os på en fremtid, vi endnu ikke kender.
Pædagogik betyder at 'lede barnet'. Oftest forbindes det med opdragelsen, hvormed de voksne pakker barnet ind, belærer det, udstikker retningslinjer for dets færden for så til sidst at give slip, så det nu voksne barn kan styre livet selv. Pædagogik handler om ved ydre påvirkning at bringe et barn til selvbestemmelse.
Det forhold er imidlertid udfordret. I disse år får vi ofte at vide, at vi lever i en foranderlig verden uden faste holdepunkter. Man styrer selv, hvad der er rigtigt og forkert. Det pudsige og det problematiske er, at børn og unge, der ikke engang er fyldt 18, bliver omfattet af retorikken om, at vi er i stand til at danne os selv som mennesker. Vi forventer, at de allerede fra en tidlig alder er i stand til at tage myndige beslutninger. Det kunne jo lyde ganske behageligt for de karrieremindede forældre, hvis arbejde ikke efterlader plads til seriøse overvejelser vedrørende barnets opvækst. Til gengæld placerer det alle pædagogerne og lærerne i en lidt uheldig situation. For hvad skal de nu lave?
Den groteske situation herfor er læreren, der beder børnene gøre, lige hvad de har lyst til, hvortil Søren svarer, at det skal han da nok selv bestemme, og Susan fortvivlet spørger, om hun virkelig behøver gøre lige det, man har lyst til.
Pointen er jo selvfølgelig, at der må være en eller anden form for pædagogisk autoritet eller gyldighed, der sætter sig igennem og hjælper eleverne med at sætte retning på opdragelse, skole og uddannelse.
Pædagogisk ideal
Hverken lærere eller elever kan leve med en pædagogik eller en skole, der ikke sætter grænser for, hvad der er rigtigt eller forkert, godt eller dårligt. Der skal sættes grænser, for hvis målet er, at de her elever på et tidspunkt skal blive selvbestemmende, så skal de have en idé om, hvordan de kan udnytte selvbestemmelsen til også at tage vare på andre.
Med andre ord skal der noget moral ind i pædagogikken. Det er da også kun naturligt, for når pædagogikken handler om fremtiden undgår den ikke at være normativ.
Når det især i dag synes særligt relevant, hænger det sammen med påstanden om, at vi i dag lever i en globaliseret verden. Det vil sige en verden, hvor mine handlinger ikke kun har konsekvenser for mig selv, men potentielt set for hele menneskeheden. Mit daglige overforbrug af energi er medårsag til en sandsynlig oversvømmelse af Maldiverne, og amerikanske investorers ansvarsløse brug af penge gør det sværere for mig at finde et nyt job.
Derfor kræver mange uddannelsestænkere, at vi alle må dannes som verdensborgere. Det vil sige, at børn og unge gennem opdragelse, skole og uddannelse skal geares til at indgå ansvarsfuldt i et verdenssamfund.
Elitær misforståelse
Hvad betyder det egentlig for sådan noget som undervisningen i folkeskolen? Jo, umiddelbart betyder det, at globale temaer skal sætte dagsordenen for undervisningens indhold. I ugebrevet A4 kunne man i uge 12 læse om den franske økonomiprofessor Jean Pierre Boisvion, der beklagede de europæiske befolkningers mangel på basal samfundsøkonomisk viden. Da en ganske pæn del af den offentlige debat handler om økonomi (socialpolitik, skattetryk, sundhedsbudgetter osv.), er det selvfølgelig bekymrende, at store dele af befolkningen ikke kan forklare, hvad ord som rente, moms og omsætning egentlig dækker over. Derfor må man til dels give professoren ret i, at der foreligger en vigtig pædagogisk opgave i allerede på grundskoleniveau at sætte samfundsøkonomi på skoleskemaet.
Desværre er det typisk, at uddannelseseliten (i dag er det også politikerne) reagerer på denne type af problemer ved at kræve udvidede læseplaner, mere faglighed, flere kundskaber og mere teori ind i skoleverdenen.
Hvad de ikke har øje for er, at vejen til teoriforagt ikke er lang i en skole, der interesserer sig mere for elitens dagsorden end for elevernes egne livserfaringer. De elever, som lider nederlag i matematiktimen, lider sikkert også nederlag i samfundsøkonomisk teori, og derfor vil de også i fremtiden beskytte sig mod de nederlagstruende møder med fagets indhold. Også når det dukker op i den offentlige debat. Det kan ikke bare forklare skoletræthed her og nu. Det kan også forklare en stigende samfundstræthed blandt ikke uddannede grupper i samfundet.
Problemet er, at man med det alt for kraftige fokus på kundskaber, gør fagkundskaben og ikke livet til målet. Også selv om de fleste kan se, at det omvendte burde være gældende.
Tilgængelighed
Sådan har det nu ikke altid været. Tidligere var det normalt, at man i landområder kun gik i skole hver anden dag. På fridagen gik man til hånde i lokalsamfundet. Man hjalp til i marken eller ude på fiskerbåden. Der var tale om en praksislæring, hvor man langsomt socialiserede sig ind i et fællesskab ved gradvist at tage mere ansvar og opøve større beslutningsdygtighed. På den måde kombinerede man opøvning af færdighed og kundskab med et moralsk ansvar for fællesskabet.
I dag er verden selvfølgelig mere kompleks, men der skal ikke så meget mere til. I Danmark har vi en fin tradition for såkaldt gøremålsundervisning. Gøremål er en form for praktiske opgaver, der hjælper os med at få hverdagen til at fungere. I skolen kender vi det fra fag som hjemkundskab og håndarbejde. Men man kan sagtens forestille sig, at undervisning i hjemkundskab ikke blot gør eleverne fortrolige med teknologiske apparater og madopskrifter. Det bidrager også til forståelse af hverdagslivets organisation - herunder økonomi - og bibringer forhåbentlig eleven en evne til at kunne agere i hverdagslivet på ansvarlig vis og i respektfuldt samarbejde med andre. I dag kunne det også give anledning til drøftelser og undersøgelser af produktionsbaggrunden for de midler, som anvendes i hverdagen. Gøremålene kombinerer det videnskabelige studie med forståelsen af deres betydning i kulturen og samfundet. Samtidig medvirker de til at gøre ganske abstrakte problematikker konkrete og nærværende.
Når en klasse står for at levere sund mad til hele skolen, eller når de organiserer og sorterer maden på økologisk vis, ja, så beskæftiger de sig pludselig med universelle, globale og uhyre abstrakte temaer som sundhed og bæredygtighed. Det er noget mere nærværende end en kompleks debat ført af to akademikere i kloge-Deadline. Det gør globale problemstillinger håndgribelige, og eleverne oplever, at det ikke er ligegyldigt, hvad de synes og gør. De kan aktivt gøre til eller fra.
Lærerautoritet er vigtig
Det kræver selvfølgelig, at eleverne ikke overlades til sig selv. Læreren må selvsagt have et fagligt sigte med undervisningen. Og så ved jeg godt, at man siger, vi lever i en foranderlig verden. Men det betyder da ikke, at vi er i stand til at klare alt selv. Tværtimod vil jeg næsten sige. Vi er da mere afhængige af hinanden, end vi nogen sinde har været.  Hvis eleverne ikke har en tydelig lærer at danne sig op imod og et fag at interessere sig for, så vil de i heldigste fald kede sig. I værste fald vil de ikke koncentrere sig om andet end sig selv.
Når det er sagt, er det trættende, at den akademiske elite ikke har mere opfindsomme svar på tidens udfordringer end den sædvanlige hyldest til teoretiske komplekser. Vi bør satse på en mere jordnær pædagogik, der rent faktisk giver børn og unge lyst til at tage ansvar for andre. Det sker kun gennem en pædagogik, der giver lærere og pædagoger autoritet til at styre pædagogikken gennem sociale og konkrete aktiviteter. Når alt kommer til alt, løses pædagogiske problemstillinger hverken på Borgen eller fra skrivebordet. Det løses i klasselokaler i det nærværende forhold mellem lærer og elev, pædagog og barn.
Rasmus Kjær er foredragsholder og forfatter til bogen 'Pragmatisk pædagogik mellem selvdannelse og kosmopolitisme'

