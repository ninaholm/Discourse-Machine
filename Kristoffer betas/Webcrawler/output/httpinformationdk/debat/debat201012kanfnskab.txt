Kan FN skabe et Palæstina?
En resolution er under overvejelse, fordi alternativet til en tostatsløsning er en jødisk apartheidstat
FN har lige siden 1947 lagt op til en tostatsløsning med en israelsk og en palæstinensisk stat og Jerusalem som delt hovedstad under international kontrol. Men efterhånden ser det ud til, at forhandlinger mellem de to parter i praksis er et overstået kapitel.


 Efter endnu et sammenbrud i mellemøstforhandlingerne er en bølge af pessimisme skyllet gennem debatten.
Intet under. Lige siden FN's Generalforsamling den 29. november 1947 vedtog en resolution, som lagde op til en deling af Palæstina og dannelsen af en jødisk og en palæstinensisk stat med et Jerusalem under international kontrol, har det været den indlysende løsning.
Godt et halvt århundrede senere ved vi, at parterne ikke har kunnet indse det indlysende, men tværtimod driver mere og mere fra hinanden. Vi nærmer os tidspunktet, hvor forhandlinger mellem jøder og palæstinensere i praksis er et overstået kapitel.
Der er mange grunde til, at det er gået sådan. Den korte forklaring er, at den israelske premierminister Benjamin Netanyahu afslørede præsident Obamas bluff, og at den palæstinensiske leder Abbas ikke fik den nødvendige støtte fra hverken EU, Sovjetunionen eller de arabiske stater. Tankevækkende har det imidlertid været, hvor relativt udramatisk, ja, nærmest ubemærket, forhandlingerne brød sammen.
De arabiske stater har udtrykt deres skuffelse, men det er så det. De er mere optaget af at sikre deres egen overlevelse og få knust Iran (se Wikileaks i Information). En effektiv og hårdhændet indsats fra den israelske hær og øget samarbejde med de palæstinensiske sikkerhedsstyrker kombineret med almindelig palæstinensisk udmattelse har reduceret truslen om en ny palæstinensisk opstand betydeligt. Mest bemærkelsesværdigt er det dog, at sammenbruddet ikke førte palæstinenserne sammen i fælles front mod et stadig mere dominerende Israel.
Forløbet omkring de israelske bosættelser på Vestbredden er typisk. Under udenrigsminister Hillary Clintons ledelse og med ekkoet af Obamas løfter fra talen i Kairo i 2009 rungende i ørerne gik forhandlerne i gang. Afgørende var et krav om, at bosættelserne på Vestbredden skulle standses. Det blev de ikke - selv ikke, da Obama nøjedes med at forlange et midlertidigt stop på tre måneder og i en forbløffende generøs gestus lovede Israel en pakke militært isenkram oveni.
De moderate giver op
Så er vi ved vejs ende? Er kravet, som også den danske regering har tilsluttet sig, at forudsætningen for fred er dannelsen af en selvstændig, levedygtig palæstinensisk stat, dødt?
Der er alvorlige tegn på, at det er tilfældet. Lokale rabbinere opfordrer nu åbenlyst israelske husejere på Vestbredden til ikke at leje ud til palæstinensere. Påstandene om, at zionistiske fundamentalister og bosætter-sympatisører i stigende grad dominerer den israelske hærs øverste ledelse, dukker op hyppigere og hyppigere. I mellemtiden ser det ud, som om moderate israelere er begyndt at give op. I perioden fra 2000 til 2009 fordobledes antallet af israelere, der søgte permanent opholdstilladelse i USA.
Israel er altså rykket til højre i den forstand, at et flertal af befolkningen ikke længere tror på en forhandlingsløsning med palæstinenserne. En mere centrumsøgende regering end Netanyahus vil derfor komme til at operere i et fjendtligsindet landskab, hvor fløjene, hvad enten de ligger til højre eller venstre i det politiske spektrum, vil kaste sig over enhver aftale. Det er svært at se det som vejen frem.
I deres styrke og arrogance ligger imidlertid også de israelske høges svaghed. Da Hillary Clinton for nylig kommenterede sammenbruddet i forhandlingerne, kom hun med en række udtalelser, som afslører den risikable situation, en fanatisk højrefløj er i færd med at lede Israel ud i.
»Den militær-teknologiske udvikling taget i betragtning bliver det stadig vanskeligere at garantere de israelske familiers sikkerhed,« sagde hun.
Dertil kommer, at »... de langsigtede tendenser i befolkningen er en trussel mod den zionistiske vision om en jødisk og zionistisk stat.«
Washingtons uvilje mod at slutte op om Israels gentagne krav om at bombe det iranske atomprogram sønder og sammen er velkendt. Mere interessant er Clintons bemærkninger om den demografiske udviklings ufravigelighed. Måske er det begyndt at gå op for Obama- regeringen, at dens politik over for det demokratiske Israel kan ende med at blive det, min gamle kollega Andrew Sullivan har kaldt aktiv dødshjælp.
To muligheder
Det hænger sammen med en analyse af den fremtidige udvikling uden en palæstinensisk stat, som i de senere år er blevet mere og mere udbredt. Den giver Israel to muligheder:
At give stemmeret til palæstinenserne i de besatte områder og se til, mens fødselsraten blandt araberne forvandler de israelske jøder til et mindretal.
At nægte araberne stemmeret, adoptere apartheidsystemet og se sig selv stemplet som en paria i det internationale samfund.
Der er en tredje mulighed, nemlig at løse problemet gennem krig. Det alternativ vil ikke blive diskuteret her. Jeg går ud fra, at parterne og, måske især, det internationale samfund, trods alle uoverensstemmelser, ønsker at undgå en sådan katastrofe.
Det rejser en fjerde mulighed.
For godt et halvt århundrede siden skabte Forenede Nationer Israel. Det kunne, i alt fald teoretisk, nu skabe et Palæstina. Ideen er født i frustration over sammenbruddet i den seneste forhandlingsrunde, ingen tvivl om det. Den er også så radikal, at de, der lufter den, tit tilføjer, at den aldrig vil slippe gennem Sikkerhedsrådet og under alle omstændigheder vil blive ramt af et amerikansk veto. Men ideen vil ikke dø, og i velinformerede internationale medier og blogs har der i de sidste par uger været en række henvisninger til den. (Se eksempelvis IHT, op.ed, den 15. december). Resolutionen skulle fastlægge en palæstinensisk stats grænser, udarbejde en tidsplan for palæstinensiske valg og sikre, at vinderen forpligter sig til at anerkende Israels ret til at eksistere.
Spekulationerne er næppe hentet ud af den blå luft, men snarere inspireret af diplomater og politikere, der søger nye veje. Det er for længst blevet klart, at en palæstinensisk stat ikke kommer til at omfatte de tætteste israelske bosættelser, men at palæstinenserne kan kompenseres med land i andre områder.
Ikke så entydig
Obamas reaktion på udviklingen bliver afgørende. Der er ingen tvivl om hans personlige holdning. Spørgsmålet er, om han tør lægge sig ud med den israelske lobby. Den vil gå til angreb, men den er ikke længere så entydig, som den var engang, men reflekterer de forskelle, der også er i den israelske befolkning. J Street-lobbyen, som den kaldes, har i lang tid argumenteret for en tostatsløsning og i en stribe indlæg i debatten henledt opmærksomheden på netop den demografiske udviklings trussel mod den demokratiske jødiske stat. Blandt tilhængere af den løsning er solide, konservative samfundsstøtter, tidligere Mossad-chefer, etc., så det er altså ikke argumenter, der kun findes på den yderste venstrefløj.
I Europa har 27 tidligere ledere med den tidligere tyske kansler Helmuth Schmidt i spidsen appelleret til de europæiske regeringer om at anlægge en skærpet tone over for Israel og i sidste ende referere sagen til Sikkerheds- rådet. De bakkes op af indflydelsesrige amerikanske demokrater som Carters sikkerhedspolitiske rådgiver Zbigniev Brzezinski og nationalbankdirektør Paul Volcker.
En FN-resolution, der sigter mod dannelsen af en palæstinensisk stat, er altså en mulighed, og trods den israelske lobbys legendariske indflydelse er det ikke en given sag, at Obama umiddelbart vil feje den af bordet. Det ville givet hjælpe udviklingen på vej, hvis de tre andre medlemmer af kvartetten - EU (inkl. Danmark), Rusland og FN - åbenlyst og klart bakkede de 29's erklæring op. Og hvorfor ikke? Det er svært at se en bedre form for terror-bekæmpelse end en benhård indsats for en fredelig løsning på konflikten mellem jøder og palæstinensere baseret på et levedygtigt Israel og et levedygtigt Palæstina.
Den fjerde mulighed har en variant, som består i, at Israel vælger at leve med status som apartheidstat, mens ideen om palæstinenserne som et folk langsomt sygner hen. Israels ligegyldighed over for udlandets protester mod bosættelserne tyder desværre på, at den må med i vurderingerne.
 
Frank Esmann er forfatter og journalist

