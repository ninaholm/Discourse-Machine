Hygger man sig på understøttelse, håner man fællesskabet
Når Carina, der ikke var fattig; Robert, der var doven, og Thomas, der bare finder kontanthjælp belejligt, bliver omdrejningspunkt i debatten om arbejdsløs-hedsunderstøttelse, begynder jeg at nære mistro til systemet


 »Jeg nægter at skamme mig,« erklærede kontanthjælpsmodtager Thomas Steen Parum i kronikken den 21. marts. Men Thomas, du bør i den grad skamme dig. Ikke fordi du er kontanthjælpsmodtager, men fordi du ikke tager dit ansvar alvorligt. Jeg investerer mine skattekroner i dig, så du en dag kommer frisk ud på arbejdsmarkedet og deltager i at gøre vores samfund bedre for alle, inklusiv dem, der havner i samme situation, som du nu befinder dig i.
Det har uden tvivl været din mening at provokere, når du skriver, at når du nu ikke har et arbejde, kan du passe ungerne, gå lange ture med hunden og læse faglitteratur. Men hvad får samfundet ud af sin investering i dig, når du bruger den til at gå ekstra lange ture med hunden? Du føler måske ikke skam, men føler du slet ikke ansvar heller?
Du siger, at du ikke føler dig som en del af et fællesskab, men det er du, Thomas Steen Parum. Du er en del af det fællesskab, der ikke tager samfundet alvorligt. Af den gruppe, der er sig selv, deres familien og deres hund nærmest. Det danske sikkerhedsnet er kun sikkert, hvis de, der bliver grebet af det, tager det seriøst, kommer ud af den knibe, de er i, og hjælper til at gøre nettet stærkere. Det gør man ikke ved at gå længere ture med hunden.
Afsporer debatten
Jeg har selv haft brug for samfundets hjælp, og jeg betaler derfor min skat med glæde. Den skat, der giver mening vel at mærke. Når historier om Carina, der ikke var fattig; Robert, der var doven, og Thomas, der bare finder kontanthjælp belejligt, bliver omdrejningspunkt i debatten, begynder jeg at nære mistro til systemet. Vi skal ikke debattere, hvor meget vi får i offentlig støtte, for det er i det store billede slet ikke så interessant. Jeg går helt ind for, at man skal have nok til, at man kan leve et værdigt liv. Vi skal ikke debattere, om man skal have råd til at ryge, om man skal sælge sin bil eller sin PlayStation. Vi skal debattere, hvordan man er havnet i den situation, man er i. Vi skal ikke nødvendigvis spare penge ved at sætte kontanthjælpsloftet i funktion igen. Vi skal spare ved, at færre mennesker overhovedet havner i situationer, hvor de har brug for kontanthjælp.
Kommer man alligevel i den uheldige situation, at man modtager kontanthjælp, så har man underskrevet en kontrakt med sine medborgere. En kontrakt, hvor modtageren af understøttelsen lover at gøre alt, hvad der er muligt for at finde et arbejde. Det gør man, så de, der betaler kontanthjælpsmodtagerens løn, kan føle sig sikre på, at deres investering kommer tilbage igen, når de en dag selv får brug for hjælp. Derfor fungerer systemet ikke, hvis nogle snyder de andre. Vi skal kunne stole på hinanden, ellers krakelerer systemet.
Derfor skal vi ikke bruge tid på at konstruere kontanthjælpsloft, men på kontrol. Vi skal kontrollere, at du, Thomas Steen Parum, går ture med uopfordrede ansøgninger, ikke med hunden. Vi skal kontrollere, at du sidder med computeren og skriver ansøgninger, i stedet for at spille Ludo med børnene, der er blevet hjemme fra institutionen. Vi skal kontrollere, at du sidder og læser hvert eneste job-opslag på nettet, i stedet for faglitteratur. Gør du ikke det, må din kontanthjælp ryge. Ganske simpelt.
Det er bedre for samfundet, at du går med aviser eller sidder ved kasseapparatet i supermarkedet, end at du tager dine børn ud af institutionen og bruger dagene sammen med dem.
Væk med kontanthjælpen
Det skal kunne betale sig at arbejde, men ikke af de økonomiske årsager, som Venstre hænger sig i. Det skal kunne betale sig at arbejde, fordi vi gerne vil have et solidt fundament at bygge samfundet på, hvor ingen lever et uværdigt liv, men hvor vi hver især tager ansvar for fællesskabet og gør vores bedste.
Desværre tror jeg ikke, at det er muligt, derfor er mit forslag helt kort: Bortskaf kontanthjælpen og ændr dagpengesystemet.
Dagpengesystemet skal fortsat være en frivillig ordning. De penge, vi sparer ved at bortskaffe kontanthjælpen, skal bruges til at give dagpengemodtagerne bedre vilkår. Allerede her har vi afskaffet et helt centralt problem, nemlig at mange undlader at forsikre sig selv mod arbejdsløshed via a-kasserne, fordi de har kontanthjælpssystemet at falde tilbage på. Vi løser også dele af problemet med, at flere og flere ryger ud af dagpengesystemet ved at give dem bedre vilkår. F.eks. ved at gøre genoptjeningsperioden kortere. Jobcentrene skal samarbejde med vikarbureauerne, så dagpengemodtagerne kan komme hurtigt i vikarjob, hvis ikke de har udsigt til et job inden for deres eget fag, og dermed hurtigt genoptjene retten til dagpenge. Og lad endelig dem, der nægter at tage et arbejde, blive fritaget for retten til dagpenge. Køber man sig ind i et system, accepterer man også de vilkår, der følger med.
Gennemfører vi disse tiltag, så vil vi få et sikkerhedsnet, der redder dem, der gerne vil reddes, men lader dem, der ikke vil, leve deres liv, som de nu ønsker. Det betyder også, at du, Thomas Steen Parum, vil kunne tage dig den frihed at blive hjemme med dine børn, så ofte som du vil. Du vil kunne gå så lange ture med hunden og læse alle de bøger, du vil. Der vil nemlig ikke være et samfund, der forventer noget af dig, fordi det ikke har investeret i dig.
Og vigtigere: Vi kan komme af med den skam, du mener, kontanthjælpsmodtagere slæber rundt på. Lad os lave et nyt system uden indbygget skam, uden hierarki. Et system, hvor vi er sikre på, at alle gør det, de kan, for at komme i arbejde. I sådan et system vil vi have respekt for de uheldige, der på trods af hårdt arbejde ikke er kommet i arbejde. For vi ved, at det kun er dem, der vil ordningen, der er med i ordningen.
Skam bør kun ramme ham, der modtager systemets håndsrækning med den ene hånd, men tager hundesnoren i den anden.
Thomas Bruun Funch er selvstændig it-konsulent

