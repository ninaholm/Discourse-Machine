Kortsigtet



Vi uddanner for mange ph.d.er, kunne man i går høre formanden for Akademikernes Centralorganisation sige i Information — og han fik opbakning fra politikere fra begge sider af Folketingssalen. For otte år siden var alle enige om det præcis modsatte. Vi skulle have flere ph.d.er, hvis vi skulle kunne klare os i den globale konkurrence, og siden 2003 har man derfor fordoblet antallet af ph.d.-studerende.Man har tidligere set lignende forløb inden for uddannelsesplanlægningen, som har en tendens til at være temmelig kortsigtet. Blandt andet har der skiftevis været akut behov for ingeniører og massiv ingeniørarbejdsløshed gennem de seneste årtier. Det er, som om det kommer som en overraskelse, at hvis man skruer op for antallet af eksempelvis ph.d.-studerende, så vil der inden længe komme mange ph.d.ere ud. Og at tiderne skifter.For selvfølgelig medfører en økonomisk krise, at mange firmaer bliver mere påpasselige med at ansætte højtuddannet og dermed relativ dyr arbejdskraft. Løsningen på det aktuelle problem er at skære i antallet af ph.d.-stillinger igen, mener flere. Gør man det, passer det nogenlunde med, at vi om otte år, når vi igen har højkonjunktur, kan høre interesseorganisationer og politikere sige, at vi har for få ph.d.er. Så kan vi igen begynde at optage flere, som vil blive uddannet til arbejdsløshed næste gang, der er krisetid.Beslutningen om at øge optaget af ph.d.er er helt rigtig. Derfor er det også vigtigt ikke at gå i panik, fordi der lige nu er arbejdsløshed.I stedet bør man gå i gang med det arbejde, som man burde have indledt for flere år siden, hvis man havde formået at tænke langsigtet i sin planlægning: Nemlig at løse afsætningsproblemet ved at skabe flere post.doc stillinger på universiteterne samt at modne det private erhvervsliv til at turde ansætte flere ph.d.er.At skære i antallet af stipendiater er uambitiøst og en fortsættelse af traditionen for kortsigtede løsninger.
