Sammen op ad den ny europæiske bakke



 Udenrigsminister Villy Søvndal (SF) har fået ros. Han sagde i weekenden det, som Dansk Folkeparti, Enhedslisten og højrefløjen hos de britiske konservative gerne ville høre, og de kvitterede med tak.
Nu har SF-formanden haft både sin folketingsgruppe og landsledelse til møde, og Villy Søvndal er ikke længere enig med sig selv om, at det er svært at se en dansk tilslutning til Euro-pagten eller finanspagten, som reelt er en ’stabiliseret stabiliseringspagt’, fordi ordet stabiliseringspagt var flot — og tomt.
Lad gå, at Socialistisk Folkeparti har været igennem en erkendelsesfase i forhold til det europæiske projekt. Men hverken de troende eller de tøvende europæere i SF kunne glæde sig over formandens svingtur.
Enhedslisten læner sig tilbage, mens SF prøver at finde fodfæste som regeringspartiet, der på et eller andet tidspunkt skal tage ansvar for en forhandlet aftale med Danmark som deltager i et endnu mere forpligtende europæisk samarbejde.
SF siger som det første, at kickstarten af den danske vækstdagsorden for 2012 skal reddes. Den er slet ikke i fare, fordi den europæiske spændetrøje a la ’Merkozy’ først skal på i 2013.
For det andet skal forbeholdet over for dansk deltagelse i den fælles mønt fastholdes. Det er dybest set en besværgelse om, at vi stadig lever i år 2000.
For det tredje skal både SF-formanden, udenrigsministeren og regeringen ind i den proces, som drejer sig om Danmarks mulige tilslutning til Europagten med fælles disciplin til afløsning af den upålidelige selvdisciplin — uden at tilknytningen er bestemt på forhånd.
Selvfølgelig er det ikke muligt med et forhandlingsforløb, der slutter med, at Danmark går sin vej med et undskyld og nej tak og et udsagn om, at vi helst vil have lov til at være mindre disciplinerede end de andre.
Uanset hvad der siges eller skrives, vil EU-skeptikerne (kunne) sige, at der fifles med Euro-forbeholdet.
Enhedslisten, der har lænet sig tilbage, burde genopfinde en af de tidlige dyder fra Venstresocialisternes tid — den skarpe analyse — og forkaste den dogmatisme, som er nedarvet fra DKP. Man kan hverken i økonomisk eller europæisk politik begynde med konklusionen og derpå tilpasse argumenterne. Hvad skal vi med det populistiske nej til alt og et løfte om en folkeafstemning, der ikke løser noget problem, men blot bekræfter retten til at skyde sig selv i foden, så den ikke går tættere på EU?
Vi er tæt på den politiske og økonomiske undtagelsestilstand i Europa, når Den Europæiske Union er ved at brække midt over, og flere lande har fået regeringer, der er sammensat af folk uden for det partipolitiske system.
I denne situation er der heller ikke brug for, at tidligere statsminister Lars Løkke Rasmussen (V) forsøger at sætte lus i skindpelsen med udsagn om, at Europagten er god borgerlig politik, og at regeringen ikke magter håndteringen.
Der er brug for fælles varetagelse af danske interesser, der er brug for et partiformandsmøde, som viser vilje til fælles ledelse og til at sende regeringen ind i forhandlingerne med et utvetydigt mandat til at være med.
Det tjener statsminister Helle Thorning-Schmidt (S) til ære, at hun siden overtagelsen af embedet har taget turen ud i Europa for at fortælle de andre, at det er nødvendigt med en vækstdagsorden.
Det går galt, hvis man lader gældskrise og frygt forlede foreningen til alene at tænke på nedskæringer og besparelser. Den vækstdagsorden, som er den danske regerings i 2012, skal fortsættes igen i 2013. Og som formandsland kan og skal Danmark igen og igen sige, at de andre lande ikke må glemme at holde fast i den allerede vedtagne vækstdagsorden, som på europæisk kaldes Europa 2020.
Helle Thorning-Schmidts forgænger som S-statsminister, Poul Nyrup Rasmussen, sagde i går i Information, at den aktuelle europæiske dagsorden er dårlig borgerlig politik, og at Thorning-Schmidt derfor også skal fortsætte i sit eget spor og sørge for grøn vækst og nye arbejdspladser.
I går mødtes statsministeren så med Folketingets Europaudvalg til den traditionelle afrapportering fra EU-topmødet. Det er forståeligt, at hun her markerede en afventende dansk holdning, fordi der er politisk, økonomisk og juridisk uklarhed om, hvad der er på vej. Er Storbritannien i gang med et benspænd, et selvmål eller en tur ud på tilskuerpladserne? Ligner traktatændringerne en folkeafstemning her eller der?
Det er derimod uforståeligt, at statsministeren nu tøver med at fremhæve vækst lige så tydeligt som Nyrup — og SF. Hvis hun aner vanskeligheder, må det siges.
Den danske linje må formuleres klart og snart. Grøn vækst og et tillidsfuldt samarbejde så solidarisk og tæt på fællesskabet som muligt. Det drejer sig ikke længere om at få et dansk formandskab til at se godt ud, men om at forblive i kernen af det samarbejde, som er nødvendigt for at fastholde og udbygge beskæftigelsen i Danmark. Og få lagt linjen, uden at nogen søger at score billige — og farlige — politiske point.

