Påskeblomst! hvad vil du her?
Ja, det må man nok spørge – Vorherre til vejrs


 Mandag morgen, altså i går, kl. 7:17 bebudede vores noget nær nationale bureau, Ritzau: »Solskinsvejret genopstår i påsken«. Dog først efter nogle dage med det modsatte. »Tirsdag bliver en rigtig våd dag med regn og slud,« refereres Mogens Rønnebek fra Danmarks Meteorologiske Institut for at forudsige. Hvorefter Ritzau selv siger, at »onsdag før påske er traditionelt en af årets største indkøbsdage, og hvis man er heldig, befinder man sig måske indenfor i et supermarked, når en af dagens kolde vindstød rammer«. Men så kan vi Skærtorsdag, Langfredag, 1. og 2. Påskedag til gengæld »dække bordet med sild og snaps«.
Havde man nu heddet Thomas Kingo og været benådet med en af de største udtrykskræfter, nogen dansker nogen sinde har udfoldet, kunne man efter Ritzau-forkyndelsen have udbrudt:
Som den gyldne sol frembryder
gennem den kulsorte sky
og sin stråleglans udskyder,
så at mørk og mulm må fly,
For sådan må solskinsvejrets genopstandelse ved ugens slutning virke, når efter »påskefrokosten er indtaget, der er gode muligheder for at tage en lang gåtur uden den store risiko for at blive våd«, som Ritzau skriver.
Genopstået solsinsvejr
Nu forholder det sig imidlertid sådan, at Kingo faktisk allerede i 1689 lod solen bryde gennem skyen. Dog ikke for at ligne gennembruddet med, hvad indtagelsen af indkøbene i onsdagens supermarkeder måtte medføre af lovsyngelse. Men fordi:
min Jesus af sin grav
og det dybe dødens hav
opstod ærefuld af døde
imod påske-morgenrøde.
Og festligholdelsen af Jesus’ genopstandelse af graven Første Påskedags morgen efter den hellige nadvers indstiftelse om torsdagen og lidelserne og døden på korset den lange fredag er jo noget helt andet end begejstringen ved sild og snaps oven på et par sure dage.
Eller er det? Er det kun som følge af tidens blasfemiske tendenser, at Ritzau – der selv anfører, at »påsken i den kristne kirke markerer Jesu opstandelse« – i overskriften absolut skal spille på, at det dog er solskinsvejret, der genopstår i påsken?
Eller måske endnu mere blasfemisk: Er det bare ligegyldigt, at den kristne salmist i sin påskesalme tyr til en betagende naturbegivenhed for at ligne sin religiøse erfaring? Eller er det tværtimod særdeles betydningsfuldt? Fordi det i virkeligheden er omvendt: At vi som slet og ret naturvæsener møder begivenheder, der rent biologisk begaver os med noget så meget større end os selv, at nogle af os tilforordner det med noget såkaldt religiøst? Mens andre ’bare’ bliver betagede, uden straks at skulle rode en Vorherre ind i det.
For herregud: sild og snaps i det fri, fordi solskinsvejret er genopstået. Det er jo bare biologi. Er det noget at tale om? Er påskeliljer?
Påskeblomst! hvad vil du her?
Bondeblomst fra landsbyhave
uden duft og pragt og skær!
hvem er du velkommen gave?
Hvem mon, tænker du, har lyst
dig at trykke ømt til bryst?
Mener du, en fugl tør vove
sang om dig i Danmarks skove?
Spørger Grundtvig i også en påskesalme. Skrevet dengang, da påskeliljer nærmest var for ukrudt at regne og ellers øgenavn for enfoldige og latterligt forelskede personer.
Ej i liflig sommerluft
spired du på blomsterstade,
ej så fik du rosens duft,
ikke liljens sølverblade;
under vinterstorm og regn
sprang du frem i golde egn,
ved dit syn kun den sig fryder,
som har kær, hvad du betyder.
Men så kan netop sådan oversethed blive set – og digteren må ligne den betydende begivenheden med opstandelse fra de døde og det døde. Med den opstandne selv. Hvorefter gartnerne i et par århundreder har haft travlt med at forædle den efterspurgte til de gule pragteksemplarer, der i morgen, onsdag, på en af årets største indkøbsdage kan anskaffes i supermarkedet under betegnelsen påskeliljer.
Religiøs eller meterologisk?
Det var ikke uden videre meningen. Oehlenschläger kunne ligefrem finde »Jesu Christi gientagne Liv i den aarlige Natur«, som en af hans digtkredse hed. Og siden kunne den erklærede hedning, digteren Johannes V. Jensen, hylde den biologisk-religiøse kreds med ordene: »’Aarets Evangelium’, et af de elskeligste Digterværker der eksisterer, uskyldigt, genialt, af en uhørt Dristighed i Tanken, som minder om Søvngængerens Balance paa Randen af en Afgrund ned til Gaden. Med en forbavsende Sikkerhed, Urvækstlighed i Sjælen, tager den unge Oehlenschläger sig her Frihed til at omdigte hele Kristendommen saadan at den kan smage ham, beplanter den gamle Dogmeørk, vander den, forsyner den med Aarstider, regn og udsprungne Bøge, kvægende Kølighed og Duft, kort sagt Atmosfære.«
Som vi nu fylder med CO2. For at kunne levere materialerne til den moderne menneskeheds store indkøbsdage, som f.eks. i morgen, onsdag.
Det var heller ikke uden videre meningen med hverken den biologisk-meteorologiske eller den religiøse påske. Om der da egentlig er nogen afgørende forskel på de to påsker, når det kommer til stykket.
Som er ønsket:
God påske.

