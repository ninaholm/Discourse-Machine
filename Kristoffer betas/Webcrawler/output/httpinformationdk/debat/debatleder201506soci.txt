Socialdemokraten
LEDER


 Hun er alt det, hendes forgænger blev kritiseret for ikke at være. Hun er opvokset i en arbejderfamilie i arbejderbyen Aalborg og er fjerde generations socialdemokrat.
Mette Frederiksen er på mange måder datter af det parti og den velfærdsstat, hun nu selv som partiets kommende formand skal være med til at reformere. Hun er båret til partiets top af de muligheder, velfærdssamfundets institutioner giver, og hun skal nu tænde håb for alle dem, der under Helle Thorning-Schmidts formandskab har glemt, hvorfor de er socialdemokrater. For mange er det billedet på det 21. århundredes socialdemokrat, partiets hovedbestyrelse lørdag konstituerede, og som en ekstraordinær partikongres i weekenden vil kåre som formand.
Men holder det billede? Er Mette Frederiksen den moderne udgave af arbejderpartiets gamle værdier om fællesskab og solidaritet? Eller er hun blot et nyt ansigt og en ny dialekt på den velkendte socialdemokratiske politik?
Fra skiftende ministerposter har Mette Frederiksen udført bærende dele af den politik, SR-regeringen blev allermest udskældt for: først dagpengereformen som beskæftigelsesminister, og siden rets- og udlændingepolitikken som justitsminister.
Mette Frederiksen har håndteret en række upopulære velfærdsreformer fra kontanthjælp og førtidspension til sygedagpenge. Men dagpengereformen står tilbage som den reform, der til stadighed rammer tusindvis af typisk socialdemokratiske kernevælgere, og som formentlig aldrig vil blive accepteret som god socialdemokratisk politik. Den sag er tabt, men det er ikke Mette Frederiksen, der bærer nederlaget.
Heller ikke selv om Mette Frederiksen utrætteligt repeterede sit omkvæd om ’ret og pligt’, og her i avisen i februar i fjor udtalte: »Jeg mener ganske enkelt ikke, at mennesker skal overlades til at ligge i hængekøjen. Det får mennesker det ikke bedre af.« Tænk engang, hvis Helle Thorning-Schmidt havde formuleret de samme ord? Så havde det været historien om en statsminister, der lever et dekadent overklasseliv langt fra sine vælgeres hverdag og virkelighed.
Læs også: ’Jeg bliver nødt til at stå på min ret til at definere, hvad der er socialdemokratisk’
I tilfældet Mette Frederiksen synes det altså mindre relevant, hvad der bliver sagt, end hvem der siger det. En kendsgerning er det i hvert fald, at mens det socialdemokratisk-radikale regeringsprojekt blev stadig mere upopulært, bevægede Mette Frederiksens personlige troværdighed sig kun i én retning: opad.
Polfoto
Som justitsminister introducerede Mette Frederiksen en ny balance mellem humanisme og realisme i udlændingepolitikken, men hun førte den aldrig ud i livet. Tværtimod førte Mette Frederiksen an, da regeringen på et tidligt tidspunkt forsøgte at overhale de borgerlige højre om i spørgsmålet om den øgede tilstrømning af flygtninge fra blandt andet krigen i Syrien. Hun lancerede et omdiskuteret lovforslag, der skal afskære flygtninge fra at blive familiesammenført med deres børn og ægtefæller før tidligst efter et års ophold. Under valgkampen fandt hverken Helle Thorning-Schmidt eller Mette Frederiksen nogen nedre grænse i deres forsøg på at matche de borgerliges stadig mere forskruede krav om jernnæve til kriminelle indvandrere og stramning på stramning af vilkårene for asyl.
Hvis Mette Frederiksen vil ændre den kurs, kan hun passende gøre det i forbindelse med den hasteindkaldelse af Folketinget, som Lars Løkke Rasmussen har bebudet i løbet af sommeren for at gennemføre yderligere asylstraminger.
Mette Frederiksen står for mange som en principfast politiker rundet af alt det, Socialdemokraterne var engang, og som de drømmer om igen at blive. Men på sin vej til formandsposten har hun mest af alt vist politisk smidighed.
Den kommende formand bærer på den måde Socialdemokraternes fortvivlelse og partiets håb i én person. Hun har på den ene side forklaret og forsvaret en politik, mange kernevælgere for længst har vendt ryggen, men som på en anden side har gjort partiet til Folketingets største ved sidste uges valg.
Kan Mette Frederiksen føre partiet tilbage til rødderne for dermed at bevæge det frem? Kan hun genfinde Socialdemokraternes grundlæggende værdier og føre det ind i det 21. århundrede?
Det er opgaven, og den er stor.

