Når vælgerne ikke vil forstå
Politikerleden vokser og vokser, hører vi hele tiden, og det er utvivlsomt også sandt. Men måske er problemet i virkeligheden vælgerleden hos politikerne


 
	Det blev en uforglemmelig oplevelse for Socialdemokraternes tidligere formand, Svend Auken, da han efter et valg mødte sin kollega fra Venstre, Henning Christophersen:

	»Jeg glemmer aldrig engang efter et valg, hvor de borgerlige partier blev pint og plaget med et eller andet skatteforslag, de havde stillet, som for en gangs skyld også ramte de bedrestillede her i landet – eller i hvert fald af nogle blev fremstillet, som om det forringede forholdene for de bedrestillede,« fortæller Svend Auken i bogen Dét, Svend mener, er, som journalist ved Weekendavisen Hans Mortensen er forfatter til.

	Svend Auken fortsætter om mødet med Henning Christophersen:

	»Da fortalte Henning Christophersen mig, hvordan han havde brugt hele valgkampen til at svare på egoistiske, fornærede henvendelser fra vælgerne. »Det er mærkeligt,« sagde han, »alle taler om politikerlede, men der er ikke nogen, der taler om vælgerlede.«

	Ud fra Svend Aukens observationer virkede Henning Christophersen til at være en træt mand på det tidspunkt. Sådan tror jeg også, mange politikere på Christiansborg har det lige nu. Det er i hvert fald det indtryk, jeg får, når jeg taler med mange af folketingsmedlemmerne fra de to tilbageværende regeringspartier. Ingen af dem ønsker direkte at tale om vælgerlede. Tværtimod får man forskellige varianter af svaret: »Vælgerne er ikke dumme. De vælger, de politikere, de vil have,« når man spørger, om det ikke nogle gange er godt og grundigt træls at læse meningsmålinger, som viser, at vælgerne gang på gang vender tommelfingeren nedad til den politik, der bliver gennemført. Samtlige meningsmålinger viser jo, at der skal flyttes mange tusinde stemmer, før vælgerne bakker op om Bjarne Corydons »nødvendighedens politik«.

	Venstres Søren Pind er dog en af de politikere, som gerne vil tage diskussionen om vælgerlede offentligt. På sin blog på b.dk under rubrikken »Vælgerleden og Politikerleden de vandre til hobe … « beskylder Pind – naturligvis – regeringen for både vælgerlede og for at skabe politikerlede. Men før Pind tager hul på hele løftebrudsdiskussionen og forsvarer sin partiformands GGGI-rejser på første klasse, har han nogle helt nøgterne betragtninger:

	»Langt det meste politik kan forklares. Men enten vil vælgerne ikke høre. Eller også er politikerne for feje til at forklare den. I begge tilfælde ender det i noget skidt,« skriver Pind i indlægget.

	Hvad enten man er rød eller blå – kommunist eller liberal – må man give Pind ret i den sidste pointe. Hvis vælgerne ikke vil høre – eller slet og ret er uenige i den førte politik, er der ikke meget at gøre som politiker. Men det mindste, man kan forlange, er, at politikerne kan forklare deres politik. Den nuværende SR-regering er i særdeleshed blevet beskyldt for at tale embedsmandssprog og for at være teknokrater. Ved tirsdagens spørgetime i Folketinget forsøgte næsten samtlige borgerlige partiledere at få Helle Thorning-Schmidt (S) til at forklare sin politiske holdning til, at EU-regler gør det muligt for andre EU-borgere at modtage børnepenge, når de arbejder i Danmark. Børnepenge, som kan sendes retur til deres børn i hjemlandet. Det afviste Thorning med henvisning til domme fra EU-domstolen. Altså jura frem for politik.

	Embedsmænd mente Svend Auken også, at den borgerlige regering var blevet til i 00’erne. Aukens analyse i Det, Svend mener, er var, at magtfuldkommenheden førte til vælgerlede.

	»Det er mildest talt også et problem for det nuværende borgerlige styre. Det, at man begynder at tale ned. Alene det, at man holder taler, man ikke selv har skrevet, og man har været vant til meget længe at holde taler, man ikke selv har skrevet, og forsvare nogle løsninger, man måske ikke har sit hjerte med i, og man har færdedes i kredse af embedsmænd og kolleger, så man efterhånden er kommet lidt på afstand, at så begynder man at tale et sprog, som er svært at forstå for folk, eller man taler ned til mennesker.«

	Der var måske et par af ministrene, der skulle få et eksemplar af Aukens bog lagt ind på bagsædet i ministerbilerne ... i hvert fald hvis de vil gøre sig forhåbninger om at fortsætte med at køre i dem efter et folketingsvalg.

Casper Dall er leder af Informations Christiansborg-redaktion.

