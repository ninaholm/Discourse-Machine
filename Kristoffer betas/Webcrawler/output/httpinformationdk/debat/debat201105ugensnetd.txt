Ugens netdebat: kontant arbejde
Hvad er der i vejen med at feje fortov? Det er vel lige så agtværdigt arbejde som at sidde foran en computerskærm


 Søndag brugte Socialdemokraternes leder, Helle Thorning-Schmidt, arbejdernes kampdag til at lancere et forslag om at yderligere 25.000 kontanthjælpsmodtagere skal aktiveres i såkaldte kontanthjælpsjobs.
Her skal de udføre opgaver som eksempelvis naturoprydning, som ikke truer eksisterende jobs. Inger Støjberg (V) kritiserer forslaget for at skabe pseudojobs i det offentlige, som ikke får de ledige tættere på rigtig beskæftigelse.Forslaget har medført en intens debat på information.dk.
»Der røg min stemme«, skriver Hanne Christensen og forklarer: »Allerede i dag anvendes kontanthjælpsmodtagere som gratis arbejdskraft, og det er sådan set i orden, at en ledig skal påtage sig arbejde, men det skal ske til ordinær løn og ikke som næsten gratis arbejdskraft«. Hun mener, at der er tale om tvangsarbejde, som er forbudt ifølge menneskerettighedskommissionen: »Jeg stemmer ikke S eller SF, for at LO-folket skal få råd til endnu bedre køkkener; de har det såmænd meget godt i forvejen«.
Arne Thomsen mener ikke, at de ledige skal udstødes som overflødige i samfundet, men løsningen er ikke at sætte dem til at feje gade: »Der må være mere produktivt arbejde, som i dag ikke kan betale sig. Hvorfor ikke produktionsvirksomhed? Det kender vi jo fra de indsatte i fængslerne«, slutter han.
»Hvis man beskæftiger kontanthjælpsmodtagere og sikrer, at de får en løn, der modsvarer mindstelønnen, skal arbejdet selvfølgelig kaldes et arbejde«, mener Abdullah Jensen og tilføjer: »De skal have ret til de fradrag, der er forbeholdt lønmodtagere, og de timer, de optjener, skal tælle med i beregninger for understøttelse«.
Jobtrussel
Det undrer ham dog, hvis det er muligt at finde beskæftigelse til disse personer, også selv om der suppleres fra kontanthjælp til mindsteløn: »Så må jobbene jo rent faktisk eksistere«, mener han.»Jeg har opfattet forslaget således, at kontanthjælpsmodtagere fremover skal arbejde det antal timer til mindsteløn, det kræves for at optjene, hvad der tilsvarer kontanthjælp. Sådan omformes denne fra kontanthjælp til løn«, skriver Jesper Frandsen.
Han pointerer, at det ikke er specificeret, at de beskæftigede lige præcis skal arbejde som gadefejere; »og i øvrigt, hvad er der i vejen med at feje fortov? Det er vel lige så agtværdigt arbejde som at sidde foran en computerskærm.«
Lars Poulsen mener, at ideerne til aktivering er for uambitiøse og foreslår i stedet, at staten etablerer en fabrik, der producerer elbiler. Alle arbejdsløse skal så tilbydes arbejde her, og alle skal tilbydes mindsteløn, uanset funktion.
Information bringer hver fredag et uddrag af ugens mest interessante kommentarer på information.dk

