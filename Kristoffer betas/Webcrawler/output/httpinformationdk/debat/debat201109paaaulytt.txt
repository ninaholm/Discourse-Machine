På AU lytter vi til kollegaerne
Vi har både engagerede og vidende medarbejdere og studerende på AU, som løbende udtrykker deres tvivl og bekymring


 Leif Søndergaard og Ingrid Stage italesætter 26. september den særdeles omfattende faglige udviklingsproces på Aarhus Universitet (AU) med en meget kritisk retorik. De taler om en »stærkt kritiseret proces, hvor de studerende og ansatte følte sig negligeret af ledelsen«, og at »KU bør tage ved lære af den dybt uhensigtsmæssige proces på AU«.
Taktisk er det selvfølgelig smart at iscenesætte AU som et skræmmebillede for derefter at bruge dette kort til at beskrive worst case scenario, i mangel af bedre. Det havde dog været interessant, hvis de to skribenter anførte, hvad de er utilfredse med i den igangværende proces på AU i stedet for bare at fremføre en udokumenteret kritik.
Den faglige udviklingsproces på AU startede i februar 2010, hvor mere end 100 forskere og institutledere på en række møder blev bedt om at komme med forslag til, hvordan man kunne organisere AU efter fusionerne i 2007.
Det har været en meget omfattende proces, hvor mange medarbejdere, studerende og eksterne eksperter har bidraget konstruktivt. Nu har vi taget hul på den egentlige faglige udredning, hvor medarbejderne er i gang med at definere den faglige profil, der skal tegne institutterne og universitetet fremadrettet.
Vi lytter gerne
Ingen er sig selv nok, heller ikke ledelsen på et universitet. Vi har behov for stærke strukturer, der kan sikre et godt samarbejde mellem ledelse, medarbejderne og studerende. Vi er netop nu i gang med at etablere akademiske råd, der har kompetencer og en placering til at sikre, at universitetets ledelse altid får de bedst tænkelige kritiske og konstruktive input fra de valgte medarbejderrepræsentanter.
Heldigvis har der været kritik af processen, for vi har både engagerede og vidende medarbejdere og studerende på AU, som løbende udtrykker deres tvivl og bekymring for processen og kommer med gode råd, både internt og eksternt. Det lytter vi naturligvis til. Og vi lytter også gerne til Leif Søndergaard og Ingrid Stage, hvis de har gode råd til, hvordan vi gør en stor og meget omfattende proces endnu bedre. I skal derfor være velkomne til igen at besøge AU, hvor I kan konkretisere jeres kritik, komme med konstruktive indspil og høre mere om den igangværende proces på AU.

