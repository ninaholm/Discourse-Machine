Mediernes kønskamp skal ud af mit soveværelse
Jeg nyder at blive domineret af min kæreste seksuelt. Ser han mig som et seksuelt objekt dér – det håber jeg da så sandelig! Er det nedværdigende? Nej, det er pissefrækt. Og det giver ham på ingen måde ret til bagefter at sige: ’Kvinde, ud I køkkenet!’
 Jeg nyder at blive domineret af min kæreste seksuelt. Ser han mig som et seksuelt objekt dér – det håber jeg da så sandelig! Er det nedværdigende? Nej, det er pissefrækt. Og det giver ham på ingen måde ret til bagefter at sige: ’Kvinde, ud I køkkenet!’


 Kønsdebatten er i fuld gang, og skal man tro medierne, bør vi kvinder gå rundt i konstant kampposition – og ve den mand, der vover at se os som sexobjekter.
»Kvinder udsat for grove seksuelle ydmygelser på rustur,« »Danskerne er ikke gode nok til at tale om hverdagssexismen« og »Opfør dig ordentligt mand – 5 bud til at undgå sexisme« er blot et lille udsnit af overskrifter, der gør mænd til vores værste fjende.
I december satte en artikel i DJØF-bladet gang i debatten igen. En anonym CBS-studerende fortalte om en leg på en rustur, hvor kvinder skulle sidde på knæ og simulere et blowjob foran en mand med en banan mellem benene.
Læs også: »Der er for lidt fokus på andre former for ligestilling«
»Vi er lige pludselig ikke jævnbyrdige studerende længere,« udtalte hun, og blandt andre Ekstra Bladet var hurtige til at føre debatten videre med udtalelser fra andre studerende, som fortalte om lignende »grænseoverskridende oplevelser«. Medierne insisterer på at gøre kvinder til ofre og mænd til skurke i sexismedebatten. Men helt ærligt, lad os nu droppe fjendebilledet af det modsatte køn. Lad os fjerne -ismen og give plads til sexen.
Den bedste ven
Hele tankegangen om, at udførelsen af oralsex er nedværdigende for kvinden, illustrerer problemet. Den reducerer sex til en udveksling af tjenester. Pludselig handler et blowjob nemlig om, at jeg som kvinde yder et offer for manden. Men sådan skal det jo ikke være. Personligt nyder jeg at give oralsex, men selv hvis de ædlere dele i munden ikke er ens yndlingsaktivitet, elsker de fleste at tænde deres partner. Det begrænser dog fornøjelsen, hvis man som kvinde konstant hører i baghovedet, at det er en degraderende position.
Kun 29 procent af alle kvinder får orgasme, hver gang de har sex. En løsning kunne være at indse, at det at bede om for eksempel oralsex ikke kræver en tjeneste fra mandens side, men et aktivitetsforslag til begges fornøjelse. Og at knæle for en mænd er for din skyld såvel som for hans. Jeg tror ikke, en eneste fyr tænker på, at han er mere værd end kvinden under denne handling – ligesom fyrene på rusturen ikke har følt sig bedre end kvinden mellem deres ben, bare fordi hun sad på knæ.
Læs også: Kan man overhovedet demokratisere sex?
Jeg er af den klare overbevisning, at mine kærester har elsket at give oralsex, og at jeg på ingen måde skylder dem noget efter. Til gengæld mener jeg også, at blowjob om noget giver mig en magtposition. Jeg har trods alt mandens bedste ven i min varetægt.
For hans skyld
I DJØF-artiklen fortæller den CBS-studerende om at blive gjort til en »ting, som man kan have sex med«, fordi mændene på rusturen havde diskuteret, hvem de helst ville i seng med. Men at man som kvinde skal bekymre sig om, at en mand ser en som et objekt, fordi han synes, man er sexet, er da både ødelæggende for ligestillingen samt for sexlivet.
»Du skal ikke klæde dig sexet for hans skyld, men for din egen,« var min venindes argument for, at jeg skulle købe rødt undertøj, selv om min kæreste foretrækker sort. Og ja, jeg køber det da for min egen skyld – men det er da ved gud, fordi jeg vil have, at han skal synes, jeg er sexet. For helt ærligt, når jeg tilfredsstiller mig selv, foregår det meget sjældent med de dyreste blonder fra Victoria’s Secret. Eftersom det er ham, der skal kigge på mit dyre undertøj, er det altså hans mening, der tæller.
Betyder det så, at jeg bare er en undertrykt kvinde, hvis mål kun er stille manden tilfreds?
Du kan begynde med at stryge ’undertrykt’ – men mit mål er så afgjort at tilfredsstille ham. Jeg regner også med, at hvis jeg fortæller ham, at T-shirt er mere sexet end skjorte, så tager han T-shirt på næste gang. For hans egen skyld og for min. Sex er ikke en kønskamp, det er en leg mellem to partnere.
Sommernat på Langelinie
»Du får reduceret en anden person til et sexobjekt,« udtaler Kenneth Reinicke, lektor ved Roskilde Universitet, i en artikel på dr.dk om befamling af kvinder i byen. Og selvfølgelig skal fremmede mænd ikke røre ved kvinder – det er hævet over enhver diskussion – men hvorfor i alverden skal det at blive betragtet som et sexobjekt altid nævnes i forbindelse med at blive »reduceret«.
Tager jeg i byen, gør jeg noget for at se godt ud for andre – ingen tager stram kjole og høje hæle på alene søndag aften. Måske gør man noget ekstra ud af sig selv i byen for en kæreste eller ven, men man er altså i det offentlige rum, ergo vil fremmede se én. Ikke alle nyder komplimenter fra dem, men lad os holde op med at skabe en kultur, hvor et uskyldigt kompliment til en kvindes udseende bliver gjort til en forulempelse. Når det er sagt, skal ingen have lov til at råbe luder efter folk, eller tage fremmede kvinder på røven, det siger sig selv.
Læs også: Nu ændrer feminismen kønsrollerne i soveværelset
Som studerende inden for business og med stor interesse for tal og finanser er jeg som kvinde ofte en minoritet. Men jeg bliver kaldt både hård og ambitiøs og føler mig generelt ikke som en undertrykt kvinde. Der er dog ikke noget, jeg nyder mere end at lade mig dominere fuldstændig af min kæreste seksuelt og bare adlyde ordrer. Om det så er med hofteholdere og håndjern eller nøgen på Langelinie en sommernat. Ser min kæreste mig som et seksuelt objekt dér – det håber jeg da så sandelig! Er det nedværdigende? Nej, det er pissefrækt. Og det giver på ingen måde min kæreste ret til bagefter at sige: »Kvinde, ud I køkkenet!« – jeg tror egentlig heller ikke, den tanke er faldet ham ind.
Objekt i fritiden
Jeg er stolt af at leve i et land, hvor vi er nået så langt med ligestilling, og vores sexliv er bare et bevis på det. I Cambodja er der organisationer, der underviser mænd i at sex kan være en nydelse for kvinden også. Jeg mener, at kvinders rettigheder er en af de vigtigste problematikker i dag i forhold til at reducere global fattigdom og social ulighed, og der stadig kampe at tage i Danmark om lige løn og vilkår. Men netop fordi jeg er feministisk, er det også min pligt at sørge for, at jeg bliver tilfredsstillet seksuelt. Uligheden opstår først, når medierne begynder at blande sig og minde mig om, at jeg skal føle mig degraderet, når nogen ser på mig som seksuelt objekt.
Den CBS-studerende fortæller i øvrigt også, at de mandlige guider udvalgte fire piger, som de så strippede for. Men bliver kvinderne gjort til ofre. Forestiller man sig den omvendte situation, ville der også have været ramaskrig over sexisme og objektivering af kvinderne.
Læs også: Nu savner feministerne at være objekter for mænds begær
Accepterer man derimod, at sex er lige dejligt for begge køn, så er man da et skridt tættere på, at en meget seksuel aktiv kvinde bare bør ses op til for at skaffe sig selv fornøjelse.
De fleste kan godt skelne mellem leg og virkelighed; at gå ned på knæ er ikke et billede på en nedværdigende situation, ligesom dominans i sengen ikke er lig med dominans i hverdagen – og et kompliment kan faktisk bare have til formål at få dig til at smile. Om jeg ender som topchef eller noget helt andet, må tiden vise. En ting er dog sikkert – i min fritid skal jeg være et seksuelt objekt.
Vibeke Schmidt er studerende

