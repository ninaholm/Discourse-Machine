Det udelukkende land
Dag for dag cementeres Danmark som diskriminerende nation
Kenza Drider fra Avignon demonstrerer i Paris mod det franske forbud mod at bære burka og niqab.


 Et samfund måles på dets behandling af mindretallene. Det franske samfund måles på hvordan det behandler kvinder der ikke viser deres ansigt offentligt. I Frankrig er andelen af kvinder i burka og niqab næsten lige så stor som i Danmark og kan derfor ikke måles i procenter, knap i promiller. Præsident Sarkozy har ikke desto mindre gennemtrumfet en lov der forbyder franske kvinder  muslimer  at færdes med ansigtet formummet. For ikke så længe siden fremsatte Lene Espersen samme forslag, en burkalov, og hendes efterfølger, den nuværende konservative leder og justitsminister, ville have straffen for at tvinge kvinder til at gå med burka sat op til det dobbelte, fra to til fire års fængsel. Ingen sager om påklædningstvang var kendt; og som antydet var det på forhånd forbudt at påtvinge kvinder en tøjkodeks. Som bekendt er det ikke tilladt danske dommere at bære tørklæde i retssalen. Ingen symboler, tak. Forbuddet rammer næppe jødiske dommeres eventuelle symbolske tildækning af issen med en diminutiv, næsten usynlig kalot eller med en symbolsk bedekrølle, en lille snoet hårtot; eller forhindrer kvindelige dommere under den nu lovpligtige dommerkappe at bære et dagmarkors om halsen. Man kan ikke forestille sig at politiet skrider ind over for sådanne politisk ukorrekt udstyrede øvrighedspersoner. Men man kan i både teori og praksis godt forestille sig at særligt engagerede personer i den politiske nidkærheds navn gør det, såfremt en kvindelig dommer i trods mod loven engang i fremtiden indtager dommersædet med håret under eget tørklæde. Hvorvidt den obsternasige dommer herefter bliver udsat for en halv eller hel d'Angleterre med fuld musik og håndjern med knæ i ryggen får stå hen.
For tiden tæller den danske dommerstand ingen muslimer med tørklæde. Måske fordi kvinder der foretrækker den beklædning nu har fravalgt dommer- gerningen. I den forstand virker bestemmelsen diskriminerende over for en ganske bestemt befolkningsgruppe. Og det er meningen.
Signallovgivning
Sarkozys burkalov akkurat som de danske modstykker er signallovgivning. For at demonstrere handlekraft; eller  som i nogen grad det franske eksempel  for at tage luften ud af det yderste højre. Eller som antydet for at diskriminere et let identificerbart mindretal politisk og kulturelt og religiøst. Eller en blanding af det hele.
Loven i Frankrig har samme virkning som ældre  tiders tvangsforeskrifter om jøders særlige påklædning, hvad de måtte og ikke måtte. Med andre ord et udslag af en magtfuld gruppe eller et flertals behov for at bestemme adfærdsnormer med henblik på at udgrænse eller udradere en uønsket kultur. Det sker at tidligere diskriminerede grupper, som i mellemtiden tøvende er anerkendt af majoritetskulturen, kommer til at stå i vejen for overgreb mod nye stigmatiserede minoriteter. De sidst tilkomne diskrimineres som regel mere end de næstsidste og kan i den position lære af forgængerne eller i nogle tilfælde altså ligefrem få uventet bistand. Et eksempel er atter jøderne: Den rabinske slagtemetode, schæchtningen, der i nogen grad har taget brodden af angrebene på muslimernes lignende, halal. Nu bruges ordet mest nedladende: en  halalhippie, osv.
Begge ofte omstridte slagtemetoder består kort fortalt i at snitte halspulsåren over   i bedøvelse  frem for at hamre en bolt ind i skallen på dyret. Nazisterne var meget optaget af dyrevelfærd. Fritz Hipplers berygtede film Der Ewige Jude fra 1940 viser i slowmotion delvis forfalskede skrækkelige optagelser af døende dyr under forblødning. Filmen vakte tiltænkt afsky. Med mellemrum er schæchtning her  i landet mødt med krav om forbud. Jødehad på vore breddegrader er imidlertid gået af mode. Objektet for kulturel og etnisk bestemt animositet, udøvet af folk med reptile tilbøjeligheder, er konsekvent overført til modvilje mod muslimer. Men da den ene slagtemetode ligner den anden, står muslimerne i det spørgsmål i læ af jøderne. Pia Kjærs- gaard harpede for en del år siden løs på schæchtning, men stablede sig ned igen og holdt sig siden i ro. I den sag. Utvivlsomt fordi hendes håndgangne Søren Espersen angiveligt har familie i Israel, og jøderne er i kridthuset fordi de muler araberne.  Halal er fredet, da udfald her også rammer jøderne. Men muslimernes afvisning af svinekød er ikke fredet. Assimilisterne forlanger frikadeller tilbage i skolekøkkenerne. Ingen svinekød, ingen danskhed. Når det gælder muslimer.
For en ondsindet betragtning kan jøder opfattes som kvindeundertrykkende. Kvinder er også i dansk jødisk sammenhæng henvist til at holde sig i baggrunden på balkonen i synagogen, mens mændene fører sig frem på gulvet. Et opgør med den praksis vil ikke falde i god jord hos mange andre end Jonni Hansen i Greve og heller ikke dér, da det næppe er jødisk ligeberettigelse der holder danske nazister søvnløse. Men i muslimsk sammenhæng noteres alle tilløb til forskelsbehandling, skønt unge danske muslimske kvinders uddannelses- frekvens er i hastig vækst, og mændene distanceres. Men møder pigerne frem i tørklæde, oplades de vrede røster, uanset om de tørklædeklædte er læger, lektorer eller advokater. Dommere er som sagt sat uden for nummer.
Selektiv ytringsfrihed
Fremmeddebatten kredser ideligt om ytringsfriheden. Folk af muslimsk baggrund fremstilles ofte pr. definition som værende imod. Ytringsfriheden er i nutidens danske debatretorik sat over alle andre hensyn, anvendt demonstrativt af slagsbrødre som Lars Hedegaard og Jesper Langballe med udtalelser som går langt ud over, hvad disse folk selv ville acceptere, hvis muslimer fremsatte tilsvarende påstande om kristendommen. Ytringsfrihedsbegrebet er strakt til det yderste i en praksis, hvor det islamofobiske Trykkefrihedsselskabet med hjørnespark til Dansk Folkeparti og det ekstreme nationale højre har inviteret folk med akkurat så ekstremt udtalte holdninger til landet. Den krigeriske hollandske politiker Geert Wilders, om hvem Pia Kjærsgaard kun bemærkede at manden har et sjovt hår, er et sørgeligt eksempel. Trykkefrihedsselskabet har gjort ikke så lidt ud af at understrege at Wilders kom hertil for at holde ytringsfriheden i hævd. Agtværdigt. Lige så agtværdigt som det ville være, såfremt de nidkære ytringsfrihedsliberoer protesterede mod de politikere der nu vil lægge hindringer i vejen for den muslimske prædikant Bilal Philips' indrejse. Han må ikke komme og ytre sine  bevar én vel  formørkede meninger om kvinder, bøsser og bombemænd. Den socialdemokratiske socialordfører på Københavns Rådhus forlanger at kulturborgmesteren forbyder mødet. Dansk Folkeparti vil lave loven om, hvis ikke integrationsministeren efter nugældende bestemmelser kan stoppe guruen før bagageudleveringen i Kastrup. Det undersøger så den beredvillige Søren Pind om han kan, men vil sikkert opdage at det er noget med Grundloven og den fandens ytrings- og forsamlingsfrihed, som er så forbandet, når andre end ens foretrukne leverandører af hate speech hæmningsløst anvender den.
Diskrimination defineres gerne som forskelsbehandling af personer eller grupper på baggrund af forudindtagede holdninger, baseret på visse stereotype karakteristika, fordomme, tvangstanker, etc. Der er oftest tale om negativ særbehandling af bestemte personer eller grupper; for eksempel ved udelukkelse.
Danmark er et diskriminerende land. Et af de værre.


