En farisæer
Kære Peter Kemp. Tillad mig i al elskværdighed at sige dig, at du er en dårlig teolog, hvad jeg altid har vidst, men at du også viser dig at være en dårlig tænker, hvad jeg ikke på samme måde var klar over
Peter Kemp står i farisæerens position, skriver Søren Krarup. Det var ham, der skulle have Jesus til at fortælle, hvordan man øver næstekærlighed.


 Kære Peter Kemp.
Tillad mig i al elskværdighed at sige dig, at du er en dårlig teolog, hvad jeg altid har vidst, men at du også viser dig at være en dårlig tænker, hvad jeg ikke på samme måde var klar over.
For der kan jo kun tales forkyndende om kærlighed til næsten. Det er ikke tilfældigt, at buddet om at elske din næste som dig selv er det andet bud og står efter det første, som siger, at du skal elske Herren din Gud. Det er heller ikke tilfældigt, at lignelsen om den barmhjertige samaritan slutter med Jesu ord: Gå du hen og gør ligeså!
Der er tale om en fordring. Der er tale om en ubetinget fordring, fordi troen på Gud er forudsætning for kærlighed til næsten, og derfor er fordringen om kærlighed til næsten absolut og uopfyldelig. Den stiller mig ind i det forhold til min næste, hvor jeg altid er skyldig og altid ansvarlig. Jeg har aldrig opfyldt fordringen. Men jeg er altid skyldig at gøre det, og således er mit liv blevet til skyld og ansvar, og således er næsten altid konkret og mit liv altid fordret.
Du står i farisæerens position. Det var ham, der skulle have Jesus til at fortælle, hvordan man øver næstekærlighed. Det var ham, der skulle have opskrifter og moralske anvisninger. I stedet fortæller Jesus altså lignelsen om den barmhjertige samaritan, der slutter med fordringen: Gå du hen og gør ligeså!  og således sættes farisæeren i den tomhændedes position, som aldrig har nogen godhed at prale med.
Men det er jo denne godhed, du leverer opskrift på. Det er denne velbjergede, bredbagede position, du stiller dig selv i, når du vil tale om næstekærlighed uden for forkyndelsens sammenhæng. Det er slet ikke nogen tilfældighed, at du i din seneste tekst bruger begrebet godhed. Her har du forvandlet den ubetingede fordring til den moralske og nødhjælpspolitiske opskrift, og resultatet er den selvretfærdige farisæisme, som vores politiske korrekthed dyrker som den industri, der med rette kaldes godhedsindustrien.
Nej, det er ikke kærlighed til næsten at øve nødhjælp. Det kan være en klog og rigtig handling, fordi det er den forsikring, som i nødssituationen kan gavne én selv, men med kærlighed til næsten har det intet at gøre. Næsten er den enkelte, den nærmeste her og nu, ikke en nødstedt befolkning på den anden side af kloden. Jo, vi hjælper dem, der er i nød. Det er klogskabens og selvforsikringens handling. Vi har med rette ondt af de nødstedte og tænker på, at vi selv kan komme i samme situation, hvor vi har brug for hjælp.
Men der er ikke tale om kærlighed til næsten, og dine krampagtige forsøg på at begrunde denne meningsløse snak med udtrykket den globale landsby, hvor verden på grund af »aviser, bøger, fjernsyn, mails, nettet osv.« nu består af »næster«, er kun til at grine ad  hvis det ikke var den sørgelige demonstration af din manglende evne til at tænke klart.
Dårlig teologi, javist. Men derfor også fad og dårlig tænkning.
Med venlig hilsen, Søren Krarup.

