Der kæmpes stadig
8. marts. 1971  2011. KIK


 Jeg véd det godt! Det er i dag, 8. marts, Kvindernes Internationale Kampdag. KIK. Det glemmer man aldrig  som medlem af Informations redaktion! Ikke bare under 1968-(op)rørene hele verden rundt, undtagen i de arabisk-muslimske dele af den, men sandelig også i 1970, da rødstrømpebevægelsen ramte Danmark, og fire år efter, da kvindebevægelserne verden over, næsten, og ikke mindst herhjemme genoptog ideen om kvindernes internationale kampdag, oprindelig fremsat af Clara Zetkin på den internationale kvindekongres arrangeret 26.-27. august 1910 af Socialistisk Internationale i  af alle steder  København. Datoen 8. marts blev valgt for at mindes den demonstration for kvinders rettigheder som socialistiske kvinder afholdt i New York 8. marts 1908. Dagen markeres også af FN, og i mange lande er det en national helligdag. Og som skrevet står i Wikipedia: »I en del lande fejres dagen ved, at kvinder får gaver og blomster og et tillykke med kvindedagen  en gestus som mange feminister dog reagerer mod, da de ikke finder, at der er grund til at ønske til lykke med en dag, som har til formål at rette opmærksomheden mod uligestillingen i samfundet.« Bl.a. ulige løn.
Det er dog ikke den, jeg straks  nok engang  vil fejre KIK med. Men med noget  tilsyneladende  helt andet: At det nu er i de arabisk-muslimske dele af verden, at (op)rørerne bryder ud og med lørdagsartiklen: »Arabiske intellektuelle: Hold jer væk  Tænkere fra de arabiske lande betragter ikke blot de folkelige protestbevægelser som et opgør med lokale diktatorer, men også som den sidste fase i opgøret med kolonialismen. Derfor vil vestlig indblanding give bagslag, advarer de.
Den egyptiske aktivist Wael Khalil mener, at opstandene i Nordafrika er den sidste fase af opgøret med kolonialismen. »Protesternes oprindelige udgangspunkt var solidaritet med palæstinensernes intifada og modstand mod invasionen af Irak, hvilket siden har udviklet sig til en demokratibevægelse,« siger Khalil. »Vi accepterer ikke længere det falske valg mellem autoritære styreformer og kaos, som Vesten har påtvunget os ved at støtte folk som Hosni Mubarak og Ben Ali. Derfor ville det også være upassende, hvis Vesten intervenerer for at gennemtvinge en bestemt løsning,« fortsætter han, som var en af drivkræfterne bag opstanden i Egypten.
Både her og der
Budskabet fra Tunesien er enslydende: »Befolkningerne i de nordafrikanske lande, inklusive Libyen, vil selv have æren for deres revolutioner. Det er folkelige opstande, der ikke accepterer nogen form for vestlig indblanding, uanset hvordan den bliver pakket ind. Nordafrika lider stadig af postkoloniale traumer, så enhver vestlig indblanding vil blive set som et led i en imperialistisk strategi,« hævder den tunesiske menneskerettighedsforkæmper Sihem Bensedrine.
»Det er uacceptabelt, at Vesten i årevis har støttet disse regimer uden at stille krav og nu forsøger at kidnappe vores revolutioner. En vestlig intervention i Libyen vil være en katastrofe ligesom interventioner i Irak og Somalia, der har fået tragiske resultater,« siger Wael Khalil.
Overgangen herfra og til 8. marts og KIK i dag leverer de norske og danske telegrambureauer NTB og Ritzau som i en rødstrømpe:
»Fra Tunesien til Yemen og Iran har kvinder protesteret i forreste række både som bloggere og ude på gaderne. På Tahrirpladsen i Kairo har Gigi Ibrahim ofte stået frem som både talskvinde og kommentator på de internationale tv-stationer, og i Yemen er bloggeren Tawakel Karman en af oprørets vigtigste inspirationskilder. Fra land til land har kvindernes rolle været forskellige. I Kairo har unge og gamle kvinder, fattige og rige med og uden job demonstreret side om side med mændene, mens chadorklædte kvinder i Bahrain har marcheret for reformer, men adskilt fra mændene. I Sanaa i Yemen har enkelte kvindelige protestledere marcheret med ansigtet utildækket, hvilket er tæt på skandaløst i et samfund, hvor traditionerne tilsiger, at kvinder ikke kan vise sig på gaden uden heldækkende abeya og niqab. Det, der har været specielt i Kairo, er, at unge mænd og kvinder har stået sammen i kampen, ikke kun for brød og frihed, men også mod patriarkatet, siger forskeren Nefissa Naguib på den norske forskningsinstitution Christian Mikkelsens Institutt. Lad os håbe, at mændene ikke glemmer det senere, tilføjer hun. Der mener, at kvinderne har spillet så stærk en rolle, at revolutionen ikke ville være blevet til noget uden dem.«
Og så er vi fremme ved, at det hele på det mest ukiedsommeligste minder om, hvad der stod at læse på forsiden af denne avis for nøjagtig 40 år og en måned siden (8. feberuar 1971):
»Søstersolidaritet  Mange grupper slås i øjeblikket om at lede arbejderklassen. Jo mere arbejderne dyrkes som den revolutionære klasse, desto mere behandles de som uvidende får af dem, der tilbyder sig som hyrder. Deres resultater står i skærende misforhold til deres selvfølelse. Til de grupper, der har opnået resultater, hører rødstrømperne, og de har både organisatorisk og politisk nægtet at optræde som ledende og bedrevidende over for de arbejderkvinder, som de ønsker at stå solidariske med.«
Ak ja, det var dengang, lyder det på den mest kiedsommelige vintervis. Men svaret er, at det er forår, og der kæmpes stadig. Her og der.


