Pressemødets dramaturgi
Søndagens pressemøde om rejsesagen var i virkeligheden et tv-realityshow. Ham, som journalisterne troede var skurken, forvandlede sig til helten. Skurkerollen må journalisterne nu selv ligge og rode med


 
	Danmarkshistoriens længste pressemøde var i virkeligheden ikke et pressemøde, men et tv-realityshow, hvor tilrettelæggerne sidder med de bedste kort på hånden. De medvirkende – ud over Lars Løkke Rasmussen og i første del embedsmændene fra GGGI – var journalisterne. En broget forsamling af medierepræsentanter med hver sin dagsorden, hver sit ønske om at trænge ind bag facaden og de forberedte svar. De passede deres arbejde uden at ane, at de var en del af et reality-program. Jo længere det trak ud, des mere blev journalisterne oplevet som smålige, uforberedte og moraliserende. Det fremgik tydeligt af indlæggene på de sociale medier under og efter pressemødet. Også når man filtrerede de åbenlyse og hårdkogte Løkke-tilhængere fra.

	Pressemødet var et udtryk for den moderne medieverdens frontalsammenstød med den gamle. Tilrettelæggerne havde timet og tilrettelagt arrangementet. Hovedpersonen var veltrimmet og toptrænet. Hans velkendte temperament var dæmpet så markant, at fantasifulde mennesker helt urimeligt og anonymt påstod, at han var på betablokkere. 220 siders bilag blev omdelt få minutter før mødet, så ingen havde mulighed for at læse det. Tv-showet blev på kommerciel vis delt i to med en reklamepause i midten. Og før nogen kunne protestere, blev det meddelt, at første akt skulle handle om bilag og GGGI, anden akt om Løkke, Venstre og dansk politik. Og så blev der signaleret åbenhed, beredvillighed og tålmodighed. Vi har masser af tid. Alt kommer på bordet. Værsgo’ journalister: Skyd løs!

	Og så blev der skudt. Med kanoner, spredehagl, løst krudt og ind imellem med skarpt. Sådan foregår gammeldags pressemøder, når der er noget stort på spil. Pressemøder er, som flere redaktører korrekt skriver på Facebook, en arbejdsproces. Man skubber, borer, skyder og afprøver forskellige vinkler på det samme spørgsmål for senere at bearbejde svarene (eller ikke-svarene) i en normal journalistisk arbejdsproces med et relevant sammendrag, der derefter publiceres.

	Men det opleves ikke som en arbejdsproces, når det transmitteres. Og i den virkelige verden er oplevelse også virkelighed.

	Erfarne live-rotter ved godt, at helhedsindtrykket er essentielt. At spørgsmål skal formuleres omhyggeligt, og at gentagelser kan flytte sympatien fra spørger til interviewperson. Clement Kjærsgård ved alt om dramaturgi, hvor seeren ikke må kede sig, og usynlige grænser ikke må overskrides. Indlagte overraskelser og temposkift er forudsætningen for succes. Den slags aner den ubevidst medvirkende journalist ikke meget om.

	Gammeldags pressemøder var en arbejdsproces. Nu foregår researchen for åben skærm. Og det opleves anderledes af seerne. Det ’gamle’ journalistiske filter var en som regel eftertænksom filtrering for de, der bagefter læste aviser og brugte tv- og radionyheder. Nu sker formidlingen uden filter – filtrering foregår på de sociale medier, allerede mens tv-showet kører. Herefter følger så næste filtrering på tv og radio ud fra devisen ’hvem vandt?’

	Journalisterne er til pressemøde. Løkke og tilrettelæggerne har gang i et tv-show med journalistiske medvirkende, der jo længere det varer, kommer til at fremstå dumme og primitive.

	Mens de sociale medieaktører (seerne) er kritiske over for bisserne på stolerækkerne, koncentrerer de traditionelle medier (tv-showets ubevidste medaktører) sig om showets hovedperson, når der bagefter skal konkluderes. I den sammenhæng er det interessant, at Løkke bagefter gik live på begge kanaler for at sikre sig flest mulige seere. Det er den store veltrimmede spinmaskine mod en kaotisk mediemaskine.

	Jeg tør slet ikke tænke på, hvad der ville være sket, hvis journalisterne i fællesskab havde forberedt sig lige så grundigt som Løkke. Hvis TV 2, DR, Ekstra Bladet, Berlingske, Information og Jyllands-Posten havde sat sig sammen og var blevet enige om en strategi? Så ville konspirationsteorierne om et kollektivt mediemordforsøg på Løkke for alvor have blomstret.

	I skrivende stund kan man måske konkludere, at livetransmissionen var en succes for tilrettelæggerne og Løkke. 900.000 danskere var med i mindst fem minutter på DR2 og TV 2 News. Mere end halvdelen faldt fra. Måske kedede de sig, måske kunne de ikke klare flere spørgsmål fra mediebørsterne. Måske blev de trætte af at se Løkke gentage sig selv. Vi må vente til næste folketingsvalg med den endelige konklusion.

Lasse Jensen er vært for P1-programmet ’Mennesker og Medier’

