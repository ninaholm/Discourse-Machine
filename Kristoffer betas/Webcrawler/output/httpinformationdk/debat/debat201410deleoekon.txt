Dele-økonomi er et tveægget sværd
De spæde opgør med kapitalismen, vi ser i form af byttemarkeder og lignende, har potentialet til at udgøre et generelt brud med uligheden og overforbruget af ressourcer. Men der er en overhængende fare for, at de mister pusten, når kampen for alvor spidser til
Resecond er en klimabevist butik, hvor man kan bytte kjoler. Den og mange andre aktuelle aktiviteter i deleøkonomien er led i en ny omstillingsbølge på grænsen af kapitalismen.
 Arkiv


 Når byttemarkeder skyder op overalt i landet, er det både et nyt fænomen og udtryk for en deleøkonomi, der har dybe rødder i alternativer til kapitalismen. På byttemarkeder kan man bytte det, man selv er blevet træt af, til nye produkter, som andre til gengæld gerne vil af med. Det kan være alt fra legetøj til sko og elektronik. Det foregår uden penge, og produkter, der ellers ville samle støv på loftet eller ende i skraldespanden, får nyt liv og brugsværdi.
Det samme gælder tøjbyttebørser, hvor børnetøjet gratis byttes til en ny størrelse, eller kjolebytteforretninger, hvor festkjolen kan skaffes, uden at der skal købes nyt. Af andre spændende nyskabelser kan nævnes delebilskonceptet minbildinbil.dk, hvor folk lejer deres private biler ud, og bringrs.dk, hvor man kan tage andres fragt med på en biltur, man alligevel skal ud på.
Disse og mange andre aktuelle aktiviteter i deleøkonomien er led i en ny omstillingsbølge på grænsen af kapitalismen. Deleøkonomien rummer kimen til nye sociale relationer hinsides kapitalismen og skaber stor optimisme blandt grønne græsrødder og ildsjæle, der ser den som spiren til en helt ny økonomi, hvor velstanden kan blomstre uden vækst og overforbrug.
Problemet er, at der kan let ske det for de deleøkonomiske initiativer, der er sket mange gange før: Modstand og alternativer bliver omsat til ny vækst i en modificeret og endnu mere modstandsdygtig kapitalisme.
Der er under alle omstændigheder klare grænser for deling på kapitalismens præmisser, for kapitalismen bygger på eksklusivt ejerskab og konkurrence, der skaber splittelse og ulighed. Hvis deleøkonomi kan forenes med penge og profit, så tager kapitalismen imod muligheden med kyshånd, men ellers er der tale om frem-medelementer, der genererer krise og derfor skal bekæmpes med alle midler. For der skal tjenes penge og der skal bestemt ikke deles noget med konkurrenter.
På den ene side kan man se de mange aktuelle eksempler på deleøkonomi som et nyt led i en omfattende omstillingsproces. På den anden side kan man argumentere for, at omfanget stadig er for begrænset til, at kapitalismen for alvor er truet.
Kapitalismens transformation
Kapitalismens omstillingsevne er fænomenal. Det aktuelle samfund rummer talrige eksempler på, at tidligere former for deleøkonomi har været med til at fremme kapitalismens vækst og legitimitet.
Den aktuelle kapitalisme er resultat af en lang forandringsproces, hvor den industrielle kapitalisme er blevet omformet på grund af kritik, nye ideer og alternativer. Industrisamfundet var præget af skarpe opdelinger. Produktionen var meget specialiseret og der var store barrierer mellem forskellige fag og arbejdsfunktioner, både ved samlebåndene og i de institutionelle hierarkier. Arbejde og fritid foregik helt forskellige steder og de industrielle identiteter var også placeret i snævre klasser og kasser. Det var meget svært at dele i industrisamfundet.
Kapitalismens transforma- tion siden 1960’erne skal ses i dette lys. Vi har oplevet en række opgør med industrisamfundets rigiditet og dogmatik, hvor forskellige former for deleøkonomi er fællesnævneren.
Den første bølge af forandringer ramte produktionen, hvor den industrielle kassetænkning måtte vige for en række deleøkonomiske nyskabelser. Deling af viden og information, deling i teams, netværk og i forbindelse med projekter, samt deling på tværs af fag og funktioner blev naturlige elementer i arbejdslivet. Samtidig bredte produktionen sig fra arbejdstiden til hele livet. Derfor har vi også oplevet, at vi i stadig højere grad deler værdier og levevilkår i forhold til det globale klima, samt grænseoverskridende brands og finansielle markeder.
Den digitale udvikling i 1990’erne var ny benzin på bålet.
Med internettet opstod nye muligheder for at dele, stort set uden omkostninger. Ligesom opgøret med den industrielle produktion udsprang af arbejdskampe, var opgøret med digitale skranker drevet af aktivister, der kæmpede for fri information og uhindret fildeling, med stor folkelig gennemslagskraft. Kapitalismen var igen under angreb og især brancher med digitale produkter, som musik- og filmbranchen, vågnede brat op efter årtiers magelig profit.
Problemet for virksomhederne
Den digitale revolution er nu også blevet omsat til ny vækst for kapitalismen, idet vi ser nye forretningsmodeller, der muliggør deling, men også rejser høje mure, hvor der kræves betaling og hersker eksklusivitet. Facebook og Google er gode eksempler på den digitale kapitalisme. Og forløbet illustrerer en essentiel dobbelthed i samfundsudviklingen.
Kapitalismen er fleksibel og har stor omstillingsevne, men er samtidig præget af en uforanderlig natur og evig væksttvang.
Kapitalismen kræver vækst i eksklusiv velstand – det vil sige vækst i BNP – og kan ikke fungere uden jobklausuler, lukkede kildekoder, patenter, betalingsmure og industrihemmeligheder.
Det, der kendetegner de aktuelle nyskabelser i deleøkonomien, som kapitalismen endnu ikke har integreret i sin virkemåde, er, at de især handler om forbruget af industrielle produkter, som tøj, elektronik, biler og boliger. Og så er ressourcer og bæredygtighed centralt. Den nye deleøkonomi har opnået stor folkelig opbakning i en tid, hvor både den økonomiske og den økologiske krise breder sig.
Der er noget andet på spil end deleøkonomi i arbejdslivet eller i forbindelse med digitale produkter. Ikke mindst fordi spørgsmålet om at dele, i forlængelse af bæredygtighedstanken, udstrækkes til at gælde globalt og inkluderer fremtidige generationer. Bæredygtighed er den ultimative deleøkonomi.
Problemet for virksomhederne er, at de nye deleøkonomiske fænomener strider mod den uendelige vækst i forbruget, som de er afhængige af, for hele tiden at tjene flere penge. Når befolkningen deler og bytter på livet løs, så købes der færre nye produkter, og det rammer både virksomhedernes indtjening og væksten i BNP.
Indsatserne er forøget
Virksomhederne er allerede i fuld gang med at tilpasse sig. Børnetøjsproducenten Katvig har eksempelvis indoptaget ideen om tøjbyttebørser og udbygget den med leasingordninger, så tøjet løbende kan byttes, i takt med at barnet vokser.
Og der er talrige andre virksomheder, der arbejder med nye forretningskoncepter, der handler om at udleje i stedet for at sælge. Forbrugeren kan så levere et produkt tilbage, når det ikke længere bruges, og leje et nyt. Det er en måde, hvorpå virksomhederne tilpasser sig en situation med resurseknaphed, men det er i lige så høj grad en reaktion på deleøkonomien.
Det afgørende er, hvorvidt virksomhederne formår at udnytte mulighederne i deleøkonomien til at skabe ny vækst, eller om alle de grønne omstillingsinitiativer, der spirer frem i disse år, formår at skabe en bæredygtig økonomi på helt nye præmisser, som virksomheder og samfundet så bliver nødt til at indrette sig efter.
De spæde brud med kapitalismen kan vokse til at udgøre et generelt brud med uligheden og overforbruget af ressourcer, men de risikerer også at miste brodden, før kampen for alvor spidser til. Indsatserne er imidlertid forøget, og kapitalismens krise er blevet dybere.
Maria Reumert Gjerding er folketingskandidat for Enhedslisten og Peter Nielsen er lektor på Roskilde Universitet

