Vi ♥ den mystiske mentor
Leder


 De seneste år har mentoren erobret landet. Der er mentorer på arbejdspladserne, i skolerne, i fagforeningerne og i medierne, hvor erfarne musikere er mentorer for unge stjernefrø. Ikke mindst er mentoren i disse år en socialpolitisk svigermors drøm. Mentoren skal både hjælpe sømanden, der efter et langt og hårdt arbejdsliv er fysisk og psykisk nedslidt, den ADHD-ramte teenager, der ryger for meget hash, eller narkomanen, der skal passe sin afvænning. Ofte med helt lavpraktisk støtte til at komme op om morgenen, hente medicin eller blive skrevet op til en bolig. Ikke mindst er mentoren med til at (genop)træne borgerens sociale muskel.
Kort sagt relationsarbejde, som engang blev varetaget af socialrådgiveren, der førhen havde tid til at tage på hjemmebesøg hos sine klienter, men som i dag er lænket til et skrivebord spækket med sager, der skal registreres og journaliseres.
I det lys kan udviklingen ses som en socialsektoriel arbejdsdeling, hvor man i effektiviseringens navn har udliciteret relationsarbejdet til en mentor, der paradoksalt nok også skal hjælpe borgeren med at navigere i selvsamme socialsektor, som med årene er blevet så labyrintisk, at man må have guide med derind.
Alt i alt er mentoren blevet det individuelle svar på en hel bunke meget forskellige problemer. Et socialfagligt buzzword, som professor Lars Uggerhøj beskrev det i sidste uge. Mentorens sejrsgang skyldes blandt andet, at begrebet nemt kan forstås i både socialsektoren, hos det politiske establishment og i den brede befolkning. En flink, forstående og stabil person, der hjælper en udsat borger – det lyder da besnærende. Mentorordninger, hvis mål optimalt set er at gøre borgeren arbejdsmarkedsparat, ligger samtidig i fin forlængelse af den herskende neoliberale tidsånd, hvor individets præstation altid kan optimeres – gerne ved hjælp af en coach, psykolog eller guru. Og hvor man i højere grad ser ledighed og social udsathed som selvforskyldt i stedet for at finde strukturelle forklaringer på, hvorfor en så stor del af vores befolkning tilsyneladende har behov for en støtte til at passe ind i samfundet.
Men som altid, når ét enkelt værktøj masseproduceres til at lappe de mange forskellige huller i det danske velfærdssystem, er der grund til at mobilisere lidt sund skepsis. Herhjemme findes nemlig endnu ingen tørre tal for mentorens positive effekt. Det var da også en intuitiv tro på mentorens velsignelser snarere end videnskabelige evidens, som socialudvalgsmedlemmer fra regeringspartierne brugte som forklaring på mentorens centrale rolle i reformerne af førtidspension, fleksjob og kontanthjælp.
Og skønt alle er enige om, at der bliver flere og flere, findes der ikke samlede tal for antallet af professionelle og frivillige mentorer på landsplan – eller hvad de koster samfundet. Sidst, men ikke mindst, er der ingen formelle krav til mentorens uddannelsesmæssige baggrund. Mentoren er et flydende begreb, som ingen steder er klart defineret, og som derfor i praksis bliver en mystisk skikkelse åben for den enkeltes fortolkning. Ifølge en engelsk forsker findes der da også flere end 50 forskellige forståelser af mentorens rolle.
Dansk socialpolitik er sandet til i silotænkning og bureaukrati, og man behøver ikke være socialt udsat for at se et skrigende behov for at gå nye veje. Og ifølge Lars Holmboe, hvis ph.d.-afhandling følger borgere i mentorforløb, kan mentoren ofte være en stor støtte for den enkelte. Men behovet for nytænkning betyder ikke, at vi blindt og uden baggrundstjek bør se mentoren som prinsen på den hvide hest.
I forskningen taler man om den såkaldte honeymoon-effekt, hvor man bliver så forelsket i en ny metode, at alle sejl sættes ind på, at den virker, hvilket den da også ser ud til at gøre i begyndelsen, inden virkeligheden indhenter ønsketænkningen.
Formentlig har masser af danskere enorm glæde af mentorordninger, men set i lyset af hvor massivt de i disse år implementeres rundt omkring i landet, er der behov for langt større og systematisk viden på området.
Ellers ligner det i lidt for mistænkelig grad et socialfagligt eksperiment forårsaget af en pludselig forelskelse i den mystiske mentor. Og så kan de glade hvedebrødsdage hurtigt være overstået.

