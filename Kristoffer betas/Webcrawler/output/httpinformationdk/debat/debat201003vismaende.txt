Er vismændene alligevel (lidt) vise?
Deres klima-alarm kunne tyde på det. Og så sort ser det ud, at det i sig selv er et lyspunkt


 Det er ved at blive Frie Ord en vane at inddrage læserne åbenlyst og at inddrage dem fra starten. Ærlig talt: Vanen bliver undertegnede mere og mere vant til!
I dag er derfor ingen undtagelse: Reportagen i fredags (26. februar) - »Vismænd: Danmark langt bagud med CO2-mål« - om de økonomiske vismænds klima-alarm  i rapporten til Det Miljøøkonomiske Råd udløste straks et par web-kommentarer, som gengives her:
John Fredsted: »Godnat, godnat - altså ikke til Jørgen Steen Nielsen eller hans som altid velskrevne artikel, men til planeten. Jeg tror sgu', jeg ruller persiennerne ned.«
Dorte Sørensen: »Tak til Jørgen Steen Nielsen for at bringe denne sag op og tak til Information, fordi de hurtigt satte denne artikel op på Informations forside i stedet for artiklen om Politikens forlig om JP- tegninger. Derudover er det en skam, at vismandsrapporten er 'druknet' i medierne pga. regeringsrokaden, men at den i Information også skal drukne i en debat om JP-tegninger endnu en gang er i mine øjne næsten ubærligt. Jeg vil dog glæde mig over, at Lomborgs institut blev nedlagt og lagt ind under vismændenes område.
Niels-Simon Larsen: »Tak til jsn igen for at holde os løbende orienteret. Det er altid med en vis ængstelse, jeg læser artiklerne - går det dog ikke snart den rigtige  vej (?). Så meget desto vigtigere er det, at der er udholdende journalister, der refererer fra det hul af forvirring, vi befinder os i, og trækker nogle klare tråde ud af det. For hvad er sandheden om vores miljømæssige bestræbelser? Er det lykkeligste folk i verden også det mest vågne, eller snorksover vi stadig? Regeringens refræn hedder, som alle ved: Ingen har gjort mere end os og brugt flere penge på det. Samtidig taler de om vækst og rigdom som aldrig før. At vi kan forbruge os ud af forbrugerismens frådseri, kan da kun være en selvmodsigelse. Argumentet er, at vi bare skal omstille os til fornuftig produktion. Ha, ha! Samtidig laver man motorvejsplaner og lukker øjnene for industrilandbrugets svineri. Der foregår så meget dobbeltspil i dag, at hvis der ikke fandtes dybdeborende journalistik, var vi prisgivet.«
Nok er ens forfængelighed grænseløs, den er dog ikke større, end at den trods alt også levner plads til glæde på en kollegas og på bladets vegne. Lige i dag er det den glæde, de angiveligt frie ord helst vil bruges til. Derfor læsercitaterne.
Så det må læserne altså meget undskylde ...!
Tiden rinder ud
Men glæden er så meget desto større, som John Fredsteds sortpessimistiske godnat bag de nedrullede persienner jo er foranlediget af en vismandsrapport, der - i modsætniong til hvad man ellers kunne frygte fra disse »økonomiske vismænd« - heller ikke præges af udenomssnakkende jubeloptimisme og tro på, at DØV, Den Økonomiske Vækst i forbrug af ny teknologi, nok skal klare det hele i sidste ende.
»De økonomiske vismænd slår (tværtimod, el) klima-alarm: Tiden er ved at rinde ud for en global klima-aftale, hvis to gradersmålet skal overholdes. Halvdelen af de fossile energireserver må forblive i undergrunden. Danmark må straks i gang med nye klimatiltag. Øgede CO2-afgifter og flere CO2-kvotekøb anbefales,« lyder fredagsreportagens egen sammenfatning. I selve artiklen bliver det dog på en måde endnu værre. Og derfor bedre:
»Faktisk viser vismændenes modelberegninger, at de globale CO2-udledninger kan være fordoblet i 2040, hvis i-landenes økonomiske vækst fortsætter som hidtil, u-landenes vækstrater aftager lidt, og der samtidig sker samme grad af 'afkobling' af CO2-udledningerne fra den økonomiske vækst som hidtil. Altså hvis CO2-udledningen pr. BNP-enhed falder i samme takt som nu. 'Den stiliserede beregning viser således, at vi er langt fra at kunne stabilisere udledningen af CO2 fra brugen af fossile brændsler, hvis den økonomiske vækst i verden fortsætter som beskrevet, og tendensen til afkobling af CO2-udledningen fortsætter svarende til den historiske udvikling,' konkluderer vismændene. 'Hertil kommer desværre, at en stabilisering af udledningen på det nuværende niveau ikke er tilstrækkeligt til at stabilisere koncentrationen af CO2 i atmosfæren.' Der er derfor ifølge rapporten behov for 'markant opbremsning'. Hvis risikoen for at ryge over de to grader skal holdes nede på 33 pct., vil der således i 2050 kun være plads til en CO2-udledning pr. verdensborger på 3,5 ton om året, forudsat at verdens befolkning slet ikke vokser fra nu af. Med en voksende befolkning bliver der endnu mindre til hver. I dag udleder gennemsnitsdanskeren ca. ni ton CO2 om året via det fossile energiforbrug, gennemsnitsamerikaneren 19 ton.«
Dette var ordene. Altså citaterne.
Læserne (og redaktørerne!) kan med rette sige, at det er (sgu, hvis de bander) en let måde at komme om ved Frie ord på. Men de findes (sgu, for de bander) altså ikke bedre i dag.
Reportagen, vismandsrapporten, den refererer, og læsernes kommentarer er udtryk for, at man ikke er helt alene med sin alarmering over - udviklingen. Selv økonomer, ja selv økonomiske vismænd, kan blive alarmerede.
Det er da et lyspunkt.


