Politikere skævvrider debat om vold
Politikerne står i kø for at sætte ind mod knivoverfald. Men den slags kriminalitet fylder kun lidt i statistikken - juraprofessor efterlyser bredere indsats mod vold
Mere end 28.000 kvinder i Danmark blev i 2006 udsat for hustruvold. Alligevel er det kampen mod knivvolden, som politikerne står i kø for at bekæmpe


 I 2006 blev der anmeldt 80 tilfælde af vold med stikvåben i København. Til sammenligning blev mere end 28.000 kvinder i Danmark udsat for hustruvold i samme periode. Alligevel kappes politikerne i disse dage om at foreslå øget overvågning, lavere kriminel lavalder og hårdere straffe for at bekæmpe knivvolden. Og det bekymrer direktøren for Dannerhuset, Vibe Klarup Voetmann. 
"Over halvdelen af alle knivdrab finder jo sted i hjemmet. Og det er vigtigt, at politiet prioriterer indsatsen der, hvor volden er størst," siger hun.
Ifølge Vibe Klarup Voetmann dækker statistikken endog over et betydeligt mørketal.
"Mange kvinder vil ikke indrømme, at de er blevet udsat for vold," siger hun. 
I Dannerhuset har de således oplevet en stigning i henvendelser fra voldsramte kvinder på 50 procent det seneste år. Og den radikale Lone Dybkjær medgiver, at den politiske indsats mod hustruvold drukner i debatten om knivoverfald.
"Det er svært at få prioriteret indsatsen mod hustruvold lige så højt som indsatsen mod vold på gaden. Det er desværre, fordi det er kvinder, det drejer sig om," siger hun.
Der findes ingen opgørelse over det samlede antal af knivoverfald i Danmark, men undersøgelsen Vold i Danmark, som blandt andet Det Kriminalpræventive Råd står bag, viser, at antallet af overfald med kniv er stabilt over de seneste mange år. Det bekræftes af tal fra hospitaler i København, Odense og Århus samt statistik fra Københavns Politi.
Hold hovedet kold
Juraprofessor og formand for Det Kriminalpræventive Råd, Eva Smith, opfordrer til, at politikere og befolkning holder hovedet koldt i den aktuelle voldsdebat. 
"Knivoverfald er trods alt kun en lille procentdel af den samlede vold. Så det ville være godt, hvis al den opmærksomhed og hele debatten ville fokusere mere på vold generelt," siger hun.
Som en direkte konsekvens af det seneste københavnske knivdrab har man besluttet at indføre videoovervågning på udvalgte steder. Men ifølge en ny svensk undersøgelse har videoovervågning af bycentre kun en ringe effekt. Undersøgelsen, der bygger på analyser af 41 områder fra hele verden, viser, at kriminaliteten kun er faldet med syv procent i bycentre med overvågning. Og det overrasker ikke Eva Smith.
"Det har vi vidst hele tiden. Hvis der er tale om spontan vold, er der ingen, der lægger mærke til, om der er et kamera. Men selv om det bliver en falsk tryghed, kan de måske sikre, at folk ikke er bange for at gå ud. Og på den måde er det udmærket," siger juraprofessoren.
DF: Skærpet straf 
Eva Smith peger på, at den store politiske bevågenhed skyldes, at befolkningen trods voldsstatistikken reagerer voldsomt på historier om uprovokeret vold begået af en fremmed: "Det er det samme, vi ser med terrorisme," påpeger hun.
I sit ugebrev plæderer DF-formand Pia Kjærsgaard for at få afsat en pulje på næste års finanslov til kommunernes etablering af overvågning. DF's retsordfører, Peter Skaarup, afviser, at indsatsen mod knivvold overskygger indsatsen mod vold i øvrigt. Han henviser til, at DF har lagt stor vægt på også at bekæmpe vold mod kvinder, hustruvold og hustrumord - og straframmen skal hæves:
"Der er 'rabat' ved hustrumord i forhold til øvrige mord, og meget tyder på, at det samme er tilfældet i forhold til vold i hjemmet. Der skal ske en politisk opstramning og en ligestilling af straframmerne," siger Peter Skaarup.
Den konservative justitsminister Lene Espersen havde i går ingen kommentarer til kritikken, men ministeren har tidligere talt for at straffe hustruvold lige så hårdt som anden vold.


