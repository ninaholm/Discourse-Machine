S(yg)-forklaring



Øv! Hvorfor er politik spækket med dårlige undskyldninger? På hver valgaften står taberne slukørede og piber: »Vi har ikke forklaret vores politik godt nok.« Ha! Mon ikke forklaringen også kunne være, at vælgerne har forstået den førte politik – og forkastet den.Ejendommeligt har statsminister Helle Thorning-Schmidt (S) taget forskud på et valgnederlag ved at komme med den syge undskyldning. I stribevis af interview i gårsdagens medier erklærer hun om sit partis miserable opinionstal: »Jeg har ikke fået fortalt tydeligt nok, at ...«Aha! Thorning-Schmidts svækkelse skyldes altså dårlig kommunikation. Helt alvorligt? Samtidig med at regeringen og dens partier har polstret sig med en overdådighed af kommunikationsrådgivere? Spindoktorer, der virkelig må være ferme til deres fag, hvis de fortjener den fyrstelige løn, som skatteborgerne betaler dem.Og alligevel har kommunikationen aldrig været værre for nogen regering? I hvert fald er ingen sunket så hurtigt i meningsmålingerne.Logisk ville det så være at nedlægge kommunikationsrådgiverne. Hele banden. Og lade ministrene, personligt og oprigtigt, forklare sig. Uden filter.Drop bortforklaringerne, Thorning! Sig, at dit eget parti og SF inden folketingsvalget nok begik den fejl at tro, at SSF kunne trylle sig til et flertal af mandater. Og bagefter trylle SSF’s valgløfter igennem: De 12 minutter, betalingsringen, trepartsaftale, efterlønnens urørlighed. Sig også, at du er glad for, at virkeligheden har mindet dig om, at dette land har et samarbejdende folkestyre, hvor der nu skal mindst fire partier til for at få noget igennem. Og sig, at du er glad for at formidle dette samarbejde – uanset alt bøvlet.En styg mistanke melder sig: Er bortforklaringen om den dårlige kommunikation én, Thorning-Schmidt har fået prakket på af sine kommunikationsrådgivere? Hvis ja, har hun et ægte kommunikationsproblem.
