Når anerkendelse bliver underkendt
Hvis vi ikke får anerkendelse, bliver vi stressede. Sådan lyder mantraet for mange moderne ledelsesformer. Men anerkendelse kan let blive en belastning. For når man ikke synes, man gør det godt nok, virker det hult, at andre jubler, og så bliver man for alvor stresset
 
	Illustration: André Leit/iBureauet


 
	Efter 25 års ansættelse udvælges Conny til en nyoprettet stilling. Hun takker ja. Et år efter går hun ned med stress. Uklare rammer og for mange arbejdsopgaver vælter læsset, fortæller hun mig, da jeg taler med hende i forbindelse med mit forskningsprojekt om fastholdelse af medarbejdere med psykiske problemer. Selv om hendes chef beder hende geare ned, anerkender hende og overtager nogle af arbejdsopgaverne, og selv om hun sendes til en coach, hjælper det ikke. Ligesom en stigende del af den danske befolkning er hun nu langtidssygemeldt på grund af et psykisk problem.

	Vi står med en konflikt, som jeg ofte ser hos mennesker, der bliver sygemeldt på grund af psykiske problemer: Arbejdsgiverens krav til medarbejderen om at sige fra og foretage en effektiv opgaveløsning på den ene side og medarbejderens egne krav til en faglig og ansvarlig opgaveløsning på den anden. Og ligesom mange andre steder løses konflikten hos Conny ved brug af moderne ledelsesformer, som f.eks. anerkendende ledelse og coaches.

	Fælles for disse ledelsestilgange er, at ledelse og coach skal hjælpe til, at medarbejderen selv får indsigt i og udvikler sine egne styrker og svagheder, så hun ved, hvornår hun skal sige fra. Tanken er, at ved at anerkende den adfærd, som anses for anerkendelsesværdig i forhold til at nå de fastlagte mål, hjælpes personen til den effektive opgaveløsning, som kan bidrage til at undgå stress.

	Men disse moderne ledelsesstile forudsætter, at medarbejderen uproblematisk kan erkende det, der kræves af dem, hvis blot de belønnes med anerkendelse og får hjælp til at styre arbejdsopgaverne. Problemet er imidlertid, at anerkendelsen underkendes af den stressede medarbejder, fordi den bidrager til at vedligeholde medarbejderens følelse af skam og utilstrækkelighed. Anerkendelse kan med andre ord være med til at gøre den stressede medarbejder endnu mere stresset.

	Moderne udviklingsorienteret ledelse med fokus på at optimere den enkelte person er derfor ikke er egnet til at lede medarbejdere, der har udviklet eller er i gang med at udvikle psykiske problemer som f.eks. stress, angst og depression.

	Glemmer fællesskabet

	I de seneste år har coaching og den anerkendende og udviklingsorienterede ledelse imidlertid indtaget mange virksomheder. Medarbejderens selvværd skal forøges, og deres negative tanker om sig selv skal ændres, så der kan ske en tilpasning til virksomhedens krav. Opgaveløsning ses således om noget, der foregår hos den enkelte og ikke i et fællesskab.

	Når Conny klager over manglende rammer, uklare opgaver og for mange arbejdsopgaver, er Connys leders løsning i tråd med ovennævnte. Han beder hende geare ned, uddelegerer nogle af opgaverne og anerkender hende for at løse de opgaver, han beder hende løse.

	Conny kommer også til en coach og får en øget bevidsthed om, at hun skal blive bedre til at sige fra. Men det hjælper ikke, for hun kan ikke selv anerkende det, hun bliver bedt om.

	Conny beskriver sig selv som en person, der yder 100 procent. Det er fagligt tilfredsstillende for hende at løse komplicerede opgaver og se det færdige resultat. Men Connys krav til, hvad der skal til for at løse opgaverne på en anerkendelsesværdig måde, er ikke tilpasset de arbejdsopgaver, hun har fået i sit nye job. Conny har sat lighedstegn mellem det at være god og det at kunne udføre en opgave 100 procent. Marginalerne for, hvad der er tilfredsstillende, indskrænkes. For Conny tænker: ’Jeg er kun værd at anerkende, hvis jeg kan løse opgaverne 100 procent.’

	Conny er klar over, hvad der skal til for at lave noget godt, men hun får sin løn for at imødekomme virksomhedens krav. Og lederens målestok er en anden end hendes. Han fokuserer på, hvad der giver virksomheden overskud – ikke på, hvad der er rigtigt og fagligt tilfredsstillende. Connys opfattelse af, hvad det vil sige at løse arbejdsopgaverne tilfredsstillende, er således ikke sammenfaldende med virksomhedens. Så hendes ideal er urealistisk. Derfor føler hun konstant, at hun underpræsterer: »Så føler man sig sådan lidt løgneragtig, når folk de tror, at jeg yder 100 procent, og jeg er skide god til det, jeg laver, og jeg får meget ros for det,« siger hun.

	Connys problem er altså ikke for mange arbejdsopgaver eller mangel på anerkendelse. Problemet er, at hun ikke kan tilpasse sig de nye arbejdsopgaver, fordi hun er bange for, om det er rigtigt, det, hun gør.

	»Faktisk er der gået et år, hvor jeg har gået i en eller anden usikkerhed. Fordi jeg ikke har vidst, hvornår jeg skulle sige ja, og hvornår jeg skulle sige nej. Derfor sagde jeg bare ja til det hele,« fortæller hun. Anerkendelse hjælper hende ikke til at kunne sige fra, fordi den ikke bidrager til at fjerne denne usikkerhed. Tværtimod.Hvis lederen vil hjælpe Conny, skal han ikke opfatte anerkendelse, som noget han giver eller gør, men som noget, der skal modtages. Derfor må ledelse have fokus på at sætte Conny i stand til at kunne modtage anerkendelsen ved at fjerne hendes usikkerhed uden at devaluere hende som person. Han kan f.eks. sige: »Jeg ved, at fordi du gerne vil gøre det godt og rigtigt, vil du løse alle opgaver 100 procent. Men skal vi tjene penge, og skal funktionen være en succes, kan du ikke få mulighed for at gøre det allerbedste hele tiden.«

	80 procent er godt nok

	Her signalerer lederen, at det ikke er Conny som person, der er problemet, men hendes forhold til sine urealistiske krav. Ledelse bør have fokus på at udvikle dette forhold i stedet for at udvikle Conny som person. På den måde bliver Connys værd som menneske ikke gjort op i, om hun kan løse sine arbejdsopgaver tilfredsstillende.

	Udvikling af dette forhold kræver, at lederen i første omgang nysgerrigt møder hende dér, hvor hun er – det vil sige som en medarbejder, der vil præstere 100 procent og gøre det godt. Når han siger: »Det er fint nok, at du gerne vil præstere 100 procent, men det kan ikke være hele tiden, hvis vi skal tjene penge«, bliver Connys relation til sine krav modificeret, men hun bliver ikke overset.

	Ved at flytte fokus fra det overeksponerede individ til krav bliver opgaveløsning noget, der foregår i rummet mellem en leder og en medarbejder. Den gensidige anerkendelse af krav bliver et fælles ansvar. Ved at have fokus på at skabe levedygtige kompromisser mellem Connys krav og virksomhedens krav kan ledelse hjælpe hende til at se sine (til tider uhensigtsmæssige) måder at stille krav på. Anerkendelse bliver således knyttet op på de foranderlige krav, som både leder og medarbejder kontinuerligt stiller. Anerkendelse er i denne optik ikke noget, der gives, men noget, der skal modtages og gensidig accepteres af begge parter for at bidrage til en positiv udvikling i stedet for at være en hul belastning.

Pernille Steen Pedersen er ph.d.-studerende og ansat hos psykologisk og psykiatrisk klinik PPclinic og tilknyttet Copenhagen Business School, Institut for Ledelse, Politik og Filosofi

