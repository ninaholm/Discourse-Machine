Skyllet ud med badevandet
LEDER


 
	Indrømmelsen faldt fra Folketingets talerstol. Dér stod statsminister Helle Thorning-Schmidt (S) i går eftermiddags og erklærede:

	»Regeringen – det her lyder som et underligt frieri – vil helst lave finanslovsforlig med Enhedslisten.«

	Underligere blev frieriet af, at selvsamme regering umiddelbart efter havde indbudt VKO-partierne til forhandling – om finansloven. Så besk kan kærligheden altså være, at man må nøjes med elske den, man får, når man ikke kan få den, man elsker.

	For en fjernerestående omverden ser det ud til at være et fjollet kæresteskænderi, der adskilte SRSF og Enhedslisten. Begge erklærede sig forhippet på, at ældre, der ikke selv har mulighed for selv at tage bad, som de vil, skal have et offentligt minimumstilbud på to ugentlige bade.

	Alligevel endte Finansloven med Kristeligt Dagblads ord med »at drukne« i selvsamme badevand.

	Enhedslisten forlangte, at der ikke alene skal afsættes de fornødne midler til bade på finansloven, men de ældres badekrav skal også gøres til et retskrav ved at blive indskrevet i loven om social service. Regeringen tilbød at afsætte en badeøremærket milliard kroner permanent på finansloven og indskrive to ugentlige bade som minimumsstandard i de enkelte kommuners årligt opdaterede kommunale kvalitetsstandarder.

	For Enhedslisten blev badet en kold afvaskning. Regeringen skiftede fra en rød til en blå finanslov. En finanslov, der betyder en fremrykning er erhvervsskattelettelser frem for blandt andet grønne investeringer.

	Som i de fleste skænderier er der en forbitret forhistorie at henvise til. I den nuværende regerings første finanslov – den for 2012 – fik Enhedslisten som imødekommelse, at der skulle afsættes 500 millioner kr. til forbedringer på de kommunale daginstitutioner. Men de penge forsvandt andre steder hen. En undersøgelse lavet af pædagogernes fagforening, BUPL, viser, at kun halvdelen af de 500 millioner blev brugt til det angivne formål, forbedring af dagtilbuddene.

	Enhedslisten kan således henvise til, at den ikke vil snydes én gang til.

	For regeringen var der et andet hensyn. Nemlig til at opretholde en forestilling om »det kommunale selvstyre« – hvad der under alle omstændigheder kan være vanskeligt, efterhånden som kommunerne underlægges stadig strammere styring fra staten og det over alle badevande svævende EU.

	Hvem der aktuelt i det politiske spil mest højrøstet melder sig som »det kommunale selvstyres« beskytter, kan skifte med de partitaktiske strategiforskydninger.

	For tiden er det mest de radikale.

	Derimod vejer hensynet ikke tungt hos Dansk Folkeparti, der gerne vil bruge byrådene som trampolin for folketingskandidater, men ellers har Folketingssalen som sin foretrukne manege.

	Det kom frem i gårsdagens spørgetime med statsministeren, hvor DF-partileder Kristian Thulesen Dahl gav sig til at udfritte Helle Thorning-Schmidt om, hvorfor regeringen dog ikke vil imødekomme Enhedslistens krav om at lovfæste de to ugentlige badedage.

	Da statsministeren i sit svar fintede spørgsmålet over på Johanne Schmidt-Nielsen (EL), måtte en betuttet Thulesen Dahl konstatere, at han var blevet postillon d’amour mellem regeringen og dens støtteparti. Hvorpå det høje ting hjerteligt lo.

	Men latteren må snart forstumme. Som forløbet har udviklet sig, forekommer det svært for regeringen at vinde bred folkelig sympati på at afvise at skrive badekravet ind i serviceloven, når regeringen samtidig har erklæret sig enig i kravet – for i stedet at indgå finanslov med de borgerlige.

