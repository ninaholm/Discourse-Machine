Regeringens kinesiske udfordring



 Isidste uge bragte Information et interview med den tibetanske forfatter Tsering Woeser, der fra Beijing kritiserede Kinas Tibet-politik. Undertrykkelse har skabt voldsom frustration blandt tibetanerne, forklarede hun, og op mod 40 tibetanere har siden 2009 sat ild til sig selv i protest mod det kinesiske styre. Samtidig kritiserede hun den mand, der på i morgen kommer til Danmark på statsbesøg: Kinas præsident, Hu Jintao. Han har demonstreret, at han står for en yderst hård linje i Tibet. Ja, hårdheden har faktisk befordret hans politiske karriere.
Efter interviewet med Information er Woeser nu blevet truet af det kinesiske sikkerhedsapparat. Hun må ikke give flere interview. Ellers kommer straffen.
Det viser med al tydelighed, at det kinesiske styre vil forsøge at fjerne alle mislyde frem mod og i løbet af præsidentens visit i Danmark. Men det er også blot et lille eksempel på, at der er tungtvejende grunde til, at den danske regering bør leve op til sit eget løfte fra regeringsgrundlaget om, at Danmark »skal turde kritisere alle, der groft krænker menneskerettigheder«.
Besøget fra verdens nye stormagt udgør formentlig den største test S-SF-R-regeringen nogensinde vil få i forhold til den målsætning.
Kineserne er blevet mere velstående, og deres personlige rum er blevet større de seneste år. Men de lever fortsat i et land med massiv mangel på ytringsfrihed, hård undertrykkelse af kritiske stemmer, enormt magtmisbrug, udbredt brug af arbitrære fængslinger og af tortur – og ingen uafhængige domstole til at beskytte dem. Samtidig med at Kinas rolle som international magt vokser – og landet dermed vil udøve større indflydelse på omverdenen, også politisk – er det afgørende, at styret konfronteres med opmærksomhed rettet mod den ringe menneskerettighedssituation. Hvis Danmark ikke tør tale menneskerettigheder med Kina, vil det på alvorligste vis udhule vores moralske autoritet, når det kommer til at påtale menneskerettighedskrænkelser i andre dele af verden.
Det er foruroligende, at der er voksende berøringsangst blandt danske og andre vestlige politikere i forhold til Kinas menneskerettighedssituation, ofte med den begrundelse at det kan skade deres landes erhvervsinteresser. Det sker på et tidspunkt, hvor Kinas økonomiske styrke vokser, og vestlige lande med skrantende økonomier håber på en indsprøjtning af kinesiske yuan. Og det er jo korrekt, som danske politikere og erhvervsfolk siger, at Hu Jintaos statsbesøg kan være guld værd for dansk business. Og selvfølgelig skal Danmark dyrke sine økonomiske forbindelser til verdens næststørste økonomi. Der er udsigt til økonomisk gevinst – måske endda flere arbejdspladser i Danmark.
Men forsvaret af menneskerettigheder og økonomiske interesser udelukker ikke hinanden. Både danske virksomheder og kinesiske borgere vil nyde godt af, at Kina i højere grad bliver styret ved lov, med gennemsigtighed og ansvarlighed.
Danske ministre ynder at fortælle, at de har ’nævnt’ menneskerettighedsproblematikken over for Kinas politikere i private samtaler. Men under præsidentbesøget skal det udtrykkes offentligt – ikke udtrykt som en belærende anklage, men som en bekymring. Hu Jintao vil ikke blive begejstret for det, og han har også allerede afslået at møde pressen i Danmark. Hvis ikke kritikken ytres offentligt, vil både Beijing og den kinesiske befolkning gå ud fra, at Danmark blot accepterer situationen, som den er. Det vil være et uheldigt signal.
Et offentligt udtryk for bekymring vil ikke skade Danmarks økonomiske interesser, ligesom uddelingen af Nobels Fredspris til en kinesisk dissident ikke skadede Norges eksport til Kina trods trusler om det modsatte. Og nej, det vil heller ikke få Hu Jintao til at bryde sammen og indføre demokrati samme dag. Men det er en nødvendig markering nu og her.
På længere sigt er det dog nødvendigt med en strategi med mere pondus. Her er det nødvendigt, at den danske regering arbejder for en mere koordineret EU-politik over for Kina. Som det er nu, står det enkelte EU-land stort set alene over for Kina. Det er langt nemmere for kineserne at håndtere landene enkeltvis og få dem til at give efter for kinesiske krav. Med en fælles front vil EU være langt bedre rustet til at påvirke Kina – i modsætning til nu, hvor de enkelte EU-lande tillader, at deres fælles værdier eroderes af Kina.

