Når nyhederne absolut skal breake er der ingen garanti for sandheden
Den må forbrugeren ofte vente så længe på, at intet normalt menneske kan være med


 Vi har vænnet os til, at nyhederne skal bringes så hurtigt som muligt. Og ’som muligt’ er naturligvis en relativ størrelse. For ikke så mange år siden betød det adskillige timer, for flere år siden en dags tid, og da briterne vandt Slaget på Reden i 1801, måtte den britiske offentlighed vente 11 dage, før nyheden stod i den engelske avis The Times. Det var rejsetiden med skib fra Øresund til Themsen.
I dag taler vi ikke dage, timer eller minutter, men sekunder. Breaking news er allerhelst nyheder, der bringes, mens de rent faktisk foregår. Fra en EM-kamp til et forlig om fleksordninger. Vi blivet stillet om til Christiansborg, hvor en minister foran døren til forhandlingslokalet giver sin udlægning af det netop indgåede forlig. Hvis vi bliver hængende, kommer analyserne, kommentarerne og reaktionerne dryssende derefter. Og det handler ikke kun om TV2 News, men om webmedier, der på sekunder skriver og kopierer nyheder uden større evne, vilje eller ressourcer til at fakta-tjekke. Og fejl spredes med lige så stor hastighed. Den skrigende nyhedsbaby skal fodres og den holder aldrig kæft, uanset hvor meget man propper ned i den.
24/7-nyhedsstrømmen anses af mange forskere for at være en af de største forandringer i mediebilledet i de senere år. Om udviklingen er god eller dårlig for det såkaldte deliberative demokrati, altså et demokrati, der bygger på en kvalificeret samtale mellem borgere, medier, politikere og andre magthavere, diskuteres intenst. Og man behøver ikke at være forsker for at konstatere, at det går vildt hurtigt. Historier forældes lynhurtigt. Breaking news er næsten pr. definition bedre end alt andet. Konkurrencen mellem medierne handler i stigende grad om hurtighed, og i torsdags blev hurtigheds-syndromet demonstreret for den globale offentlighed, da den amerikanske højesteret afgjorde om præsident Obamas sundhedsreform var forfatningsstridig.TV2’s korrespondent Jesper Steinmetz var på pletten. Han meddelte, at Højesteret havde underkendt Obama og dermed givet signalet til den måske største krise i præsidentens liv. To indkaldte eksperter analyserede i et par minutter eller tre konsekvenserne af den dramatiske beslutning, inden studievært Allan Silberbrandt afbrød dem og stillede tilbage til Steinmetz, der fortalte at der var tale om en fejl. Højesteret havde faktisk godkendt sundhedsreformen! Ups! Så kunne eksperterne fortsætte deres analyse på et helt nyt grundlag. Steinmetz gjorde det med et afvæbnende smil og en elegant formulering. Jeg læste det som en naturlig reaktion på breaking-news-syndromet: ’Selvfølgelig sker der fejl, det går jo hurtigt - og hurtigheden giver os jo mulighed for at rette fejlene hurtigt og det i sig selv tilføjer jo endnu et dramatisk element’. TV2 News var ikke den eneste breaking-news-station, der begik denne fejl. Man kan forestille sig, hvordan den på sekunder blev spredt udover hele verden. Steinmetz er, som de fleste andre korrespondenter, afhængig af, hvad han ser på amerikansk tv. Og tiden giver ikke mulighed for kildekritik. Fejlen kommer fra CNN og dens konkurrent FOX News.
Da højesteretsdommer Roberts i et interview begyndte at forklare, at Obama-reformen var forfatningsstridig i forhold til forfatningens bestemmelser om fri handel, fortolkede begge nyhedskanaler hans udtalelse som en bekræftelse på, at kendelsen ville gå Obama imod. Men da kendelsen så kom nogle minutter senere, fremgik det, at sundhedsreformen ikke var i strid med forfatningens bestemmelse om regeringens ret til at udskrive skatter, blev den rettet. Alt sammen inden for nogle få minutter. CNN udsendte en rettelse og beklagede, at man ikke havde ventet med ’nyheden’, indtil man havde den komplette og sandfærdige nyhed.
Sådan kan det gå, når hurtigheden bliver den væsentligste faktor i journalistik. Vi har set det i andre breaking news-situationer, hvor der kan gå timer før rettelsen eller dementiet kommer. Den eneste kur for den seriøse nyhedsbruger er at blive hængende på nettet eller foran skærmen i timevis for at være sikker på, at man har fået den korrekte information. Så er man ikke nyhedsbruger længere, men nyhedsnarkoman. Det, tror jeg, er farligt for helbreddet.
debat@information.dk
Lasse Jensen er mediejournalist og vært på P1-programmet ’Mennesker og medier

