Vi skal ikke stemme om alt



 Statsminister Helle Thorning-Schmidt blev 9. januar interviewet af to journalister fra DR i anledning af Danmarks formandskab for EU i dette halvår.
Et af kernespørgsmålene i interviewet, som der blev boret i, lød, hvorfor hun og de andre stats- og regeringschefer gør alle mulige og umulige krumspring for at undgå at spørge folket, dvs. undgå folkeafstemninger? Hvor er demokratiet henne, var det supplerende spørgsmål?
Men statsministeren undveg præmissen for spørgsmålet, nemlig at folkeafstemninger er det reneste, det fineste demokrati. Det bedste af det bedste. Det ultimative demokrati. Det er den forudsætning, der for alvor skal tages ved vingebenet.
Vi danskere er europamestre i EU-afstemninger. Og vist har de betydet, at vi ikke er gået længere i samarbejdet end, at befolkningen kan være med. Og de har vel også bidraget til, at danskerne er den befolkning i Europa, der er mest vidende om EU.
Men glem ikke, at vore politikere er valgt til at tage beslutninger på vælgernes vegne, også de vanskelige og ubehagelige. Det er kernen i det repræsentative demokrati. Er vælgerne utilfredse med de beslutninger, politikerne tager, så kan de vælge nogle andre ved næste valg.
Politisk mod
Politikerne skal ikke i tide og utide komme rendende og sige, at det og det kan de ikke tage stilling til. Det er ikke meningen med disse afstemninger. De er i sin tid indført i mange landes forfatninger for at blive brugt i særligt vigtige situationer såsom ved grundlovsændringer og valgretsalder; ikke som en flugtvej for politikere uden politisk mod.
Det er ren demagogi at fremstille folkeafstemninger som det reneste rene i demokratiet. Også fordi erfaringen viser, at næsten enhver EU-folkeafstemning i årenes løb i alle lande, der har prøvet dem, i realiteten har handlet om noget helt andet, end det sagen formelt handlede om.
De bliver typisk brugt til at straffe en regering — i Frankrig og Holland i 2005, i Irland i 2008 og i Danmark i 1992 og i 2000. Folkeafstemninger bliver meget let til folkestemninger. Og stemninger er ikke en ordentlig måde at drive politik på — demokratiet fortjener bedre.
 
Erik Boel, landsformand for Europabevægelsen

