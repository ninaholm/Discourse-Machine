Nørrebrogade - en hån mod demokratiet



 Nørrebrogadelukningen, som blev iværksat som forsøg 1. oktober 2008 og tre mdr. frem, kom som en bombe for Nørrebros handelsstand og erhvervsliv. Og da Københavns Kommunes Teknik- og Miljøforvaltning indkaldte til idémøde om Nørrebrogades fremtid den 23. februar, var det første gang, at handelslivet overhovedet blev inddraget i projektet, der vel og mærke startede for tre år siden. I hele den mellemliggende periode er beslutningen om at lukke Nørrebrogade for gennemkørende trafik ikke blevet forelagt for dem, det virkelig implicerer. Og nu er det nærmest for sent. For mens kunderne er skræmt godt og grundigt væk med beskeden om, at Nørrebrogade er lukket, og Nørrebrogade ligner noget der er løgn, ja så lukker butikkerne ned én efter én. 
Hele projektet er en hån mod demokratiet. For hvordan kan man overhovedet tillade sig at gennemføre et så storstilet projekt uden at der har været høring og uden at de implicerede parter (f.eks. handelstanden) er blevet kontaktet? 
Evalueringen af projektet var baseret på en SMS-afstemning og en stikprøveundersøgelse (ca. 8 pct. er blevet kontaktet af et analyseinstitut). Hvor er seriøsiteten henne?
Det var udtryk for total mangel på situationsfornemmelse fra Kommunens side at indkalde til et møde, der udlagde det som handelslivets opgave at komme med ideer til, hvordan gaden handelsmæssigt skal overleve. Politikerne (ikke mindst Klaus Bondam) bør sidde med en dårlig smag i munden over på den ene side at fratage de handelsdrivende mulighederne for handel ved at afspærre området for bilende kunder, og samtidig bede ofrene - de handelsdrivende - oveni købet her midt i finanskrisen, om at redde det elendige projekt med nye tiltag - vel og mærke i sidste ende på butiksindehavernes egen regning! 
Gl. Kongevej
Tilhørerne i salen var meget oprørte, og efter én time udvandrede to tredjedele af mødets deltagere. Men det er jo ikke, fordi de handelsdrivende ikke vil diskutere en regulering af Nørrebrogade. Det vil handelsstanden godt. Hvis bare man var blevet taget med på råd fra start. For hvad om man kopierede f.eks. modellen fra Gl. Kongevej. En livlig handelsgade med plads til busser, gående, cykler og biler. Men vel og mærke med meget trange og snævre kår for biltrafik. Men netop fordi det er muligt at komme dertil og nå butikkerne pr. bil, ja så er det en levende og spændende handelsgade i dag.

