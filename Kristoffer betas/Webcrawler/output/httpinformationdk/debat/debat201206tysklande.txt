Tyskland er Europas eneste musketer
Hvorfor skal Angela Merkel egentlig betale regningen for andre landes uansvarlige overforbrug og manglende tilpasningsvillighed?


Kaiser Wilhelm ville være henrykt. 100 år efter hans mislykkede forsøg har moderne arvtagere – endda med en kvinde i spidsen – realiseret det tyske herredømme over Europa. Og uden at løsne et skud. Sikke en ironi! De pæne pacifistiske tyskere, der nægtede at gå krig mod Saddam og ikke ville bombe Libyen, og som hellere polerer BMW’er end soldaterstøvler, bliver i dag tillagt en magt af fabelagtige, ja af globale dimensioner.The Economists forside for nylig sagde alt: På det synkende tankskib Verdensøkonomien råber en stemme fra broen: »Vil De ikke være så venlig at starte motorerne nu, fru Merkel?«Seriøse amerikanske kommentatorer fantaserer om, at kansler Merkel kan afgøre det amerikanske valg til november: Redder hun ikke euroen, er Obama historie.Tænk, at resten af verden trygler Tyskland om at bruge sin magt. Det må være første gang i historien. I al fald siden Der Kaiser krævede en ’plads i solen’ og udfordrede England, datidens førende supermagt, i et flådekapløb. Men Frau Merkel har lige så lidt lyst til at gribe om nælden, som Chamberlain havde i München i 1938.Gamle udtjente løsningerVerdensøkonomien har ikke siden Depressionen befundet sig i et sådant morads. Væksten i USA er ubetydelig og i Storbritannien næsten umålelig. I euroområdet er den gået helt i stå. Selv i Kina og Indien, de vordende supermagter, løber hjulene langsommere. Og Tyskland? Tja, den tyske vækst ventes at ramme én procent i år. Og dog skal Berlin redde alle andre?Komplimentet er herligt, men absurd. Og desto mere absurd i lyset af de løsningsforslag, der ivres for. Det ene er fra Keynes’ støvede repertoire: Pump mange flere penge ud og brug dem. Vær lige så ødsel, som eurozone-naboerne. Få Den Europæiske Centralbank til at oversvømme Europa med likviditet (pyt med, at renten befinder sig på et historisk lavt niveau). Sæt gang i økonomien ved at skrue massivt op for underskuddet. Lad lønningerne overstige produktiviteten for at skabe efterspørgsel. Med andre ord, gør præcis, hvad kriselandene fra Irland til Grækenland gjorde. Gør som PIIGS (Portugal, Irland, Italien, Grækenland og Spanien): Ophøj ødselhed til europæisk dyd.Det andet løsningsforslag går ud på, at Tyskland skal overtage de andres gæld. Det er essensen af drømmene om bankunion og euroobligationer. Bankunionen skal virke som en stor indskudsgarantiordning, der hindrer stormløb mod banker. Og euroobligationer skal sprede risici på tværs af euroområdet og gøre låntagning billigere for lande som Spanien og Italien.Tankegangen lyder så besnærende som de tre musketerers berømte motto: ’én for alle, alle for én’. Men i praksis er der ingen ’alle’. Der er kun én: Tyskland.Ifølge Credit Suisse skulle Berlin være god for 400 milliarder euro svarende til 11 procent af det tyske BNP. Men eurozonens nettogæld er på 1.100 milliarder euro, så fru Merkel har ret: »End ikke Tysklands ressourcer er ubegrænsede.«Keynes fungerer ikkeMed stor magt følger stort ansvar. Merkels plageånder – især amerikanske og britiske økonomer – ville have en mere overbevisende sag, hvis de kunne påvise, at maksimal keynesianisme havde fungeret i deres lande. Men underskud i størrelsesordenen 10 procent har ikke vendt arbejdsløshedens tidevandsbølge i den anglosaksiske verden, lige så lidt som billionerne i ekstra likviditet har gjort det.Direkte eurovelfærd har heller ikke fungeret, som tilfældet Spanien viser. Næppe havde Madrid skaffet 100 milliarder euro til sine undergangstruede banker, før renten på dets tiårige obligationer igen skød op til rekordhøjt niveau.Merkel har ret på endnu et punkt: Det er ikke blot et konsekvent overforbrug, der har ført PIIGS-landene (og Frankrig) ud i deres nuværende elendighed, men også stivnede arbejdsmarkeder, for høje velfærdsydelser, for lav pensionsalder, boblefrembringende billige penge og bekostelige indrømmelser til stærke fagforeninger i den offentlige sektor. Når ungdomsarbejdsløsheden i Spanien og Grækenland er dobbelt så høj som det europæiske gennemsnitsniveau, turde det være indlysende, at der er noget helt galt med arbejdsmarkeder, der beskytter insidere og straffer nytilkommere.Kansleren kunne derudover henvise til de smertefulde tilpasninger – først og fremmest i form af velfærds- og arbejdsmarkedsreformer – hendes land måtte igennem i midten af 00’erne, da Tysklands arbejdsløshed toppede på fem millioner (den er nu under tre millioner). Men hun hoverer ikke. Tyskerne bryder sig ikke om wilhelminsk arrogance. Og hendes kritikere burde vide bedre. Europa som helhed kommer ikke til at blomstre, fordi den bedste i klassen sænker niveauet til happy go lucky-stil.Angst redder ingenNår det kommer til stykket, er magtfulde Merkel ikke en førertype. Mange streger har hun trukket i sandet. Hun er endt med at overskride dem alle, begyndende med no bailout-klausulen i traktaterne om den monetære union.Trods hård retorik kan hun udmærket ende med at give sig, som hun gjorde, da Spanien fik de 100 milliarder euro. Det kan bestemt ikke udelukkes, at hun går med til bankunion og euroobligationer. Det vil i så fald være frygt for ukendt kaos, der driver hende. Men angst løser ikke Europas strukturproblemer, så hjælpen må ydes på betingelser.Hvis Tyskland skal garantere sine europæiske partneres bankindskud, må de acceptere strengere tilsyn. Ønsker de billigere kreditter, må de vise, at de kan sadle om, som alle andre insolvente virksomheder bliver nødt til: omstrukturere ved at sænke omkostningerne og øge produktiviteten. Skulle det være arrogant?Det er i så fald lige så arrogant som kapitel 11 i USA’s insolvenslov. Beskyttelse mod kreditorer og tilførsel af nye midler kræver helhjertet omstilling som modydelse. Der er ingen anden vej: Smerte må komme før lønsomhed.Josef Joffe er chefredaktør for ugeavisen Die Zeit© The Guardian og InformationOversat af Niels Ivar Larsen
