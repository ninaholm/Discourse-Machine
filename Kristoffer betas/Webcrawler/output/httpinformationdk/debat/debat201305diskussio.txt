Diskussionen er blevet væk



 Udfaldet af skolekonflikten var forudsigeligt, da lærerne til sidst blev ’moderniseret’ og deres fagforening alvorlig svækket. Det overordnede argument for omlægningen af lærernes arbejdsvilkår er, at en fleksibel helhedsskole kræver fleksibel ledelse og fleksible medarbejdere. Men hvorfor rejser politikerne ikke en seriøs og grundig diskussion om de radikale omlægninger, de er i gang med?
Når det gælder lærernes arbejdsforhold har hovedbudskabet stort set været en appel til vore fordomme om, at bureaukrati er skidt og fleksibilitet er godt. Men vi savner en diskussion om, hvordan politikerne vil forhindre uønskede følger af afbureaukratiseringen. Hvordan vil de undgå, at der opstår mere bureaukrati i form af et nyt vækstlag af ledere og administration? Hvordan vil de undgå favorisering og pseudodialog som følge af den nye ledelsesstruktur?
Vi savner også en åben, undersøgende pædagogisk diskussion om helhedsskolen. Selv om der er kommet mange velargumenterede indlæg mod regeringens helhedsskoleplaner, svarer undervisningsminister Antorini (S) kun med stereotype overskrifter. Overskriftssvarene baserer sig på velmenende fordomme om, at »mere tid med voksne giver mere læring«, at »læring skal foregå ved leg« og at »den sidste del af elevgruppen skal med«.
Politik baseret på fordomme
Hovedoverskriften for regeringen er, at forskningen tilsyneladende bakker op om reformplanerne. Dette argument trækkes frem hver gang diskussionen bliver værdiladet og kræver, at ministeren bekender kulør – og hermed forstummer debatten.
Måske kunne de danske politikere modtage et godt råd fra deres norske kollega, den tidligere uddannelsesminister
Gudmund Hernes. I den norske ugeavis Morgenbladet (26 april-2 maj) videregiver han egne erfaringer som uddannelsesminister. De er, at hverken forskernes eller politikernes valg af forskning er neutral: »Forskere søger og finder, det de tror«, skriver Hernes, og fortsætter: »Politikere tror på forskning, som støtter det, de allerede mener«.
Hans råd, som hermed videregives til hans danske kolleger, er, at politikerne bør vogte sig mod den »uheldige alliance mellem forskning og politik«. Hvis ikke bliver »politikken ikke baseret på kundskab – den bliver baseret på fordomme«.
Tone Saugstad, lektor i pædagogik ved Københavns Universitet

