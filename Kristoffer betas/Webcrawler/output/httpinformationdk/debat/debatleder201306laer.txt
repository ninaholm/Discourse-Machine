Læren fra Eddy



 
	Han fortæller, at de blev truet og tæsket, før de blev stillet op foran kameraerne. I denne uge hørte offentligheden for første gang fra Eddy Lopez, kaptajnen på det danske skib Leopard, der i mere end to år blev holdt som gidsel i Somalia.

	Vidneudsagnet rammer en pæl igennem argumenter fra Ekstra Bladet og TV 2, der valgte at bringe interview med gidslerne under deres fangenskab. »Pinslerne er ikke jo ikke noget, der bliver opfundet til lejligheden,« skrev Ekstra Bladets chefredaktør, Poul Madsen, i januar i år.

	Men det passer ifølge Eddy Lopez ikke: »Hver gang vi skulle tale med journalister, fik vi tæsk, så det kunne høres, at vi var bange, og vi fik at vide, hvad vi skulle sige. Vi talte aldrig på noget tidspunkt frit. Slet ikke,« udtaler kaptajnen i et klageskrift, denne avis har fået adgang til via Søfartens Ledere.

	Under dække af at hjælpe gidslerne gik de to medier altså ifølge Eddy Lopez i virkeligheden gidseltagernes ærinde. Hvis Ekstra Bladet og TV 2 i dag erklærer sig overraskede over konsekvenserne af deres valg, må det bero på fortrængning eller efterrationalisering.

	Alle var vi advaret på forhånd af tidligere erfaringer fra lignende gidselsager. Piraternes modbydelige iscenesættelse af interview er en velkendt del af pressionen mod rederier og udenrigstjenester. Ekstra Bladet og TV 2 traf alligevel deres beslutning, og den bør stå tilbage som en advarsel.

	Men det er ikke ensbetydende med, at medierne helt skal undlade at forholde sig til gidselsager. Selvfølgelig skal udenrigstjenestens og rederiernes håndtering af gidselsager ikke pr. automatik unddrages mediedækning og kritiske spørgsmål. Det er vores opgave at kontrollere myndighedernes udøvelse af den magt og det ansvar, de er betroet.

	En relevant mediekritik i den aktuelle sag skal ikke veksles til en generel fribillet for rederier og myndigheder i kommende gidselsager. At visse medier har svigtet udelukker ikke, at andre aktører også har gjort det.

