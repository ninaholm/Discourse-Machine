Lad et nyt klondike blomstre bag Khyberpasset
Hvorfor vil vi hellere fokusere på de potentielle problemer, som Afghanistans nyopdagede mineralrigdomme kan medføre, end på de enorme muligheder som de også rejser?


 Den overrumplende og fantastiske melding om, at Afghanistans undergrund gemmer på enorme mineralrigdomme - formodningen var der allerede, den er nu bekræftet af analyser af systematiske indsamlinger af data fra luften i 2006 og 2007 - er straks blevet skudt ned af defaitister og pessimister, som var den en sikker forbandelse snarere end en mulig velsignelse: I stedet for at ville se de nye ressourcer som et glædeligt og løfterigt budskab, vil man hellere se de nye ressourcer som et glædeligt og løfterigt budskab vil man hellere se dem som en sandsynlig mangedobler af landets nuværende elendighed.
De store forekomster af jern, kobber, kobolt, guld og lithium (det sidste er en vigtig ingrediens i fremstillingen af dele til mobiltelefoner og laptop-computere) vil ikke blot styrke Taleban og dets allieredes vilje til at  generobre landet og berige sig selv. De vil også blive incitament til fornyede ambitioner blandt landets andre fjender - her tænker jeg på dets egne krigsherrer og parasitære oligarker og på de nabolande, som ikke er kræsne over for, hvilken slags styre Afghanistan ender med. Apropos måtte den afghanske minister for minedrift for nylig gå af efter amerikansk pres, angiveligt for at have taget imod en bestikkelsessum på 30 millioner dollar for at lade en kobberudvindingsaftale gå til Kina, et land, hvis ressourceimperialisme er en skændsel overalt fra Nordkorea til Darfur.
Nationale ressourcer
Historien om lande, der er fattige, fordi de er rige, har vi hørt mange gange før: Congo har været et skandaløst eksempel, siden det i 1800-tallet fik status af den belgiske kongefamilies privatejendom, og til listen af nationer, der har været underkastet systematisk ressourceudplyndring, kan vi også føje lande som Haiti, Angola, Indien, og (for nu at være fair) Kina. Afghanistan har ingen infrastruktur eller professionelle offentlige tjenester, ingen tradition for udvindingsindustri og ingen mekanisme til at fordele ressourcer og indtægter blandt sine højst forskelligartede provinser og regioner. Et Klondike bag Khyber kunne meget vel være det sidste, det mishandlede og ludfattige land har brug for.
Og dog. Vi taler her om en national ressource, hvis værdi skal opgøres i mindst milliarder af dollar, og det i et land, der hidtil har haft en BNP med næsten ingen puls. Regeringerne i NATO, som omfatter lande med stor erfaring i minedrift, fra Tyskland til Canada og fra Storbritannien til USA, har næsten intet haft at foretage sig på den økonomiske front, udover at uddele bistand - hvilket i sig selv ofte kan være årsag til bitterhed - og har spildt en mængde tid i forgæves forsøg på at håndhæve et forbud mod opiumdyrkning. Kunne man ikke tænke sig, at en sådan alliance af udvindingskompetencer for en gangs skyld kunne finde noget virkelig konstruktivt at tage sig til i et land, hvor de allerede har FN-mandat til varetage genopbygning og udvikling? Vel er det sandt, at Afghanistans parlament og regering ikke har tradition for at føre overopsyn med så omfattende operationer, men parlamenter, pressen og ngo'erne i NATO-alliancens lande vil utvivlsomt kunne mobiliseres til at sikre, at dette ikke blot udarter til endnu en udplyndring af den art, som Kina ynder at engagere sig i. Og at det virkelig bliver den afghanske befolkning, som disse rigdomme kommer til gode.
Selvkørende Afghanistan
Det vil være af afgørende betydning at få klarlagt, hvordan disse forekomster fordeler sig mellem regionerne og etniske grupper. Der findes flere pålidelige og velorganiserede afghanske grupper - tadsjikerne for eksempel, og hazarierne, der virkelig hader Taleban - som hellere end gerne vil gribe chancen for at chancen for at udvikle og berige deres områder og styrke deres folkegruppe. Der er også en del pashtunere, der ser Taleban som det instrument for snigende pakistansk kolonisering, bevægelsen vitterlig også er. Visionen om et værdigt og økonomisk selvkørende Afghanistan har naturligvis også en stor appel til det store antal kvalificerede, men underbeskæftigede afghanske fagfolk, hvoraf flere nu vender hjem efter årtier med krig og barbari.
Ligeledes er det opmuntrende at konstatere, at den den nye afghanske minister for minedrift, Wahidullah Shahrani, allerede få dage efter nyheden om de nye mineralrigdomme, har udstedt en invitation til sin indiske kollega, BK Handique. Indien er allerede ved uddanne af-ghanske geologer i Hyderabad og støtter og finansierer en bred vifte af infrastrukturprojekter i Afghanistan. En tættere forbindelse mellem de to landes geologiske sonderinger kan der kun komme gode ting ud af. Som jeg gentagne gange har påpeget, var Indien i gang med bekæmpe Taleban og al-Qaeda før Vesten, ligesom Indien vil blive ved med dette, selv hvis vi skulle finde på at trække os fejt tilbage. Indien er også et stort, velstående, sekulært og multietnisk demokrati med særdeles sofistikerede væbnede styrker, en naturlig allieret for USA i regionen - i modsætning til de altid lunefulde pakistanere - og den naturlige modvægt til Kinas ambitioner. Det har desuden en minedriftssektor, som nyder stor faglig anerkendelse. Den planlagte udvinding af Af-ghanistans mineralressourcer giver en næsten ideel lejlighed til at uddybe og udvide denne alliance.
Giver håb
Det vil naturligvis tage lang tid endnu, før fordelene ved de afghanske mineralforekomster materialiserer sig. Men perspektiverne tilbyder noget, som længe har været en mangelvare, nemlig håb, og det kan give en ny følelse af retning til et engagement, der er ved at smuldre.
Kan nogen velmenende afghaner, uanset sin mulige mistænksomhed over for Vesten, virkelig ønske at se sit lands geologiske rigdomme bragt ind under kontrol af en bande middelalderlige håndsafhuggere og kvindeforagtere? Må ikke enhver velmenende ikke-afghaner håbe på at se dette land frigjort fra ikke kun lokale teo-krater og importerede jihadister, men fra århundreders fattigdom og stagnation?
Tiden må være inde for præsident Barack Obama til at holde en passende velbegrundet geopolitisk tale om dette spørgsmål med indlagte appeller til Kongressen og FN. Imens kan fredstosserne så begynde at øve sig på et nyt slagord: »Intet blod for lithium«.

© The New York Times Syndicate og Information
Oversat af Niels Ivar Larsen

