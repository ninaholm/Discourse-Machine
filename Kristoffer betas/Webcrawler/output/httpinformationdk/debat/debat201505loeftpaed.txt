Løft pædagoguddannelsen



 Pædagogstudiet er landets mest populære professionsbacheloruddannelse. Og det er et studie, der uddanner kandidater til at løse nogle af vores vigtigste velfærdsopgaver. Alligevel vælger man at prioritere pædagoguddannelsen væsentligt lavere end andre uddannelser.
Det såkaldte taxametersystem, der afgør, hvor mange kroner og ører hver enkelt studerende får bundet i halen af et studie, er markant lavere på pædagoguddannelsen end på andre uddannelser. For eksempel har en pædagogstuderende i gennemsnit 11,5 lektioner om ugen, mens sygeplejerskestuderende har 17 lektioner. Det skyldes ikke, at pædagogstuderende har brug for færre timer, men udelukkende, at taxametersystemet afgør, at en pædagogstuderende giver 45.200 kroner om året, mens en sygeplejerskestuderende giver 87.900 kroner om året.
De studerende er gået sammen om at foreslå et minimumstimetal for alle professionsuddannelserne på 20 timer om ugen. Både fagforeningen BUPL, Socialpædagogernes Landsforbund og VIA University College sympatiserer med de studerendes forslag. Vi opfordrer uddannelsesminister Sofie Carsten Nielsen (R) til at se på taxametersystemet, som er forældet, ulogisk og uretfærdigt.
Forældet, fordi taksten til pædagoguddannelsen hviler på begrundelser, der er gamle og uden betydning i dag. Ulogisk, fordi det er svært at se, hvad der begrunder de meget forskellige takster. Hvis kriteriet var uddannelsens samfundsnytte, burde pædagoguddannelsen være bedre stillet, end den er i dag. Og uretfærdigt, fordi bevillingen til uddannelsen har betydning for, hvor mange timers undervisning de studerende får, og hvor forskningsbaseret den er.
Hvis vi ikke ændrer taxametersystemet på professionshøjskolerne, vil det få konsekvenser for de kandidater, vi får ud på den anden side.
De ambitioner, som de studerende møder på uddannelsen, står ikke mål med de ambitioner, vi mener, man med rette kan stille til de færdiguddannede. Og et økonomisk løft af pædagoguddannelsen er en investering i væsentlige velfærdsopgaver som udsatte børn, unge og voksne.
Peter Møller Pedersen, VIA, Marie Sonne, Socialpædagogerne og Lasse Bjerg Jørgensen, BUPL

