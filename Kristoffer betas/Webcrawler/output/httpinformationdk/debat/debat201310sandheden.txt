Sandheden skal ikke komme fra børn
I hvert fald ikke, når de gøres til marionetdukker i debatten ved at tale fra uskyldens nuttede sted, hvor de ophøjes, men ikke kan kritiseres


 
	Jeg får sådan en ubestemmelig ydrk-fornemmelse af visse børnerøster i den offentlige debat. Og jeg har ellers dyb respekt for børn. Når de opfører sig røvhullet, gør de det ikke med voksendommens fordomsfuldhed. Når en lækkersulten børnehavepige i dagens filmessay bider i en brun legekammerat, som bliver kaldt ’chokoladepålæg’ af de lysere unger, er det udtryk for banal førracisme. Børn møder verden med brutal og grænseløs åbenhed, inden vi lærer dem (om) fordomme.

	I FN’s børnekonvention står det indskrevet, at børn har ret til medbestemmelse, indflydelse, deltagelse og ytringsfrihed. Alligevel er jeg skeptisk, når børn tropper op i den offentlige debat som velartikulerede store jeger på kronik- og læserbrevsplads, hvorfra de udbreder sig om tidens aktuelle dagsorden. Med barnestemmens nuttede, tilsyneladende politisk uinficerede lille ’jeg’ gøres de til tider til særlige sandhedsvidner i den politiske dagsorden. Deres ord er ikke ’bare’ en holdning som alle andres, men bliver virale succeser, som vi deler rekordflittigt.

	Den mest facebook-delte artikel i Berlingskes historie er således en kronik fra sidste onsdag skrevet af 12-årige Anna Viola Westbjerg. Westbjerg er hjemvendt fra fem års ophold i Californien. Nu kritiserer hun med sit dobbelte blik den kølige danske »sociale adfærd« med formuleringer som »Hvorfor holder vi os tilbage? Er det ureglementeret simpelthen bare at hilse på en medborger, man møder?«

	Om at vende tilbage til den heftigt debatterede danske folkeskole, skriver den 12-årige: »Jeg havde behov for en pause fra de lange skoledage og bunker af hjemmearbejde og de konkrete forventninger, som det sydlige Californiens høje standarder medførte. Men så begyndte det at blive lidt kedsommeligt, og en længsel efter større udfordringer voksede frem inde i mig.«

	Westbjerg må gerne få plads i spalterne, men ikke når hendes personlige blik sættes på en piedestal af opmuntrende forældre, kronikredaktører og læsere.

	Mens et andet viralhit, Lukas Stegeager fra 7. klasse, for nylig i denne avis rasede ved tanken om heldagsskolen i sit helt eget svulstige ’sure tæer i saftevand’-sprog og dermed i egen ret (»Prøv lige at tage briller på, I voksne! Nåh, I kan ikke finde jeres briller? Nej, det forstår jeg godt. De ligger jo også på bordet … ), taler Westbjerg til de voksne med en afbalanceret argumentationsopbygning, der virker indoktrineret snusfornuftig og med retoriske skarpskud: »Hvorfor bremse vores nysgerrighed?«

	Med den form for appel minder hun lidt om den 11-årige pige fra Minnesota, Grace Evans, der i marts som indspark i debatten om legalisering af homoægteskaber læste et brev op i Minnesota House Committee on Civil Law.

	Evans påpegede, at det er Guds ønske, at børn vokser op med en mor og far. Hun opremsede sin mors emotionelle kvaliteter og sin fars praktiske, og så leverede hun flere gange i træk, og med kunstpause, et retorisk spørgsmål på vegne af alle børn – også de potentielle ’ofre’ for homoforældre i Minnesota: »Svar mig så: Hvilken forældre har jeg ikke brug for? Min mor? Eller min far?«

	Kritikken af hende brugte hendes far som triumferende, spøjst argument: »Støtter af homoægteskaber påstår løgnagtigt, at legaliseringen ikke vil påvirke vores religionsfrihed eller talefrihed. Jeg tror dem ikke.«

	I den kontekst er Evans ikke længere et barn, der taler fra et åbent sted. Hun er blevet en voksens argument, der udnytter barnets særlige status som uangribeligt vidne om verdens faktiske sammenhæng. For på den ene side mener vi, at barnet taler fra et uskyldigt sted. Vi må lytte overbærende og ikke kritisere. På den anden side forestiller vi os barndommens røst som sandhedens urkilde, barnets jegfortælling bliver ekstrasand. I svingningen mellem de to kan barnet ende med at blive brugt som et særligt patosargument: ’Hvor er det sødt og sandt!’, siger vi til hinanden, som om det ene styrkede det andet. Patos kan være fint, men ikke når man fornemmer, at der både er en dagsordensættende afsender og en modtager rundt om barnet. Resultatet er, at børn som Anna Viola Westbjerg ophøjes for de voksnes egen argumentatoriske vinding og derved lukker for barnets åbenhed.

	 

Katrine Hornstrup Yde er kulturskribent.

