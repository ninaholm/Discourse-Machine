’Debatten om ulighed er en sejr for aktivismen’
Uligheden vokser, og den demokratiske medbestemmelse svækkes. Den 86-årige amerikanske filosof og aktivist Noam Chomsky ser en bitter klassekamp rase i både Europa og USA
 Hvis vi tager højde for inflationens udvikling, ser vi effekten af de privilegeredes klassekamp mod den laveste indkomstgruppe: Minimumslønnen i USA er nu lavere end 1968. Lavere! Det er meget skræmmende, siger Noam Chomsky.


 Noam Chomsky er ikke naiv, når det kommer til spørgsmålet omkring den stigende økonomiske ulighed. I mere end en menneskealder har den amerikanske professor i lingvistik, den nu 86-årige filosof, været blandt de ledende kritikere af kapitalismens destruktive kræfter. Og han har ofte følt, at han har talt for døve ører. Men han er alligevel håbefuld, fortæller han Information i et telefoninterview.
Siden 1955 har Noam Chomsky været ansat ved Massachusetts Institute of Technology, hvor han har forsket i sprog og kognition. I dag er han professor emeritus. Som sprogforsker har han haft en enestående karriere og regnes i dag blandt verdens mest indflydelsesrige intellektuelle. Men det er måske særligt i rollen som politisk aktivist og samfundskritiker, at han er kendt uden for den snævre akademiske verden. Igennem de senere år har ulighed været et centralt emne for hans samfunds- og kapitalismekritik.
En af hovedpointerne i den franske økonoms Thomas Pikettys berømte bog Kapitalen i det 21.århundrede er, at kapitalismen ikke kan løse problemerne omkring ulighed. Antagelsen har skabt meget debat, og Chomsky lægger ikke fingrene imellem, når han reflekterer over Pikettys pointe:
»Først og fremmest må vi konstatere, at de stater, som findes aktuelt, ikke er egentlige kapitalistiske samfund. Kapitalistiske samfund er baseret på markedssystemer. Men vi er meget langt fra markedssystemer. Lad mig bruge computeren og internettet som eksempel. Hvordan blev disse teknologier udviklet? Gennem forskning og udvikling i offentligt finansierede institutioner. Da jeg kom til MIT i 50’erne, arbejdede flere af laboratorierne med udviklingen af computeren. Det gjaldt både softwaren, internettet og mikroelektronikken.
Alt vores arbejde var muligt på grund af offentlige midler. Efter mange års udvikling blev vores forskning kommercielt tilgængelig og herfra overleveret til private virksomheders initiativer. Imidlertid var det sådan, at de, som investerede i udviklingen – det offentlige – ikke modtog nogen profit. Profitten tilfaldt dem, som markedsførte forskningen. Denne proces har intet at gøre med forestillingen om det frie marked,« forklarer professoren.
»Sådan er det stadigvæk. I dag står vi over for en variant af kapitalisme, hvor den afgørende forskning og udvikling udføres af den offentlige sektor med offentlige midler, mens private virksomhedsejere får overskuddet. Overskuddet går derved uden om den brede befolkning og samler sig i stedet på få hænder. Det skaber selvfølgelig ulighed,« fastslår Chomsky.
Aktivismen hjalp
Siden 60’erne, hvor Chomsky markerede sig i den amerikanske antikrigsbevægelse, har han været en skarp og ofte kontroversiel kritiker af regeringer og økonomiske lobbyer, som han har anset for undertrykkende og uretfærdige. Senest har han været en utrættelig fortaler for Occupy-bevægelsen, som i september 2011 besatte Zuccotti Plads på Manhattan i frustration over den stigende sociale og økonomiske ulighed.
Netop Occupy-bevægelsen har betydet meget for synliggørelsen af uligheden, mener Chomsky:
»Occupy satte ulighedsdebatten øverst på dagsordenen – ikke blot i USA men også globalt,« forklarer professoren. »Ulighedsdebatten havde selvfølgelig været der tidligere, men det var uden den store diskussion. Det ændrede sig med Occupy-aktivisterne. Pludseligt blev talen om We are the 99 percent og 1 percent del af den offentlige debat. Occupy startede en diskussion, som muliggjorde, at Piketty i det hele kunne få så meget opmærksomhed. På den måde er det en sejr for aktivismen, den aktivistiske taktik, at ulighedsdebatten kom øverst på dagordenen.«
— Er det en håbløs kamp?
»Det er en uhyre vanskelig kamp. Den mest privilegerede befolkningsgruppe har altid modsat sig sociale reformer og kæmpet en bitter klassekamp. Lad mig igen bruge USA som eksempel. Her har de rigeste med stor succes holdt lavindkomstgrupperne nede – særligt de seneste tre årtier. Således oplever størstedelen af befolkningen i dag, at deres indkomstniveau er stagneret eller ligefrem faldet. I 50’erne og 60’erne oplevede amerikanerne store vækstrater, som ikke blot skabte højere indkomstniveauer, men også førte til sociale reformer, som forbedrede velfærden. Opsvinget skabte mindre ulighed: Pludseligt havde lavindkomstfamilier også muligheder. Dette sluttede imidlertid brat efter 70’erne med Reagan og Thatcher. Siden er produktiviteten nok steget – men det har ikke haft en gavnlig effekt på indkomsterne – særligt ikke de laveste. Hvis vi tager højde for inflationens udvikling, ser vi effekten af de privilegeredes klassekamp mod den laveste indkomstgruppe: Minimumslønnen i USA er nu lavere end 1968. Lavere! Det er meget skræmmende.«
Kollapset
Siden nyliberalismen for alvor slog igennem, er den økonomiske ulighed accelereret. Derfor har det ofte været udtrykt i den offentlige debat, at venstrefløjen har fejlet i forhold til at levere et alternativ til kapitalismen. Men det syn deler Noam Chomsky ikke.
»Venstrefløjen har leveret flere alternativer,« siger han. »Se blot på de mange reformer, som formede de moderne europæiske velfærdssystemer. Disse samfund blev udviklet på baggrund af socialdemokratisk politik. Samtidig eksisterer der mere radikale alternativer, som i mange tilfælde implementeres. Flere steder opstår der værdibaserede kooperativer, hvor medlemmerne på demokratisk vis både ejer og driver deres virksomhed. Disse er alle, som jeg ser det, alternativer til nyliberalismens destruktive kræfter.«
— Så du er ikke enig med Francis Fukuyama og hans pointe om, at liberalismen har sejret?
»Nej. Bestemt ikke. Hele denne forestilling om, at det liberale demokrati skulle have sejret er grotesk. Det liberale demokrati er nærmest kollapset. Tillad mig igen at bruge USA som eksempel. To ledende politologer, Walter Dean Burnham og Thomas Ferguson, har netop undersøgt valgdeltagelsen for midtvejsvalget i november. Deres konklusion er entydig: Valgdeltagelsen er i visse områder af USA faldet til et niveau omkring begyndelsen af det 19. århundrede. Og dengang hindrede restriktioner, at hverken slaver, kvinder eller hvide mænd uden ejendomsbesiddelser kunne stemme. Så dårlig er valgdeltagelsen visse steder i dag!
Samtidig peger flere studier på, at store dele af den amerikanske befolkning er fuldstændig uden indflydelse på den førte politik. Det kan vi sammenholde med Pikettys undersøgelse. Det er først, når vi bevæger os op ad indkomststigen, at vi får øje på dem, som faktisk har politisk magt. Magten ligger, næsten eksklusivt, hos de rigeste amerikanere. Den øverste procent, som Piketty også er inde på. Er disse forhold et billede på, at det liberale demokrati har sejret? Det synes jeg ikke.«
Europæisk demokrati
Netop manglende demokratisk legitimitet er blandt EU’s hovedproblemer og i en årrække har euro-skeptikerne oplevet fremgang på tværs af unionen – senest med det EU-kritiske parti Syriza’s sejr ved det græske valg. Tendensen overrasker ikke professoren. Også EU har enorme problemer med demokratiet, forklarer han:
»I Europa ser det på mange måder værre ud. Wall Street Journal, som ellers ikke er et dagblad med særligt radikale synspunkter, pointerede for nylig, at uanset hvilke regeringer der vælges i de europæiske lande, forbliver den grundlæggende politik uforandret. Årsagen er selvfølgelig, hvilket de fleste europæere efterhånden er klar over, at politikken bestemmes af bureaukrater i Bruxelles – under indflydelse af den tyske forbundsbank og andre store kapitalinteresser. Er det udtryk for, at det liberale demokrati fungerer? Set udefra, synes jeg nogle gange, underskuddet ved det europæiske demokrati når komiske proportioner.
Da den forhenværende premierminister i Grækenland, Georg Papandreou, planlagde en folkeafstemning for at sikre et folkeligt mandat til gennemførelsen af yderligere nedskæringer i den offentlige sektor, pressede EU-lederne ham til at aflyse afstemningen. Det græske folk fik ikke mulighed for at udtrykke deres holdninger til den politiske dagsorden, som bureaukraterne i Bruxelles havde udformet hen over hovederne på dem. Liberalt demokrati i EU? Det er jo en joke! Uligheden, særligt den sociale ulighed, vokser i Europa, og folket har reelt få muligheder for at påvirke udviklingen. Aktivisme er en mulighed. Men én ting er at ændre debattens fokus, noget andet er at skabe varige forandringer. Hvis vi skal komme den stigende ulighed til livs, bør vi justere på de fundamentale rammer for vores samfund. Det kræver politisk vilje.«
— Du er inde på, at det vil være svært at påvirke den stigende ulighed uden at ændre på samfundets fundamentale rammer. Hvordan afspejler vores markedssystem denne sammenhæng?
»Som jeg nævnte, er de nuværende markedssystemer ikke egentlige markedssystemer. De følger kun i et begrænset omfang forestillingen om det åbne og frie marked. Det har en hel række konsekvenser, som vi ikke har tid til at diskutere her. Lad mig i stedet pointere, at vores eksisterende markedssystemer slet ikke tager højde for transaktionernes eksternaliteter. Det vil sige: den effekt, transaktioner har på andre mennesker. I dag foregår markedstransaktioner mellem individer eller virksomheder fuldstændigt uden indsigt i, hvordan de påvirker andres velfærd – positivt som negativt. I et markedssystem forsøger aktørerne at maksimere deres særinteresser. Det gælder begge sider af transaktionen. Men vi tænker ikke på, hvordan transaktionen påvirker de øvrige mennesker, som ikke direkte er involveret i transaktionen. De er sat helt uden for spillet.
Sælger du for eksempel mig en bil, har det jo en stor effekt på andre: mere forurening, flere trafikuheld, flere trafikpropper osv. Lige nu fører markedstransaktioner til kæmpe miljøomkostninger, som vi ikke aner, hvad vi skal gøre ved. Markedssystemer er ikke indrettet til at håndtere globale miljøforandringer. Økonomisk vækst, profitmaksimering eller grådighed sætter ikke miljøtiltag eller mindskelsen af ulighed i første, andet, tredje eller fjerde led. Så længe vores samfund bevarer et element af markedsstruktur, vil det indeholde et destruktivt led. En samfundskomponent, som vil ødelægge os.«

