’Selvfølgelig er vi på Facebook i timerne’
Vågn op, vi er i 2012! siger studenterformand Torben Holm som svar på kritikken af, at de studerende bruger internettet midt i en forelæsning. Mange undervisere har ikke formået at følge med tiden, mener han
Torben Holm, formanden for Danske Studerendes Fællesråd, svarer igen på kritikken med en række forslag til, hvordan undervisningen kan blive bedre og mere up to date.


 Debatten om dagens studerende har været hård, efter de har fået flere undervisningstimer på universitetet. De er dovne, bliver væk fra undervisningen, og når de endelig kommer, er de uforberedte og surfer på Facebook. Nu svarer formanden for Danske Studerendes Fællesråd igen på kritikken med en række forslag til, hvordan undervisningen kan blive bedre. For selvfølgelig er det mere relevant at tale om kvalitet end antal timer, siger Torben Holm.
»Det er paradoksalt, at vi har fået så stor kritik for at kræve flere timer. For vi er jo enige i, at meget undervisning ikke pr. definition er godt. Men det har heller ikke givet mening at tale om kvalitet i undervisningen, når vi ikke har haft noget undervisning,« siger Torben Holm.
Nu har de fleste universiteter sikret de studerende minimum 12 timers undervisning om ugen, og så kan man diskutere, hvad der skal ske i de timer. Første krav fra Torben Holm er, at der er en underviser til stede.
»Det kan lyde banalt, men overraskende mange gange forsøger folk fra Danske Universiteter at bilde mig ind, at der kan være gode faglige og pædagogiske grunde til, at der ikke er en underviser.«
Alternativet er, at de studerende underviser hinanden, eller at der undervises og vejledes på mail. Det kan være fint nok som supplement, men der bør være tale om 12 timer, hvor de studerende og underviseren kan forholde sig til stoffet sammen, mener han.
»Det skal være kernen af undervisningen, hvor vi kan mødes med de folk, der skal inspirere os til at blive dygtige til det der med viden.«
Det blå skær
Torben Holm tror ikke på, at det er et generelt problem, at studerende ikke forbereder sig eller ikke møder op til undervisning.
»Jeg har i hvert fald ikke set nogen statistik for det«.
Og når det kommer til brugen af internettet i undervisningen, bliver tonen næsten hånlig.
»Vi er altså i 2012. Internettet er en vanvittig integreret del af at blive dygtig til viden.«
– Er Facebook også det?
»Jeg kan komme i tanke om minimum fire situationer, hvor jeg har benyttet Facebook som værktøj til at skrive til en af mine studiekammerater under en forelæsning, om han forstod en oplysning på samme måde, som jeg forstod den.«
Derfor er det blå skær i ansigtet, som nogle underviserer brokker sig over, ikke et udtryk for manglende deltagelse. Det er et udtryk for, at de studerende deltager på en anden måde, end underviserne er vant til, mener Torben Holm. På samme måde har mange undervisere forsømt at tilpasse deres undervisning til nutiden.
De må gribe nye værktøjer
»Langt de fleste studerende kender situationen, hvor en mandlig underviser i udkanten af sin middelalder står bekvemt plantet bag pulten og lirer en undervisning af, der stort set er identisk med den, der blev bedrevet for 20 år siden. Det er et problem.«
I stedet bør underviserne efteruddanne sig en gang om året , og studierne skal arbejde systematisk med at opgradere de pædagogiske og faglige virkemidler, siger Torben Holm.
»Det er jo positivt, at man vil have 25 pct. af en ungdomsårgang til at tage en lang videregående uddannelse. Men det stiller også nogle krav til undervisningen. Der er det rimeligt at forlange, at underviserne sætter sig på skolebænken og er åbne over for nye værktøjer, der gør deres undervisning egnet til 2012.«

