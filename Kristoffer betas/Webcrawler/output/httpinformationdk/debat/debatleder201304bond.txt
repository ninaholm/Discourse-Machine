Bonde er ligeså nøgen



 Kejserinden har ikke noget tøj på, skriver idræt- og kønsforsker Hans Bonde om Helle Thorning-Schmidt (S) i sin nye bog Fordi du fortjener det – fra feminisme til favorisme. Thorning er nøgen i den forstand, at hun som politiker er båret frem til sin statsministerpost, fordi hun er kvinde. Ikke på grund af sine evner, men fordi hun som oppositionsleder gav Socialdemokraterne det nødvendige progressive image, de sådan savnede, efter kedelige, men kompetente Lykketoft tabte til Fogh, lyder hans argument.
Det er ikke kun Thorning, Bonde i sin bog anklager for at være kommet til tops alene på grund af sit køn. Adskillige andre danske, kvindelige politikere og erhvervslivspersonligheder er, ifølge Bonde, ligeledes endt i front på grund af en indgroet, udemokratisk kvotetænkning, der takket være polemiske feminister har forankret sig i den danske mentalitet.
At Thorning er demokratisk valgt som formand for sit parti, beskæftiger Bonde sig ikke med. Påstanden om en klar sammenhæng mellem Lene Espersens (K) uduelige håndtering af banksektorens krise – og det faktum, at hun er favoriseret som kvinde til stillingen, finder Bonde heller ikke nødvendig at uddybe.
Bondes hule påstande bliver for alvor forstyrrende, når forfatteren længere inde i sin bog begynder at rejse reelle kritikker. Bonde forklarer, hvordan Hjerteforeningens kampagne fejlagtigt argumenterede for, at det var bedre at være mand end kvinde, hvis man fik en hjertelidelse. Den påstand er tvivlsom, og her blotlægger Bonde pludseligt sagligt foreningens selektive tilgang til data i deres vinkling af kampagnen.
Og hvis Bonde ikke selv fremstod så frygtelig afklædt, som en kvinde foran Blachman, i sine anklager mod kvindelige politikere, forskere og direktører, ville man måske rent faktisk lytte efter.

