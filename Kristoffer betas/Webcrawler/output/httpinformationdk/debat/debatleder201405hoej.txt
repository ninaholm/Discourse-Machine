Højrenederlag
LEDER


 
	Mens stedsvise jordskredsfremgange for højre- og nationalpopulistiske partier ved europaparlamentsvalget bekræftede bange anelser hos mange, skete der ved Ukraines samtidigt afholdte præsidentvalg en helt anderledes opmuntrende udvikling, der må komme bag på andre fremmanere af skræmmebilleder: Ultranationalisterne blev udraderet! End ikke to procent af stemmerne kunne de to lige så omtalte som frygtede ekstremistfraktioner, Højre Sektor og Svoboda, mønstre tilsammen! Og det skønt både Oleh Tyahnybok og Dmytro Yarosh, deres respektive førerprætendenter, begge førte ihærdig valgkamp.

	Hvor stærke konklusioner, vi skal drage af dette overvældende fravalg, kan naturligvis diskuteres: F.eks. kan det langtfra udelukkes, at Ukraines ultranationalister vil klare sig meget bedre til efterårets parlamentsvalg – Svoboda har i sine højborgsregioner før fået 20 procent af stemmerne. Svært er det også at glemme ubehaget over de fascistoide og paramilitære skinheadbøller, der blandede sig med Euromaidans europaglade demonstranter.

	Alligevel må de ukrainske vælgeres massive ubegejstring for højreradikalisme give anledning til at mane en pæl igennem den frygt, som Moskva ikke har været sen til at forstørre til en propagandaløgn, og som de mere forvirrede dele af Europas venstreopinion har slugt råt: At Ukraines Euromaidan-revolution på en eller anden måde skulle være fascistisk inspireret og ikke altovervejende animeret af et ønske om at se Ukraine blive en liberal og demokratisk retsstat.

	De kræfter i Europa, der drømmer om at opleve en renæssance for det autoritære samfund og dets traditionsværdier – Ungarns Jobbik, Frankrigs Front National og Grækenlands Gyldent Daggry, ja selv det britiske UKIP’s Nigel Farrage (og hertillands debattører som den katolske Iben Tranholm) – har for så vidt et klarere blik: Alle udtrykker de varierende grader af sympati for den stærke mand, Putin. Også dette burde gøre det umisforståeligt, at det sted i Europa, hvorfra vinden blæser stærkest fra højre, ikke er Ukraine. Det er Kreml.

