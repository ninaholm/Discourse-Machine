Olie, kul og gas skal blive i jorden
LEDER


 
	Den første gode nyhed er, at det fortsat er muligt at holde klodens temperaturstigning under to grader celsius og dermed under den af FN’s klimapanels, IPCC, fastsatte grænse for, hvad klodens liv – inklusive mennesket – sandsynligvis kan holde til. Den dårlige er naturligvis, at for hver gang budskabet gentages, for hvert år, der går uden et kursskifte, kræver det endnu skrappere midler at holde målet.

	Men der er heldigvis endnu en god nyhed: Vi ved, hvordan opvarmningen stoppes. Helt konkret kræver det, at to tredjedele, muligvis noget mere, af alle kendte fossile brændsler – altså kul, olie og gas – skal forblive i undergrunden og aldrig blive brændt af. Det vil sige, at inden for et par år – helst i år – skal fossile energiselskaber verden over presses til at opgive vanetænkningen og begynde at se og udforme en fremtid som energiselskab uden fossile brændsler.

	Og ja, så er der selvfølgelig den rigtig dårlige nyhed: Det sker fortsat ikke. Tværtimod opdages der hver dag nye fossile brændselsreserver, hvert år investeres yderligere 500 mia. dollar i at hente dem op, og absolut ingen har endnu givet et levedygtigt bud på, hvordan det skal lade sig gøre at sætte en prop i hullet. End ikke de danske forekomster af olie og gas i Nordsøen vil nogen dansk politiker – undtagen Enhedslisten – i selv sine hedeste klimadrømme kunne forestille sig ikke skulle hentes op og sikre de ekstra mia. kroner til den danske statskasse, som samme politikere allerede regner som en sikker indtægt.

	At to graders-målet, som alle taler om, samtidig er mere eller mindre tilfældigt sat – som det kunne læses i weekendens Information – gør ikke klimatruslen mindre alvorlig. For sagen er, at ingen præcis kan svare på, hvornår kloden passerer den magiske grænse for opvarmning – om det er ved to grader, om det er lidt over, eller måske lidt under.

	Derimod kan forskerne ved FN’s klimapanel konkludere, at kloden med raketfart er på vej til at nå de to graders opvarmning, og at det er meget usikkert, hvordan de forskellige energistrømme, den ændrede albedoværdi (jordens evne til at reflektere solens varme tilbage til rummet), afsmeltningen af is ved polerne, frigivelsen af metangas fra tundraen og mange andre mekanismer vil reagere og forstærke hinanden, og dermed hvor hurtigt klimaforandringer spinder ud af kontrol. Alligevel er der tegn på, at et lille håb spirer frem: For blot to-tre år siden var det næsten umuligt at forestille sig, at debatten om divestment – afvikling af investeringer i fossile brændsler – for alvor skulle få de store finansielle aktører med. Men hør bare: Bloomberg, et af verdens førende finansielle nyhedsbureauer, har allerede udviklet et værktøj, så kunder kan kalkulere, hvor stor en del af deres aktieportefølje, der er i risiko, fordi den er sat i fossile brændsler og derfor formentlig usikre investeringer.

	Og Blackrock, verdens største investeringsselskab, har hørt budskabet fra de mange private og mindre investorer, der bekymrer sig om fremtiden og vil have investeringer, der er fri af kul, olie og gasindustrien. Blackrock tilbyder nu et børsindeks, helt fri for fossile brændsler. Og en hastigt voksende andel af pensionsselskaberne i USA og Europa afgør i disse år, om de fortsat vil investere i fossile brændsler. Endnu har kun ganske få vedtaget, at de skal frasælge alt, hvad der har med kul, olie og gas at gøre, men som det kunne læses i Information i fredags, så er medlemmerne i mange pensionskasser nu snublende nær ved at stemme et endegyldigt nej til fossile investeringer igennem.

	Der er altså et håb. Men skal håbet blive til virkelighed, afhænger det af dig og mig. Der skal stemmes med benene og pengepungen. Der skal skabes et tipping point, hvor investeringerne til fossile brændsler tørrer ud, mens investeringer til grøn energi modsat øges. Der skal et paradigmeskift til – en revolution kunne man kalde det – for det er en omvæltning af de helt store, nok den største det moderne menneske har skullet skabe.

	Og der er ingen vej udenom. Enten sker det, eller også lægges menneskehedens skæbne i hænderne på en stadigt vildere og mere ubeboelig natur i en verden mindst to grader varmere, hvor ingen rigtig kan forudsige klimaændringernes karakter og styrke.

