Tyrkiet skal erkende det armenske folkemord
I morgen optager Tyrkiet og Armenien diplomatiske forbindelser - det sker uden nogen tyrkisk indrømmelse af Osmannerrigets folkemord på over en million armeniere i 1915


 BEIRUT - I efteråret 1915 fik en østrigsk ingeniør, som tilså arbejdet med at anlægge jernbaneforbindelsen  Konstantinopel-Bagdad, øje på noget, som han først troede var en stor tyrkisk hær med kurs imod Mesopotamien. Men da menneskeflokken kom nærmere, gik det op for ham, at det var en enorm  karavane af kvinder, der marcherede fremad under væbnet tilsyn af det tyrkiske  Osmannerriges soldater.
De omkring 40.000 kvinder var alle armeniere, som var blevet skilt fra deres mænd (disse havde fået skåret halsen over af tyrkisk gendarmeri), og sendt ud på en af de folkemordsdødsmarcher, under hvilke op til halvanden million armeniere mistede deres liv.
Udsat for stadige voldtægter og gennemtævninger  havde mange kvinder allerede taget gift på vejen fra deres hjem i Erzerum, Serena, Sivas, Bitlis og andre byer i det osmanniske Vestarmenien. »Nogle af dem,« noterede  biskop Grigoris Balakian, en af Litzmayers samtidige, »var drevet ud i en så elendig tilstand, at de nærmest lignede skeletter klædt i pjalter med hud, der var blevet til læder, forbrændte af solen og udsat for bidende kulde og blæst, som de var. Mange gravide kvinder - disse havde nu mistet talens brug - havde efterladt deres nyfødte i vejkanten som protest imod menneskeheden og Gud!«
Tyrkiet står fast
Hvert år kommer der nye  vidnesbyrd frem om denne etniske masseudrensning, det første holocaust i sidste århundred. Og hvert år benægter Tyrkiet, at dets forgængerstat nogensinde begik folkemord. Ikke desto mindre - til rædsel for millioner af  efterkommere efter overlevende armenske ofre  - agter Armeniens præsident, Serg Sarkissian, i morgen at underskrive en protokol med Tyrkiet om at genoptage diplomatiske relationer, hvilket igen skal åbne vejen for nye handelskoncessioner og olieinteresser. Og alt dette tilbyder han at gøre uden at holde sit væsentligste løfte til armeniere i udlandet: At stå ufravigeligt fast på kravet om, at Tyrkiet skal indrømme, at det begik det armenske folkemord i 1915.
I Beirut i skrivende stund protesterer tusindvis af armeniere uden for Sarkissians hotel over denne 'handelsaftaler-for-benægtelse'-traktat. »Vi glemmer aldrig,« står der på deres bannere. »Armeniens historie er ikke til salg.« Armeniens præsident kalder de for en »forræder«. »Hvorfor skulle vores halvanden million martyrer sættes til salg? Og hvad med vore armenske jorde i Tyrkiet, hvad med de hjem, som vore bedsteforældre måtte efterlade? Dem sælger Sarkissian også.«
Den sørgelig sandhed er, at de 5,7 millioner i den  armenske diaspora, som er spredt over Rusland, USA, Frankrig, Libanon og andre lande, er efterkommere efter de vestarmeniere, som blev fordrevet under udfoldelse af så megen brutalitet af det tyrkiske Osmannerrige i 1915.
Vor tids Armenien - en  lilleputnation uden adgang til havet og med blot 3,2 millioner indbyggere - hed engang Østarmenien. Det er fattigt land med et tvivlsomt demokrati og en grasserende korruption, som er helt afhængigt af pengeoverførslerne fra sine mere velstående slægtninge i udlandet. Her har vi da også forklaringen på  Sarkissians håbløse mission til New York, Los Angeles, Paris, Rostov og Beirut for at overtale dem til at støtte traktaten, som skal underskrives i morgen i Schweiz af Armeniens og Tyrkiets udenrigsministre.
Tyrkerne har også gjort et stort nummer ud af, at der måske nu kan være fundet en løsning på problemet  med Nagorno-Karabakh-enklaven, et territorium, som indgik i det historiske Armenien, og armenske militser for to årtier siden erobrede fra Aserbajdsjan (ikke uden en smule etnisk udrensning fra armeniernes side, må det tilføjes). Men det er frem for alt Jerevan-regeringens opgivelse af at gøre Tyrkiets indrømmelse af folkemordet til betingelse for en aftale, der har vakt diasporaens vrede.
Obama svigtede
»Den armenske regering forsøger at indsukre pillen for os ved at understrege, af tyrkiske og armenske historikere nu skal sætte sig ned sammen og finde ud af, hvad der skete i 1915,« siger en af armenierne i Beirut. »Ville israelerne mon opretholde den diplomatiske forbindelse, hvis Tysklands regering pludselig såede tvivl om det jødiske holocaust og krævede begivenheden kulegravet forfra af historikere?«
Forræderi har altid ligget i luften. Barack Obama var tredje præsident i træk, som først lovede armensk-amerikanske vælgere, at USA officielt ville anerkende begivenheden som et folkemord - for så at svigte dem, da han først var valgt: Han har siden omhyggeligt undgået at bruge ordet 'folkemord'.
Blod ud af pennen
Trods tordnende fordømmelser i årene umiddelbart efter det armenske folkemord fra Lloyd George og Winston Churchill - sidstnævnte var første britiske politiker, der kaldte det et holocaust - er den officielle linje hos det britiske udenrigsministerium nu, at 'enkelthederne i 1915-massakrerne stadig er ubelyste'. Sandheden er imidlertid, at der til stadighed dukker nye 'enkeltheder' op. Endda fra læserne af denne avis (The Independent, red.). I et brev til mig fortæller australieren Robert Davidson, at hans farfar, John 'Jock' Davidson, der deltog i Første  Verdenskrig i regimentet  Australian Light Horse, blev øjenvidne til det armenske folkemord: »Han skrev om de hundredvis af armenske lig, som de fandt uden for byen Homs' mure (i det nuværende Syrien, red.). Der var mænd, kvinder og børn, de var alle nøgne, og de var blot smidt på jorden, så de kunne rådne væk eller blive ædt af hunde. Soldaterne i Australian Light Horse var chokerede over den brutalitet, som disse mennesker havde været udsat for. Ved en anden lejlighed stødte hans regiment på den armensk kvinde og to børn, der var rene skeletter at se til. Hun gjorde tegn til dem, at tyrkerne havde skåret halsen over på hendes mand og to større børn. Australierne gav dem tøj og alle de madrationer, de kunne undvære, men måtte efterlade dem, da de skulle støde yderligere frem i deres forfølgelse af tyrkiske styrker på tilbagetog.«
I sin nye bog om biskop Balakian, Armenian Golgotha, beskriver historikeren  Peter Balakian (en nevø til  biskoppens barnebarn), hvordan de britiske soldater, som overgav sig til tyrkerne ved Kut al-Amara i vore dages Irak og blev sendt ud på deres egen dødsmarch nordpå - ud af 13.000 britiske og indiske soldater skulle blot 1.600 overleve - havde fortalt om de gruopvækkende scener fra det armenske blodbad ved Deir ez-Zour, ikke langt fra Homs i Syrien. »I denne vidtstrakte ørken,« fortalte biskoppen, »var de stødt på enorme dynger af menneskeknogler og knuste kranier. Overalt lå der skeletter, deriblandt bunkevis af skeletter af børn«.
Når ministrene i morgen sætter sig til bords i Schweiz for at skrive under på deres protokol, må man ikke håbe for dem, at der løber blod ud af deres penne.
© The Independent og Information
Oversat af Niels Ivar Larsen

