Højt at flyve…
Fuglene på taget – det globale system – har man nu god tid til også at stække vingerne på


 
	En fugl i hånden er bedre end ti på taget, siger man.

	Er man professionel optimist – og det er EU’s klimakommissær Connie Hedegaard – ser man udfaldet af Montreal-mødet i FN’s luftfartsorganisation ICAO som et vigtigt skridt mod global kontrol med flytrafikkens voksende CO2-udledninger. Om tre år skal ICAO’s 191 medlemslande således vedtage et verdensomspændende markedsbaseret CO2-kontrolsystem med virkning fra 2020. Det er første gang, man har nået principiel enighed om et sådant globalt reguleringssystem for en given sektor, påpeger Hedegaard.

	Hvis man er sortseer – og sortsynet næres af, at det var i 1998, ICAO blev pålagt at gøre noget ved flyenes klimabelastning – ser man forløbet i Montreal som en række store luftfartnationers kampagne for at få afviklet det eneste eksisterende reguleringssystem for flytrafikkens CO2-udledninger: EU’s regionale kvotesystem for international luftfart som trådte i kraft sidste år. Fuglene på taget – det globale system – har man nu god tid til også at stække vingerne på.

	Prisen i Montreal for enigheden om at gå efter et globalt system var således en flertalsbeslutning om, at EU’s nuværende kvotesystem kun må omfatte flyselskaber fra ikke-europæiske lande, hvis disse giver lov til det. Og eftersom USA, Kina, Indien, Rusland, Japan, Brasilien – you name them – i årevis har bekæmpet EU-ordningen med næb og klør, retssager og trusler om handelskrig, ved alle, at der ikke gives lov.

	EU skal derfor nu enten klappe hælene sammen og demontere sit kvotesystem eller stå fast og indlede handelskrig med den halve verden. Dilemmaet er, at hvis man amputerer systemet, så kun europæiske selskaber pålægges CO2-betaling, får man hele EU’s luftfartsindustri på nakken. Sammenslutningen af lavprisselskaber, ELFAA, har allerede sagt, at et internt EU-system vil være »miljømæssigt totalt ineffektivt« og »ulovligt«, fordi det diskriminerer europæiske selskaber.

	Svære overvejelser forestår for klimakommis-særen, Ministerrådet og Europa-Parlamentet. Og hvad gør vi andre? Ja, skal man absolut flyve, så vælg et europæisk selskab. Eller – bedre – følg Grundtvig:»Vi er ikke skabte til højhed og blæst, ved jorden at blive, det tjener os bedst.«

