Den digitale generations kernenedsmeltning
Tænk, hvis Facebook en dag offentliggjorde samtlige profiler, du har klikket ind på. Dine chatudskrifter, dine opslag i hemmelige grupper. Hvis Gmail offentliggjorde dine mailkorrespondancer, hvis Google offentliggjorde din søgehistorik, og Snapchat offentliggjorde dine nøgenbilleder (igen)   


 Har du skrevet noget på Facebook, som din kæreste ikke må læse? Dine venner? Din chef? Selvfølgelig ikke; du kunne jo lige så godt have råbt det fra Rundetårn. Men hvad med dine private Facebookchats?
Et eller andet sted ved vi jo godt, at intet er hemmeligt på internettet. Men private chatrooms giver os illusionen af samtale under fire øjne. Af fortrolighed. Muligheden for at tale frit om emner, der ikke nødvendigvis angår samtlige mennesker på kloden. Muligheden for at lufte tanker uden selvcensur.
Forleden spurgte jeg ud i min omgangskreds: Hvad ville du helst se offentliggjort? Dine patientoplysninger eller indholdet af dine Facebookchats? Omtrent 90 procent svarede patientoplysninger. Uden tvivl. Det hele – og mere til – står jo alligevel i chatudskrifterne, lød en af begrundelserne.
Jeg er i øvrigt enig. Omverden måtte snarere få indblik i min sygehistorik, eventuelle sagsakter fra Statsforvaltningen og sågar udskrifter fra terapisessioner end indholdet af mine private Facebookchats. Det pudsige er jo, at disse førnævnte oplysninger (i teorien) er fortrolige, mens vores chatudskrifter ejes af en amerikansk virksomhed med et særdeles afslappet forhold til brugernes privatliv. De fleste har vel opdaget på egen krop, at Facebook lystigt dataminer i vores private chatrooms. Det er ikke unormalt at blive præsenteret for reklamer og sponserede opslag om emner, man sekunder forinden har diskuteret i private samtaler.
Nu er det selvfølgelig ikke bare Facebook. Den hullede sikkerhed på stort set samtlige digitale platforme er efterhånden alment kendt. Din smartphone er en sladrehank, der aldrig sover. Alt bliver registreret. Vi ved det udmærket, og alligevel benytter vi ufortrødent disse tjenester til alt fra skriftestol til sexchat. Teknologien er vævet ind i vores liv og faciliterer langt det meste af dagligdagens kommunikation. Men tænk, at vi ikke stiller større krav til sikkerheden omkring denne kommunikation.
Hele dit liv er på internettet. Ikke blot det liv, du viser til andre, men det liv, du lever, når du tror, ingen kigger med. Ville du have en fortrolig samtale på en telefonforbindelse, du vidste var usikker? Ville du have den samme samtale på medhør? Har du nogensinde sagt noget, der kunne misforstås ude af kontekst? Noget, der kunne misbruges? Ville du overhovedet sige de ting højt, du har ytret i private chatrooms?
Tænk, hvis Facebook en dag offentliggjorde samtlige profiler, du har klikket ind på. Og hvor ofte. Tænk, hvis Facebook offentliggjorde dine chatudskrifter, dine opslag i hemmelige grupper. Hvis Gmail offentliggjorde dine mailkorrespondancer, hvis Google offentliggjorde din søgehistorik, og Snapchat offentliggjorde dine nøgenbilleder (igen).
Får du koldsved i nakken og trang til at slette dine profiler på samtlige sociale medier? Det gør jeg. Et kort sekund i al fald. Den store datalækage er den digitale generations kernenedsmeltning. En konstant, diffus trussel; måske usandsynlig, men langt fra utænkelig.
Da jeg var teenager, var det populært at stjæle hinandens telefoner for at kigge indbakken igennem efter inkriminerende sms’er. Det skulle selvfølgelig helst være noget seksuelt. Et moderne svar på at læse hinandens kærestebreve op i klasselokalet. Formålet var at ydmyge hinanden; for det er netop ydmygende at få afsløret intime detaljer fra sit privatliv. Hvis vi ser bort fra borgerrettigheder, Grundlov og demokratiske principper, så kan man hente meget i den helt naturlige reaktion, at der fandeme er nogle ting, der ikke rager andre.
Alt dette ved du selvfølgelig godt, og ligesom jeg har du sikkert allerede fortrængt det igen. Man skal ikke undervurdere vanens magt. Jeg selv har indtil flere sikre chattjenester installeret på min telefon. Bruger jeg dem? Næh, mine venner er jo på Facebook og Twitter. Så langt størstedelen af os fortsætter med at lægge vores inderste hemmeligheder i hænderne på nogen, vi stort set ingen tiltro har til. Uden krav eller forsikring. Personligt håber jeg bare, at en eventuel lækage er kollektiv, så vi i det mindste går ned i samlet flok. Mutually assured destruction.
Mikka Tecza er studerende ved IT-Universitetet og medredaktør på DenFri.dk. Klummen er udtryk for skribentens egen holdning

