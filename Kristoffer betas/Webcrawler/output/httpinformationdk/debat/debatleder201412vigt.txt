Den vigtigste værdikamp
LEDER


 Er ungdommen doven og middelmådig eller så præstationsorienteret, at den stresser sig halvt ihjel?
I Informations netop afsluttede serie, Opdragelse i konkurrencestaten, har vi i artikler og kronikker forsøgt at droppe anklagerne mod ungdommen for i stedet at rette blikket mod de præmisser og rammer, samfundet og vi voksne stiller op for de unge i deres opvækst. Sigtet har med andre ord været at undersøge bæredygtigheden af de opdragelses- og dannelsesidealer, den opvoksende generation bliver præsenteret for.
Historisk har der altid været kamp om dannelsesidealerne. Tidligere skulle den danske ungdom – eller i hvert fald de unge mænd – for eksempel dannes til fædrelandskærlighed, forstået som at staten satte sit dannelsesbegreb igennem som viljen til at gå i krig for sit land.
At vi debatterer opdragelse og dannelse i en heftig, til tider uforsonlig tone, er netop beviset på, at diskussionen om, hvilket dannelsesideal der skal gælde i fremtiden, igen er blevet en af tidens vigtigste værdikampe.
Det sker primært af to grunde: Trivselsundersøgelser viser, at flere og flere unge har psykosociale og eksistentielle problemer. Den voksne generation, forældrene og staten i form af uddannelsesinstitutionerne, klæder dem ikke godt nok på til at klare tidens udfordringer. Det er et faktum, uanset at konkurrencestatens krav om at blive den bedst uddannede ungdomsårgang nogensinde kan synes langt blidere end et dannelsesideal, der kræver, at man ofrer sit liv i nationens tjeneste.
Dernæst har det altid været ungdommens privilegium og pligt at være den kraft, der sender samfundet i nye retninger. Denne generations opgave er imidlertid større end nogensinde, fordi den nuværende klimakrises altødelæggende katastrofer endnu ikke er indtruffet i en grad, så den vestlige verdens ungdom kan mærke det i deres hverdag. Og handle derefter.
Derfor kræver tiden unge med modstandskraft. Ikke alene mentalt men også i kritisk forstand. Men som beskrevet af den norske filosof Arne Johan Vetlesen og hans danske kollega, sociologen Rasmus Willig, er kritikken blevet individualiseret og personliggjort. Samfundskritikken er blevet til selvtugt i træningscentret og selvkritik, der udløser stress og depressioner.
Det skræmmende er, at det største kollektive problem siden verdenskrigene indtræffer i en periode, hvor det kollektive er under hidtil uset pres, som den amerikanske forfatter Naomi Klein har påpeget.
Hvor efterlader det os? Med en gevaldig opgave med at forbinde det nære perspektiv med det globale. Som afslutning på serien havde Information inviteret til debatmøde. Her sad blandt andet politologen, Ove Kaj Pedersen, sociologen Rasmus Willig og psykologen Per Schultz Jørgensen. De tre repræsenterede tre videnskabelige tilgange, som kan koble den menneskelige, psykosociale udfordring til samfundets udfordringer i form af den økologiske krise. Den kobling kan give ny indsigt til at finde løsninger. Ofte forbliver den menneskelige faktor adskilt fra klimakrisen. Men der er en lige linje mellem den modstandskraft, forældre giver videre til deres børn, og de samfundsløsninger, der skal findes.
Al opdragelse tager udgangspunkt i værdier. Men den voksne generation har måske glemt at tænke over, hvilke værdier den vil give videre. Er det en værdi at overlade et økologisk bæredygtigt samfund til den næste generation? Hvis man mener det, skal der laves noget om i den livsstil, der præsenteres for børn og unge. Tydelige voksne opildner til modstand. Værdier er til for at blive diskuteret, men man kan ikke diskutere med et budskab, der lyder: Hvad synes du selv? Det er desværre det spørgsmål, de unge alt for ofte blive mødt med.
Og ja, det er en stor mundfuld at finde et ståsted i en konstant foranderlig verden. Ikke desto mindre er det den voksne generations ansvar.
Til gengæld bør det være statens og uddannelsesinstitutionernes opgave at danne stærke fællesskaber i stedet for at nedbryde dem. Det er desværre det, der sker i et skolesystem, hvor test og karakterer og den påståede kinesiske trussel har gjort børn og unge til konkurrenter før noget andet. Et skolesystem, hvor det bedste ikke længere er godt nok. Men hvor det, som gymnasieeleven Anna Torp-Pedersen sagde på debatmødet, i fremtiden bør være acceptabelt bare at være ’okay’.

