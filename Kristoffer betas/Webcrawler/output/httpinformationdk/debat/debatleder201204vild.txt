Vildledning



 Fra Folketingets talerstol sagde Danmarks indenrigs- og økonomiminister Margrethe Vestager (R) torsdag:
»Vi afgiver ikke suverænitet. Det vurderer justitsministeriets jurister i hvert fald.«
Som det fremgik af Information lørdag har flere ministre sagt det samme som et juridisk faktum.
Det er det bare ikke. Det er forkert. Justitsministeriets notat om ratifikation af Finanspagten svarer ikke på spørgsmålet om, hvorvidt Danmark afgiver suverænitet. Der står fejlagtigt i en pressemeddelse fra ministeriet, »at der ikke er tale om suverænitetsafgivelse«, men den konklusion findes ikke i notatet. Følgende gentages derimod gennem notatet: »Formålet med disse overvejelser har navnlig været at afklare, hvorvidt finanspagten indebærer overladelse af beføjelser.«
Det afgørende for spørgsmålet om, hvorvidt Danmark skal afholde folkeafstemning for at tiltræde Finanspagten, er ifølge Grundlovens paragraf 20 ikke, om vi afgiver suverænitet, men om vi overfører suverænitet til andre myndigheder.
Forskellen på afgivelse og overførsel af suverænitet ligner en juridisk spidsfindighed, men den er politisk væsentligt. Sagen er, at vi netop med Finanspagten afgiver suverænitet, men vi overfører den ikke til fremmede myndigheder. Hele meningen med pagten er at begrænse den politiske selvbestemmelse over finanspolitikken. Der skal være juridiske grænser for det finanspolitiske spillerum. Men det er forpligtelser, som vi tager på os i en mellemstatslige aftale uden at etablere en overnational myndighed.
Paradokset er, at man kan afgive selvbestemmelse, uden at andre kommer til at bestemme over en. Man opgiver politisk magt, men man overgiver den ikke til andre.
Der er ingen grund til at antage, at regeringens ministre bevidst vildleder Folketinget og befolkningen. Der er derimod grund til at antage, at de selv er vildledte. Det første ville være juridisk skandaløst, det andet er politisk alarmerende.

