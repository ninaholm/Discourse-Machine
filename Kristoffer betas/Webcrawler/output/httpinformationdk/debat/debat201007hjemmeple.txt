Er hjemmeplejens fiflerier modmagt?
New Public Management-traditionen i sin grove form må siges for alvor at have slået fejl
'New Public Management'-traditionen må siges for alvor at have slået fejl. Det samme kan siges om FOA's arbejde på pleje-området, hvor det ikke er lykkedes at kanalisere sosu'ernes utilfredshed ind i en konstruktiv faglig kamp.

Skandale på skandale ruller ind over skærmen i bedste sendetid. Hjemmehjælpere, der snyder med tidsregistreringen for at kunne holde længere pauser og lave private gøremål. Indtil nu er det betragtet som dårlig arbejdsmoral, mangel på ledelse og simpelt tyveri fra de allersvageste borgere i samfundet. Der er med andre ord lagt i kakkelovnen til drama her midt i agurktiden. Jeg er sådan set ikke uenig i, at sagerne kan betragtes som dårlig moral og utilstrækkelig ledelse. Men måske er der også tale om en form for modmagt fra sosu'ernes side - en modmagt, der så desværre rammer de forkerte, nemlig borgerne.Ældreområdet har været debatteret flittigt af flere omgange de seneste år. Særligt har 'McDonaliseringen' af hjemmeplejen haft fleres interesse. Grundsynspunktet har været, at tidsregistrering, ydelsesbeskrivelser og bestiller-udfører modeller har medført en industrialisering af noget velfærd, der grundlæggende handler om tillid og personlige relationer, der kun kan udvikle sig under fleksible rammer.Københavns Kommune har gjort en dyd ud af at forfølge industrialiseringssporet. Københavns Kommune er i forvejen et meget stort bureaukratisk system med store enheder og lange afstande mellem ledere og medarbejdere. Det er også et meget hierarkisk system, hvor lagene i overvejende grad er orienteret opad mod direktion og de politiske beslutningstagere. Lagene er mindre orienteret nedad mod frontlinjen og de menige medarbejdere. Der med andre ord forudsætninger og risiko for, at ledelse og frontlinje er afkoblede systemer.Sagerne, der ruller nu, bekræfter til dels problemer i store bureaukratiske systemer, hvor medarbejderne nederst i hierarkiet vælger en offerrolle, der legitimerer at man har 'fingrene nede i kagedåsen'. Men skandalen breder sig nu også uden for København. Her er systemerne jo mindre, hvilket skulle give mere nærhed i ledelsen. Sandsynligvis er der tilsvarende processer på spil her, hvor faglighed og værdier om den gode omsorg er røget ud med badevandet til fordel for en styringslogik, der handler om minutter, kvalitetsstandarder og økonomisk transparens.New Public Management-traditionen i sin grove form må siges for alvor at have slået fejl. Det samme kan siges om FOA's arbejde på området, hvor det ikke er lykkedes Dennis og Co at kanalisere sosu'ernes modmagt og utilfredshed ind i en konstruktiv faglig kamp om den gode pleje. Skandalerne kan bringe parterne sammen i forhold til at få respekten tilbage til faget, hvis arbejdsgiverne vel at mærke tager ansvar, før de politianmelder medarbejderne.Steen Rank Petersen er ekstern lektor ved Institut for Samfund og Globalisering på RUC
