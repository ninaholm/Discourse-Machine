Internationale lærere, tak



 Debatten om uddannelseseksport kører derudaf, men kun i ét spor. Vi glemmer underviserne, og danske uddannelser kommer ikke langt ud over landets grænser uden dygtige undervisere, der kan tilføre klasselokalerne et stærkt internationalt mindset.
Der er mange facetter i debatten om, hvordan vi internationaliserer uddannelsessystemet: Vi skal finde en måde at gøre det attraktivt for de bedste udenlandske studerende at studere i Danmark, og vi skal blive bedre til at sende vores egne studerende ud i verden, så de kan samle viden og inspiration. Et nok så vigtigt, men dog overset område er at sørge for, at vores undervisere er klædt på til at kunne give undervisningen et stærkt internationalt præg.
En underviser, der har læst, at Asien buldrer derudad, er alt andet lige ikke så godt klædt på til at lære fra sig, som én, der selv har levet og undervist i Asien. Man får en meget bedre forståelse for en fremmed kultur og tankegang, når man har oplevet den på første hånd.
Internatiolt samarbejde
Derfor bliver vi nødt til at se internationaliseringen som et to-sidet projekt, og der ligger en vigtig opgave i at sikre, at vores undervisere kommer ud i verden og får kontakt med andre kulturer.
Den mest oplagte måde at opnå det på er ved at etablere samarbejde med uddannelsesinstitutioner i andre lande og verdensdele. På Niels Brock har vi uddannelsessamarbejder i bl.a. Kina, USA og Vietnam, som betyder, at skolens undervisere tager til Kina og Vietnam og underviser i perioder.
Det giver både de udenlandske studerende nyt kulturelt og pædagogisk input, og det giver vores undervisere en dybere forståelse for kulturen og mentaliteten. I USA, Australien og Holland har de sat uddannelsessamarbejdet i system og praktiserer det i stort omfang.
Det er på tide, at vi i Danmark kommer op i gear – også på dette punkt.

