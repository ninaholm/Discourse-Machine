Tvungen arbejdsløshed er amoralsk
Solidarisk deling af arbejdet og borgerløn er oplagte tiltag i en økonomi, der præges af unødvendig og skadende arbejdsløshed og voksende klimaproblemer


 Den politiske debat om arbejdsløsheden er på galt spor, både i Danmark og i andre industrilande. Forslagene til løsning er stort set fokuseret på genskabelse af den økonomiske vækst – uden hensyn til begrebet ’grænser for vækst’ på en begrænset klode. Samtidig postuleres det, at en tvungen forøgelse af arbejdsudbuddet vil skabe tilstrækkeligt med nye arbejdspladser. Det gælder klart ikke på kort sigt og er særdeles usikkert på længere sigt. Derfor risikerer en betydelig del af en generation i stedet at blive tabt i svinget.
Det er amoralsk og samfundsskadeligt – og unødvendigt. Det er psykisk nedbrydende at være arbejdsløs og fører ofte til en varig menneskelig identitetskrise, men det indgår ikke i økonomernes regneark.
Desværre synes flertallet af de danske politikere stadig ikke at have erkendt, at økonomisk teori er politik i forklædning.
Del arbejdet
Den simpleste og sikreste måde at sikre balance mellem antallet af udbudte job og antallet af jobsøgende er at indføre en fleksibel arbejdsuge kombineret med en solidarisk deling af de tilgængelige arbejdspladser. Dette antal påvirkes af de globale konjunkturer, som Danmark ikke har særlig indflydelse på, samt af den danske beskæftigelsespolitik, som især Folketingets flertal har indflydelse på. Det solidariske princip kan derfor bestå i, at Folketinget en gang om året i samråd med fagbevægelsen og arbejdsgiverne fastlægger en normaluge for de arbejdende, hvor arbejdstiden går ned, hvis der er mangel på udbudt arbejde og op i den modsatte situation. Dette princip kan inkludere en fleksibilitet, der tager hensyn til eventuelt opståede flaskehalse i visse dele af arbejdsmarkedet.
I den nuværende situation, hvor for mange er tvungent arbejdsløse, vil der være behov for en arbejdsuge med færre arbejdstimer. Det vil også være tilfældet på længere sigt, når begrebet ’grænser for vækst’ slår igennem med en ny form for balanceret økonomi, mens produktiviteten må formodes fortsat at stige. Denne udvikling kan heldigvis gøres til et positivt scenario med mindre stress og mere fri tid til alle.
Borgerløn
Jeg var selv med til at introducere begrebet borgerløn i den danske debat i to bøger (Oprør fra midten, 1978, og Røret om oprøret, 1982). Derfor tillader jeg mig at understrege, at indførelsen af en generel borgerløn ikke løser samfundets problem med arbejdsløsheden, men der er andre gode konsekvenser af en borgerløn.
Et rigt samfund som det danske kan tillade sig den generøsitet at tage hensyn til den lille del af befolkningen, som ikke ønsker et normalt lønarbejde, men er tilfreds med at leve for en beskeden offentlig støtte, hvis de får frihed til at indrette deres liv efter eget ønske. Det omfatter f.eks. mennesker, som helst vil bruge deres liv til ulønnet arbejde i en græsrodsbevægelse, arbejde for fred eller kampen mod global opvarmning, beskæftige sig med kunstneriske sysler eller tage sig mere af deres børn.
Desuden kan en generel borgerløn gøre det muligt at forenkle den nuværende jungle af ordninger med overførselsindkomster. Dog skal man være opmærksom på, at borgerlønnen ikke kan erstatte alle de nuværende ordninger. Der vil f.eks. stadig være behov for særordninger for kronisk syge mennesker med forskellige former for handicap. Forfatterne bag Oprør fra midten fremhævede, at størrelsen af borgerlønnen skulle betragtes som en parameter, der ville afhænge af nationens økonomiske udvikling. Borgerlønnen måtte forventes at ligge på et beskedent niveau, måske af samme størrelsesorden som folkepensionen (som den kan erstatte), således at den store majoritet af befolkningen fortsat ville vælge at søge et normalt lønarbejde.
Det vil være naivt at overse, at markante ændringer af arbejdsmarkedets struktur med indførelse af solidarisk deling af arbejdet og varierende arbejdsuger vil møde kraftig modstand fra dominerende grupperinger på det nuværende arbejdsmarked.
I første omgang håber jeg dog, at min kommentar kan indgå i en seriøs debat om, hvordan vi undgår at ødelægge tilværelsen for de mange mennesker, der er tvungent arbejdsløse. Det problem løses nemlig ikke ved fromme ønsker om mere økonomisk vækst.
Måske vil de politiske beslutningstagere vågne op, når konsekvenserne af ’grænser for vækst’ og klimaproblemerne for alvor slår igennem, samtidig med at produktiviteten fortsætter sin vækst og bidrager til en stigende arbejdsløshed. I den situation kunne det være klogt, hvis f.eks. de nordiske lande gik i front og sammen afprøvede markante reformer af arbejdsmarkedet. Det skader næppe, hvis vi allerede nu begynder at overveje de alternative muligheder.
Niels I. Meyer er professor emeritus

