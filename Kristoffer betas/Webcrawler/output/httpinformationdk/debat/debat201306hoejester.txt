Da Højesteret sanktionerede et grundlovsbrud
Da Danmark for 60 år siden reviderede Grundloven, gav vi samtidig køb på retten til at føre angrebskrig – lige indtil VKO-flertallet gjorde det alligevel, og Højesteret siden støttede op om det


 
	I dag er det Grundlovsdag. Mange talere vil gå tilbage til 1849. Andre vil betone, at det er 60-året for den seneste revision. Men kun få vil nok fremhæve den historiske og politiske kontekst, som lovteksten og dens fremlæggelse udgør.

	Danmark var i 1953 præget af krigsfrygt, da Folketinget begyndte og fuldendte sit arbejde med en ny grundlov. Revisionen skuffede på flere områder. Mange havde håbet – i lyset af befrielsen – på en markant forbedret grundlov, men nej: Hverken et forbud mod tortur eller ordet menneskerettigheder blev nævnt – på trods af, at Danmark i FN fra starten støttede Menneskerettighedserklæringen, som FN vedtog den 10. december 1948.

	Men så var der Grundlovens § 19.2, hvor den endelige tekst lyder: »Bortset fra forsvar mod væbnet angreb på riget eller danske styrker kan kongen ikke uden Folketingets samtykke anvende militære magtmidler mod nogen fremmed stat. Foranstaltninger som kongen måtte træffe i medfør af denne bestemmelse, skal straks forelægges for Folketinget. Er Folketinget ikke samlet, skal det uopholdelig indkaldes til møde.« Der står intet om internationale mandater. Tværtimod synes grundlovsskriverne at have fulgt Napoleons koncept: »Grundlove skal være korte og upræcise.«

	Til gengæld var fremlæggelsen i februar 1953 særdeles klar: Niels Elgaard, formand for regeringspartiet Venstres rigsdagsgruppe og medlem af forfatningskommissionen, udtalte om § 19.2:

	»Militære magtmidler kan kun anvendes som forsvar mod angreb eller som sanktioner i overensstemmelse med De Forenede Nationers pagt.«

	Ingen talte imod, tværtom var der en række politikere og fremtrædende personligheder, der alle talte for. Ved folkeafstemningen den 28. maj 1953 var det ligeledes Elgaards forklaring, der var på prøve. For mange var det afgørende for et ja eller nej, at Danmark havde overladt beslutning om en angrebskrig til FN. Spørgsmålet om krig eller fred var globalt og livsvigtigt. Derfor hørte det under Folkeretten og ikke national lov. Det var mange stolte og tilfredse over.

	En forkert Højesteretsdom?

	Siden har § 19.2 bl.a. ligget til grund for en nylig, men historisk højesteretsdom. I sin dom den 17. marts 2010 om grundlaget for beslutningen om dansk deltagelse i Irak-krigen omgør Højesteret på én A4-side Grundlovens § 19.2. Det er for ikkejurister ynkelig læsning. Hele teksten bærer præg af, at det er første instans, der behandler sagens substans. Man savner forsvarerens og anklagerens fremstilling af sagen. Højesteret er helt overladt til sig selv. Derfor er der argumenter og antagelser – men ingen beviser. Til sidst skrives:

	»En forståelse som hævdet af appellanterne ville indebære, at Danmark i 1953 skulle have overladt det til FN’s Sikkerhedsråd – med vetoret for de permanente medlemmer – at afgøre, om Danmark uden for folkeretligt anerkendte situationer ville kunne anvende militære magtmidler …«

	Det var jo netop, hvad Grundlovsrevisionen i 1953 indebar: Ved folkeafstemningen den 28. maj 1953 sagde et overvældende flertal af befolkningen ja til Elgaards formulering! Det samme gjorde en rigsdag og et nyvalgt Folketing, understøttet af juridisk kompetence og politisk enighed. En af Højesterets væsentligste ’antagelser’ med dommen for tre år siden var således forkert. Måske var dommen det også?

	Et svækket FN

	Med vedtagelsen 21. marts 2003 af beslutningsforslag B 118 blev Danmark krigsførende.

	Udenrigsminister Per Stig Møller (K) fremlagde B 118 – »Forslag til folketingsbeslutning om dansk militær deltagelse i en multinational indsats i Irak,« men idémanden var statsminister Anders Fogh Rasmussen (V), der må anses for den ansvarlige. I forslaget argumenteres for, at der foreligger et FN-mandat til anvendelse af militære magtmidler, selvom B 118 i næste sætning noterer, at FN-mandatet er en trussel om, at såfremt Irak ikke samarbejder, vil det føre til en resolution om krig. Konklusionen er, at den udøvende magt ikke respekterede Grundlovens § 19.2 og bidrog til varig skade for Danmark og FN.

	Folketingets lystavle viste: 61 for, 50 imod og 68 fraværende. Kun 61 – 1/3 af Folketinget – vedtog, at Danmark for første gang siden 1864 skulle deltage i en ulovlig angrebskrig med et forudsigeligt tab af danske soldaters liv.

	Konklusionen er, at den udøvende magt, regeringen, og den lovgivende magt, Folketinget, brød Grundlovens § 19.2. Højesteret velsignede det, og det skabte præcedens! Samtidig svækkede man afgørende FN. To af vetostaterne i Sikkerhedsrådet, USA og Storbritannien, underkendte rådets kompetence – og Danmark støttede dem. Folkeretten blev overtrådt. Nu gjaldt de enkelte staters ret til at føre krig. For mange betød det, at Anden Verdenskrig var ført forgæves.

	 

Tue Magnussen er cand.mag. og historiker. Bent Sørensen er prof., dr.med. og forfatter til ’Tavshedens mur – retouche in silentium’, der udkommer den 10. juni, hvori højesteretsdommen fra 2010 kaldes for et statskup

