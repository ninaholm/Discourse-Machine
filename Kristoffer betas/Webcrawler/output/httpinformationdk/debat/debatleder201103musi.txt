Musikkens X Factor
Man undervurderer seerne, hvis man tror, at de ikke er bevidste om, at deltagerne i X Factor er amatører. Lad os derfor komme ud over den diskussion og se på, hvad amatørernes triumf gør for musikken


 Det er ikke uden grund, at musikken er den eneste kunstart, hvis elite kaldes politiet, musikpolitiet. Man tror det ikke, men konservatismen er meget udbredt blandt musikere og musikelskere. Det kommer ikke mindst til udtryk, når X Factor igen og igen kalder to millioner mennesker til skærmene og som i aften sælger 40.000 billetter til finalen i Parken.
Musikeren og forfatteren Henrik Marstal indledte en debat på Informations hjemmeside, da to X Factor-deltagere optrådte med Joy Division-nummeret 'Love Will Tear Us Apart Again'. Er der da ikke noget, der er helligt, spurgte han sig selv. Netop det nummer er for ham en generationshymne. Dens magi kunne ikke videreformidles af et par friluftselskende gymnasiepiger fra Borup. En temmelig reaktionær opfattelse, bemærkede X Factor-dommer Pernille Rosendahl som svar.
Men konservatismen har en forklaring. Musikken er den mest bredt appellerende kunstform, der findes. Vores kærlighed til musikken kan endda forklares med de neurologiske reaktioner, som rytmer skaber. Bredere bliver det ikke. Det skaber problemer, når musikken skal opnå berettigelse som kunst. Vi har en nemlig den forståelse af kunst, at den kræver kontekst. Vi skal forstå den. Vi skal værdsætte kunsten på dens præmisser, ikke vores egne. Vi skal vide, at det er kunst, når vi går forbi den. Kunst bliver til kunst, når vi udstiller den på museum. Den ramme har den rytmiske musik aldrig haft til sin rådighed. Den har ikke noget kunstbegreb.
Fra fødslen har den rytmiske musik hængt sammen med Coca Cola og cowboybukser. Den var kommerciel i samme øjeblik, som den var kunst. Tag blot det smukke nummer 'Breathe Me', som X Factor-deltageren Annelouise skal synge i Parken i aften. Sangerinden Sias originale version handler om ensomhed, skrøbelighed og smerte. Det ligger i hele nummerets udtryk - fra den konkrete tekst, den rustne og underspillede vokal og til det næsten nøgne piano i musikken. Men de fleste kender nok melodien bedst fra Nykredits reklamer. At kunst mister legitimitet, når den bliver bred, er en stor udfordring for en kunstart, der historisk set hænger så uløseligt sammen med kommercialisme.
Musikere og musikelskere har gennem tiden forsøgt at skabe en kunstnerisk ramme ved at dyrke subkulteren. Subkulturen er musikernes beskyttelsesrum mod masserne.
Musikkens subkulturer er karakteriseret ved, at den definerer sig i modsætning til det dominerende. Især punken vidste bedre, hvad den ikke var, end hvad den var. Bandet Joy Division tilhørte en sådan subkultur, og det var derfor, Henrik Marstal reagerede så stærkt på brugen i X Factor.
Den sang skal ikke være et middel til at vinde en konkurrence eller få mange seere, den skal være et mål i sig selv, mente han. Vi har altså her fat i et godt gammeldags kunstbegreb: Kunst for kunstens skyld. Et sympatisk projekt, men også et tæt på umuligt projekt for netop musikken.
Musikken savner helt sikkert et kunstbegreb, så den kan legitimeres som kunst af andre end overbeskyttende konservative musikere. Men spørgsmålet er, om svaret ikke netop findes i dens umiddelbart brede appel.
Musikken har et helt unikt potentiale som den kunst, der kan alt det, som de fleste kunstnere vil med deres kunst. Den bryder grænser mellem kulturer, klasser og mennesker. Den kan mødes af alle uanset forudsætninger. Dens virkemidler er emotionelle og kropslige. I virkeligheden kan man anføre det synspunkt, at det måske ikke er vores opfattelse af musik, den er gal med, men i stedet vores opfattelse af kunst.
Man undervurderer seerne, hvis man tror, at de ikke er bevidste om, at deltagerne i X Factor er amatører. Lad os derfor komme ud over den diskussion og se på, hvad amatørernes triumf gør for musikken: Straks efter udsendelsen er overstået, stiger antallet af downloads af de sange, som blev præsenteret i coverversioner i aftenens show. Det vil sige, at det åbner døren til det originale. Til det sublime. Til den magi, som Joy Division skabte med 'Love Will Tear Us Apart Again'.
X Factors popularitet er en unik platform til at forstå musikkens særpræg. Musikkens aktører bør derfor udnytte dette momentum og argumentere for, at musikken tildeles endnu mere plads på fjernsynets sendeflade, som er en grundpille for den moderne kulturforbruger.
Kunstopfattelsen er i udvikling — som også Information beskrev i går, så er diskussionen om finkultur og lavkultur ikke længere relevant. Det er altså under alle omstændigheder ikke dér, musikken skal finde sit kunstbegreb.
Hvis musikpolitiet slipper sin konservatisme og griber den chance, så behøver Henrik Marstal måske ikke længere stå i et lukket rum med vennerne for at legitimere musikken som kunst.
Den danske version af X Factor er en allieret i den kamp, ikke en modstander.

