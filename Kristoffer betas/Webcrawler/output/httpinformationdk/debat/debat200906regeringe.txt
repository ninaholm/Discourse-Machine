Regeringen presser udsatte ud af deres boliger
Regeringen vil med 450-timers-reglen presse flere familier ud af deres bolig


 Siden 2002 er antallet af folk, der er blevet sat ud af deres boliger steget med 106 pct. Alene i 2008 gennemførte man 3.762 effektive udsættelser. Størstedelen af udsættelserne finder sted i den almene boligsektor, fordi rekrutteringsgrundlaget for udsatte familier er størst. Den primære årsag til, at lejere bliver sat ud af deres bolig, er, at de ikke har penge til at betale deres husleje, og derfor kommer i huslejerestance.
Regeringen har udvidet 300-timers reglen til 450-timer. Det vil skubbe flere familier ud i fattigdom og ud af deres bolig.
Domstolsstyrelsens rapporter viser, at antallet af udsættelser er steget. Flere familier må forlade deres hjem, især af økonomiske årsager, hvilket er en bekymrende udvikling. For regeringen er det for let at klandre denne tendens finanskrisen, især når udviklingen har fundet sted i år med rivende økonomisk vækst. Antallet af udsættelser er steget fra knap 1.800 til 3.762 alene i 2008. Det er altså en tendens, der gradvist har taget til siden VK-regeringen kom til magten i 2001. 
Man kan med rette spørge; hvorfor bliver folk dog sat ud af deres boliger?
Vi har trods alt et sikkerhedsnet, og "vi lever trods alt i et velfærdssamfund", som den nye socialminister, Karen Ellemann, altid fremhæver.
De svageste grupper
Det kan næppe komme som en overraskelse, at der i dagens Danmark findes familier med økonomiske problemer, der i en periode har haft en lav indkomst og et lavt rådighedsbeløb, hvilket betyder, at huslejen til sidst er uoverkommelig at betale.
Indkomstudviklingen har for udsatte lejere været minimal sammenlignet med den indkomstudvikling, som lejere generelt har oplevet, og udsatte lejere har derfor en disponibel indkomst, der er væsentligt lavere end den, lejere generelt har. Det gælder både udsatte lejere, som er på arbejdsmarkedet, og dem som modtager overførselsindkomst. 
Godt nok kan de udsatte lejere modtage boligstøtte, men boligstøtten er ikke i stand til at kompensere for, deres lave disponible indkomst. 
De udsatte lejere tilhører de svageste grupper i samfundet; og en medvirkende forklaring på, at antallet af udsættelser er steget i perioden 2002-2008, kan findes i, at lavindkomstgruppen er blevet større. 
Ifølge Arbejderbevægelsens Erhvervsråd (AE-Rådet) er fattigdommen i Danmark steget fra 2,7 pct. af befolkningen ved VK-regeringens tiltrædelse til 3,2 pct. i 2006. 
En gruppe som fylder i denne statistik er borgere på fattigdomsydelser - dvs. personer, der er ramt af kontanthjælpsloft, starthjælp og 300-timers-reglen nu 450-timers-reglen.
Særligt sårbare
Selv om regeringen - herunder socialministeren - nægter, at der skulle være en direkte sammenhæng mellem regeringens socialpolitik og den stigende fattigdom, viser en række rapporter det modsatte.
Eksempelvis har AE-rådet i april i år beregnet at omkring 70 pct. af de, der modtager introduktionsydelse eller starthjælp, lever i fattigdom. AE-rådet vurderer, at 450-timers-reglen vil få betydning for familierne.
Ligeledes har CASA i marts i år fremhævet, at børnefamilier er hårdest ramt af nedsatte ydelser, ligesom SFI i sin seneste rapport dokumenterer, at "lejere, der bliver sat ud af deres bolig, tilhører samfundets lavindkomstgrupper". 
Og især er det kontanthjælpsmodtagere, der er en særlig sårbar gruppe.
Der er altså ikke alene en sammenhæng mellem regeringens usolidariske fattighjælp og den stigende fattigdom i Danmark, men regeringen er også med til at øge rekrutteringsgrundlaget for udsatte lejere.
Hos Socialdemokraterne har vi altid kæmpet for, at alle mennesker - uanset social status - skal have de bedst mulige vilkår. Vi støtter ikke regeringens 450-timers-reglen, der vil få konsekvenser for allerede udsatte familier. 
Afskaf 450-timers-reglen
Vi har bl.a. forslået regeringen at lave offentlig finansieret gældsrådgivning. Personer og familier, der bliver sat ud af deres boliger, er i høj grad mennesker, der har svært ved at håndtere deres økonomi. 
Dette forslag har regeringen desværre afvist.
Når lejerne er blevet sat ud af deres bolig, fastholdes de i en social og økonomisk vanskelig situation. Vi tror på den forebyggende indsats så som rådgivning og hjælp til de familier, der lige nu står i uoverskuelige økonomiske situationer. Vi vil ikke være med til at fastholde flere familier i fattigdom og vil fortsat kæmpe for at afskaffe 450-timers-reglen og genindføre værdige vilkår for de, der står uden for arbejdsmarkedet. 
Yildiz Akdogan er MF, (S) og medlem af social- og boligudvalget

