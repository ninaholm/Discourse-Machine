Fjernsynets øje

I dag sker det hyppigt, at dannede mennesker proklamerer, at de elsker' Paradise Hotel'. Skammen er blevet til det modsatte: stolthed, ja, lidenskab, skriver Peter Tapdrup.

Kristian Villesens 'indrømmelse' af at seParadise Hotelvar omtrent så banal som selve showet, selv om han erkendte sin glæde ved at se dumme folk gøre det, de er bedst til: at dumme sig. Højtuddannede har forfinet deres strategi til at tale om reality-tv, når de gør, hvad de er bedst til: at tale udenom.I reality-tvs barndom skammede mange højtuddannede sig over at se det. Især humanisterne, da de som 'dannede' mennesker følte, de burde vide bedre. Med tiden blev man snu nok til at intellektualisere sig ud af kniben, og de før så pinlige shows fik nu sociologisk eller narratologisk dybde. Skammen blev sublimeret; skærmen dannede ramme om et feltstudium. Men det holder ikke mere. I dag sker det hyppigt, at dannede mennesker proklamerer, at de elskerParadise Hotel. Skammen er blevet til det modsatte: stolthed, ja, lidenskab.Hvad siger denne tendens om de dannede? Umiddelbart ligner det en drejning mod mere rummelighed og engagement i verden. Ned med elfen-benstårnet! Når der skrives speciale om et program somDe unge mødre, er det et smukt møde mellem høj- og lavkultur og et eksempel på demokratiets værdimæssige sammenhængskraft.Alligevel ærgrer det mig, når en akademiker proklamerer sin kærlighed til et reality-program. Det vækker samme afsmag, som når folk udbasunerer, at de har givet penge til velgørenhed. Dette praleri virker påfaldende, selv om bidragets gavn er uændret. Hvad vil man gerne demonstrere? Sin næstekærlighed eller sin rigdom? Det er ikke til at afgøre, men vi bliver mistænksomme over for iscenesættelsen; den sande filantrop behøver ikke proklamere. Proklamationer vækker mistro, fordi de er selvhævdende og kategoriske. Som i Poes novelleThe Tell-Tale Heart, hvor hovedpersonens insisteren på at være rask just viser hans mentale svækkelse. Selv mener han at have skærpede sanser, især hørelse, og det er symptomatisk nok denne hørelse, der får ham til at afsløre sig som morder efter at have overbevist politiet om sin uskyld.Samme behov for at bedyre sin uskyld får den dannede til erklære sin kærlighed til reality-tv over for andre dannede. Man er skam ikke snobbet eller prætentiøs og føler sig ikke klogere end andre. Det ironiske er, at man netop må tilhøre eliten for at have brug for denne syndsforladelse. Udsagnet indebærer et dobbelt snobberi, idet det både lægger afstand til de andre dannede, der formodes ikke at ville indrømme deres hang til reality-tv, og bygger hypotetisk bro til 'folket.'Denne debat ville være irrelevant, hvis ikke den vidnede om humanioras identitetskrise i et samfund, der hverken har brug for indsigt eller dannelse, men flere hænder, mere olie og nye kampfly. Humanistisk forskning skaber ikke profit, og humanister får aldrig lov til at glemme, at de står i gæld. Samfundet stirrer på os som det 'gribbeøje', der driver Poes hovedperson til vanvid. Jeg selv har i mange år fulgt Boris Vians råd (fra sangen 'Je suis Snob') om at vende fjernsynet, det er mere betagende fra bagsiden!
