Genererationen, der blev væk i en drøm
Vi troede, vi skulle være helte. Vi skulle redde verden med musik, med grøn innovation eller med journalistik. Vi kunne kun udleve vores personligheder gennem sådanne heltegerninger. Men vi var passé, før vi nåede at komme på mode


For nylig skrev Eini Carina Grønvold, i en rammende kronik, om min generation &ndash; i hvert fald de privilegerede af os. Os, der blev født i midt-80&rsquo;erne, og som med Grønvolds ord &raquo;er formet efter et overflodssamfund, der ikke længere eksisterer&laquo;. Det er en vigtig debat, som kun lige er kommet i gang. Vores generation er den i særklasse mest tragikomiske generation, det 20. århundrede har rystet af sig. Jeg kalder os den forvirrede generation. Vi bor i vore egne drømme.Vi er opvokset i en historisk rus. Da støvet fra Berlinmurens fald havde lagt sig, befandt Vesten sig i en aldrig tidligere set fredssituation. Det var til at blive helt svimmel over fraværet af truende skygger på den storpolitiske himmel. For vores forældre var det en exceptionel situation. For os blev det normalen. Økonomien var på ret køl. Internettet bandt det hele sammen. Og satellitten Voyager 2 bevægede sig længere og længere ud i solsystemet som et symbol på den vestlige verdens triumftog. Som om det ikke var nok, var vi også &rsquo;de små årgange&rsquo;. Når vi blev færdige med skolen, ville vi kunne vælge og vrage på arbejdsmarkedet. Spørgsmålet var bare, om vi ville være advokater, akrobater eller astronauter.Da globaliseringen for alvor tog fart i løbet af 00&rsquo;erne, blev vi udnævnt til den kreative klasse. Nu skulle vi leve af vores ideer og kreativitet. Produktion og serviceydelser kunne Indonesien og Bangladesh tage sig af. Den forandrede globale sammenhæng passede perfekt med vores selvforståelse. Vi var alle sammen unikke nok til, at vi skulle ud og forme verden med vores ideer.Antallet af kunstnere eksploderede. Alle var i gang med en digtsamling, et fusionsteaterprojekt eller et værksted for selvbyggede ladcykler. Som Søren Ulrik Thomsen for nylig skrev: i 1980 ville alle være jurister, og i 2014 vil alle være forfattere.Vi, de tragikomiskeDet var tre begivenheder, der slog bunden ud af vores virkelighed: 11. september, de globale klimaforandringer og den økonomiske krise.Selv har vi knap opfattet det. Det er derfor, vi er tragikomiske. Vi danser videre som i en trance. Vi finder på nye kreative projekter og skriver velovervejede status-updates på Facebook. Vi lever, som var der en fremtid og et håb, selv om vi har lige så lidt fremtid som den nu aldrende no future-generation. De forsøgte i det mindste at udbasunere denne tilstand. De råbte op. Det kunne vi aldrig finde på. Vi sejler rundt i døsig musik og hippe kaffebarer &ndash; sejler fra spidsfindigt projekt til spidsfindigt projekt, mens dagene går, og vi bliver ældre. Vi sejler, men ikke mod afgrunden. Her findes ingen afgrunde. Vi sejler mod tågen. Eller også er det bare mig.Men den situation, vores virkeligheds- og selvopfattelse bygger på, er væk og kommer aldrig tilbage.Den 11. september lærte os, at vi kunne hades. Vi, de gode, de kostbare, de unikke &ndash; historiens glorværdige kransekagefigurer. Det kunne vi så spekulere over, mens vi trak Vibskov-cardiganen over skulderen foran spejlet.Klimaforandringerne har sat en slutdato for vores idylliske velfærdssamfund. Uanset hvordan vi handler i det her hjørne af verden, som vi kalder Danmark, er vi de sidste. Endnu lever vi på lånt tid i ro og komfort. Det kommer vore børn ikke til.Den økonomiske krise gjorde med ét vendingen &rsquo;de små årgange&rsquo; lige så forældet som &rsquo;østblokken&rsquo; eller &rsquo;telefonbogen&rsquo;. Vi blev færdige med drømmeuddannelsen og ankom til en arbejdsmarkedsfest, der var blevet aflyst. Der var ikke flere velkomstdrinks, og musikken spillede i mol over et tomt dansegulv.Kaffen smager glimrendeMen vi har ikke fattet det. Vi bygger stadig cykler og holder gadefester. Jeg har i hvert fald ikke forstået alvoren. Jeg skriver dette med et halvt glimt i øjet, mens jeg sidder på en behagelig kaffebar og tænker over, hvad jeg mon skal med mit liv. Hvad er mit næste kreative projekt? Kaffen smager aldeles glimrende. Cyklisterne uden for vinduet driver lydløst forbi, og det samme gør uger og måneder.Det er nu tre år siden, Nicolas Winding Refns Drive ramte biograflærrederne. Det er ikke tilfældigt, at dens soundtrack blev en landeplage i hele København. Det ramte os i hjertekulen: Dansemusikkens lyd fortsatte, men ekstasen var erstattet af resignation. Allermest rammende var den melankolsk drømmende &raquo;A Real Hero&laquo;, som ikke tør ytre en reel ambition, kun en utydelig, i rumklang svømmende drøm, om at være &raquo;a real human being / and a real hero&laquo;.Vi troede, vi skulle være helte. Vi skulle redde verden med musik, med grøn innovation eller med journalistik. Vi kunne kun udleve vores personligheder gennem sådanne heltegerninger. Men vi var passé, før vi nåede at komme på mode. Og så måtte vi kæmpe med at overbevise os selv om, at vi overhovedet var rigtige mennesker.Og hvad kan jeg gøre? Jeg er en af hundredtusinde selvbestaltede kunstnere i kongens København. Jeg er skribent og sangskriver. Jeg kan skrive dette, og jeg kan skrive en sang.Jeg kan ikke påtage mig punk-generationens ildhu. Jeg har kun min egen generations stemme at synge med. I dag skriver jeg dette. I morgen er jeg tilbage i drømmen.Jacob Stubbe Østergaard er sangskriver og skribent
