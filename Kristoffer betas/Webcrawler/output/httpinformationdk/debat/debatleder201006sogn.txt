Sogneråd



 »Forsvar og sikkerhed er altså ikke noget jobskabelsesprojekt«
NATO's generalsekretær Anders Fogh Rasmussen
PARTIERNE BAG forsvarsforliget blev i går enige om besparelser på forsvaret for 1,4 milliarder kroner. Endnu engang lykkedes det at gå uden om det mest oplagte sparemål for forsvaret, nemlig kaserner, flyve- og flådestationer.  I stedet indebærer aftalen blandt andet, at antallet af værnepligtige midlertidigt nedsættes med 1.000 personer, og der spares 540 millioner kroner ved, at Danmark trækker sig ud af tre planlagte NATO-projekter. Dermed valgte partierne at afvise de advarsler mod sognerådspolitik, som generalsekretær Anders Fogh Rasmussen fremsatte i Politiken i går.
SAGLIGT KAN ingen være i tvivl om, at det  i den sikkerhedsmæssige situation, som Danmark befinder sig i i dag, og med den strategiske satsning på internationale operationer ikke giver megen mening at opretholde militære forlægninger over det ganske land. Men hver gang emnet bringes op, udløser det noget, der ligner revolutionære tilstande i de provins- byer, der er truet af kasernelukninger. Det er langt værre end lukning af et sygehus, fordi der oveni er en god portion lokal stolthed og prestige på spil. Men frygten for lokal opstand var hverken begrundelsen fra Venstres forsvarsminister eller Socialdemokraternes ordfører, da de i går blev spurgt. Gitte Lillelund Bech (V) mener, at det er vigtigt, at forsvaret er »synligt i hele landet«. Det styrker opbakningen til forsvaret, mener hun. Og John  Dyrby Paulsen (S) vil ikke være med til at »fjerne arbejdspladser i udkantsområder«.  Ingen af de to argumenter er særligt holdbare  i sammenhæng med forsvaret, men ingen har modet til det mest saglige.
SAMTIDIG RÅBER forsvarets personel på bedre sikkerhed for de danske soldater i Afghanistan - både når det gælder de pansrede mandskabsvogne, mulighederne for at finde vejsidebomber og andet materiel. Spørgsmålet om kasernelukninger tages ifølge ministeren op i 2012, når der skal findes yderligere besparelser. Mon modet er større til den tid?

