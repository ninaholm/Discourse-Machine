Hvor bliver cykelvisionen af?
Cyklisme er godt for både helbred og miljø, og Danmark har i øjeblikket den gule førertrøje på området. I disse klimatider, hvor trængsel og forurening i verdens storbyer stiger, er det oplagt at bruge vores cykeltradition til et eksporteventyr. Men vi har ikke selv set potentialet. Københavns Kommune investerer f.eks. fem gange så meget i parkeringspladser som i cykelinfrastruktur
Ladcyklen kan være med til både at løse klimakrise og give Danmark noget at leve af i fremtiden.

København er internationalt kendt for sin cyklisme. Senest har byen været vært for verdens største cykelkonference Velo-City Global 2010. Samtidig er byen blevet kåret som verdens bedste cykelby af Treehugger.com, et trendsættende amerikansk website. Hovedstaden er med andre ord en verdenskendt cykelby - et potentiale, kommunen støtter med ambitionerne om at blive selveste 'Cyklernes By'. Det er en målsætning med mening i. Udbredt cyklisme bidrager til at afhjælpe mange af den moderne storbys udfordringer såsom klimakrise, fedmeepidemi, trængsel, trafikdrab, lemlæstelse, støj og luftforurening.Med de internationale rygklap og de høje ambitioner in mente vil det sikkert overraske mange, at vi kører mere i private biler end på cykel. Selv når man sammenregner cykler og kollektiv trafik under et, er de transportformer stadig mindre populære end privatbilen. Det viser en nyere EU-analyse, der sammenligner syv europæiske storbyer. Sammenlignet med Berlin, Oslo, Stockholm, Wien, Helsinki og Geneve er København dårligst til at bruge kollektiv transport. Derfor har byen alvorlige trængsels- og forureningsproblemer. Cykelnationen Danmark tager bilen.Det vil sikkert også overraske mange, at Cyklernes By vil etablere 3.000 parkeringspladser i brokvartererne inden 2014. Der er afsat 394 millioner kroner til de nye skråparkeringspladser. Det er mere end fem gange budgettet for cykelprojekter for 2011-2013. Og så går den såkaldte Cykelpakke IV ikke engang alene til cykelstier. 30-40 pct. skal bruges til parkanlæg omkring cykelstierne og til generel modernisering af Nordhavn Station. Hvis man trækker de ikke direkte cykelrelaterede omkostninger og statens forventede tilskud ud af de 75 millioner kroner, der er budgetteret til i Cykelpakke IV i de næste tre år, vil budgettet være netto godt 40 millioner kroner - godt en tiendedel af, hvad der skal bruges på nye parkeringspladser.3.000 pladser kan være en svær størrelse at forholde sig til. Men det svarer til, at antallet af parkeringspladser stiger med 14,3 pct. Det vil lægge beslag på et område, der svarer til 50 kilometer cykelsti med 1,5 meters bredde. På magisk vis koster 50 kilometer cykelsti præcis det samme som de 3.000 parkeringspladser. Hvis man i stedet brugte de knap 400 millioner kroner på opmalet cykelsti, kunne man mere end fordoble de 350 kilometer cykelsti, der er i København i dag. De penge, der bruges på, at folk kan efterlade deres private biler, kunne altså bringe København væsentligt tættere på at indfri sine cykelambitioner - for ikke at tale om de klimagevinster, flere cyklende ville udløse.Fart på konkurrenterneSelvom Københavns anlægsprojekter ikke ligefrem giver medvind på cykelstierne, er der fuld gang i innovationen og udviklingen af nye cykelmodeller. I de seneste år er en kreativ flok af iværksættere begyndt at producere ladcykler - cyklens svar på familiebilen. Nihola, BULLITT og Christiania-cyklen har gjort sig specielt bemærket, ikke mindst i de internationale medier. Nichemærker som Cykelmageren, designeren Paul Smiths foretrukne, bliver fremhævet internationalt, og der er plads til mange flere på denne scene. Danmark og København har fået et stærkt cykelbrand, som vi kan og skal udnytte i markedsføringen af både ladcykler, citycykler og el-cykler, på samme måde som Italien er moderlandet for landevejscyklen. Derfor er det kritisk, at vi står over for at miste positionen som verdens førende cykelnation! Det sker netop som cyklismen boomer i resten af verden. I dag kigger verden stadig til København og Odense, men i morgen retter de blikket mod byer som Barcelona, Dublin og New York.I dag er der 350 kilometer cykelsti i København. Det er vi stolte af. Vi har brugt 40 år på at skabe denne infrastruktur i en langsom proces, hvor der gradvist er kommet en bedre forståelse for, at cyklen er et vigtigt transportmiddel. De nye cykelbyer, som vi skal konkurrere med, griber sagen noget mere radikalt an. New York har etableret 321 kilometer cykelsti på tre år! I 2030 forventer de at have 2.900 kilometer cykelsti.Den globale tendens er, at folk flytter ind til byen. I 2007 vurderede UNFPA, at 50 pct. af verdens befolkning var flyttet til byen. I 2030 forventer man, at det er 66 pct. Det er altså næppe et tilfælde, at mange byer netop nu omstiller sig til flere cykler. Spørgsmålet er nemlig, om der i fremtiden vil være plads til alle de biler i byerne, som vi har i dag? Sandsynligvis ikke, uagtet at nogle af dem muligvis kører på el. Der foregår i øjeblikket et slag om, hvad pladsen mellem husene skal bruges til. Biler eller andre transportformer, der kan flytte flere folk hurtigere, hvis de fik lov.CykeludviklingsnationenVi opfordrer ikke til et kapløb om, hvilken by der kan skabe flest kilometer cykelsti. Vi efterspørger derimod en ambitiøs vision på hele cykelområdet - ikke kun i hovedstaden, men nationalt. Der er ingen fremtid i at investere 2.500 millioner kroner i en motorvej til Herning, som ingen rigtig har brug for. I stedet burde vi bruge pengene på at udvikle nye cykelkoncepter, installationer og forsøgsområder. Subsidiere liggecykler, så flere kan pendle længere på to hjul. Tænk på alle de penge, det vil spare i sundhedsvæsnet. Tænk på al den CO2-udledning, vi vil slippe for.Man kunne yde en innovationsstøtte til udvikling af cyklismen i alle dens afskygninger. Vi kunne have førende testfaciliteter i verden. Kommunerne kunne få mulighed for at indgå private/offentlige partnerskaber, hvor de kunne kapitalisere på deres infrastruktur og borgere gennem afprøvning af cykelideer hos verdens førende cykeleksperter - de danske cyklister. Man kunne have testområder, hvor man testede vejbelægning, undersøgte hvordan trafikregler virker osv. Hvor er cyklismeuniversitetet og cykeldesignskolen? Det er her, fremtiden ligger.Hjælp til udkantenMere jordnært kunne cykelindustrien være med til at erstatte det tabte i udkantsområderne. Den stærkeste fødselshjælp, unge virksomheder kan få, er et stærkt hjemmemarked, men de gamle stolte danske cykelmærker som SCO og Kildemoes er opkøbt, og produktionen flyttet ud af landet. SCO verdensmestercyklen kan i dag købes i en lavkvalitetsudgave for 1.795 kroner i Bilka. Derfor er der brug for at satse intensivt på de nye brands på det danske marked.Det understreges med al tydelighed af eksporttallene. Siden 2004 er engrossalget af cykler steget med 23 pct. i EU, 45 pct. i USA og 50 pct. i Asien. Desværre er intet af denne vækst smittet af på den danske økonomi. Faktisk er vores eksport af cykler i perioden faldet med 30 pct., og importen steget med 25 pct. Produktionen til hjemmemarkedet i Danmark er faldet 8 pct., hvilket dækker over et fald i styksalg på 38 pct. 90 pct. af de cykler, der sælges i Danmark i dag, er importerede.Og hvorfor skulle Udkantsdanmark så kunne producere cykler konkurrencedygtigt, når de ikke kan slagte en gris billigere end tyskerne eller producere konkurrencedygtige vindmøller? Det kan vi, fordi vi allerede har opbygget et stærkt brand, der gør en dansk cykel mere værd end en kinesisk. Det gælder bare om, at vi forstår vores eget potentiale. Men vi tager cykelkulturen for givet og forstår ikke, at vi her kunne skabe en kæmpe vedvarende eksportsucces. Vi har altid cyklet, og måske er det netop problemet. Urban cyklismeekspert Michael Colville-Andersen sammenligner danskernes forhold til deres cykler med det, de har til deres støvsugere: intet! Der er en manglende bevidsthed om vigtigheden af cyklismen som grøn foregangsteknologi, eksportvare og udstillingsvindue. Men lige nu har vi hele verdens opmærksomhed, når det drejer sig om cyklisme. Hvis Danmark og København i særdeleshed ønsker at bevare sin position som cykelnation/-by, er det nu, der skal handles. Og man handler ikke ved at bygge flere parkeringspladser til biler.Lars Barfred og Lasse Schelde er er begge en del af Trafikværk-stedet - ngo'ernes forum, der arbejder for at udforme bæredygtige trafikinfrastrukturplaner
