Fra ugens netdebat: Justitsmord eller voldtægt?



 I den forløbne uge faldt der ved landsretten i Viborg afgørelse i en sag, hvor tre drenge med palæstinensisk baggrund tidligere var blevet dømt for at have gruppevoldtaget en 15-årig etnisk dansk pige på et banegårdstoilet i Fredericia. Grundet nyt fremkommet bevismateriale, fremskaffet af broderen til en af de dømte, blev de tre nu frikendt, og pigen står anklaget for at have aflagt falsk vidneforklaring. Det altafgørende for sagen var en skjult videooptagelse, som en bror til en af de dømte lavede med pigen, hvor hun indrømmer, at voldtægts-anklagen var opdigtet. Sagen har tiltrukket sig kraftig mediedækning og har affødt en principiel debat om retsinstansernes uafhængighed af politiske strømninger og ligheden for loven.
Ifølge Per Thomsen er grunden til, at det var så nemt at begå et justitsmord, at de tre anklagede passer med politikernes og pressens billede af den onde muslim, hvilket har påvirket dommerne. »Enhver, der læser aviser, ved jo, at mandlige indvandrere foragter kvinder og opfatter danske kvinder som ludere,« som han skriver.
Dorte Sørensen er enig i, at det politiske miljø bærer en del af årsagen og mener, at når DF og Venstre bruger voldtægter som skræmmekampagner mod muslimer, så er der et skær af racisme med i billedet.
Mangel på empati
Max Andersen spekulerer på, om ikke drengene kan se frem til en klækkelig erstatning og spørger, om man kan stille flere krav: »Skal statsministeren fremkomme med en offentlig undskyldning, eller skal pigen dementere sine påstande på helsidesannoncer i alle landsdækkende aviser?«
Heinrich R. Jørgensen spørger, om ikke de tre drenge har forbrudt sig mod straffelovens § 223 a, som siger, at den, der som kunde mod betaling eller løfte om betaling har samleje med en person under 18 år, straffes med bøde eller fængsel indtil 2 år? Til dette svarer Niels Mosbak, at § 223a i straffeloven næppe kommer i anvendelse, da der er tale om kønslig omgængelse mellem to jævnaldrende. Han tilføjer til det tidligere anførte, at de anklagedes baggrund er en vigtig faktor: »Gerningsmændene er muslimer - og så kører den ellers derudaf med gruppevoldtægt, avisoverskrifter, domfældelse og efterfølgende afsoning for de tre ungersvende - der intet kriminelt har foretaget sig.« Han mener, at det må kræve stor mangel på empati fra en 15-årigs side at se tre uskyldige unge mænd gå i fængsel på grund af hendes bevidste løgne.
Janus Agerbo mener, at hvis dommerne havde kendt til ungdomskultur i dag, ville de vide, at der blandt unge er sket et skred i forhold til sex. »At man har en formodning om, at ingen vil sælge sig selv for 17 kr., er mærkeligt, når der har været indslag i aviser, blandt andet fra Helsingør, om, at unge giver seksuelle modydelser for fastfood.«
Information bringer hver uge et uddrag af ugens mest interessante kommentarer fra debatten på information.dk

