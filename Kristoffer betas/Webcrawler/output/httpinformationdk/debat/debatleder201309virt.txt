Virtuel kultur
Om få dage udkommer verdenshistoriens hidtil dyreste spil, Grand Theft Auto V


 
	At det er hipt at se Mad Men og Orange Is the New Black, er en gammel nyhed. Ligesom det er en gammel nyhed, at der forskes i The Wire på universiteterne, at Kevin Spacey hyldes for at turde satse på tv-serien, og at højpandede aviser og tidsskrifter beskæftiger sig meget alvorligt med mediets mange muligheder.

	Men for ikke så mange år siden blev tv-serien anset for at være lige så kulturelt underlødig, som computerspillet gør i dag.

	Om få dage udkommer verdenshistoriens hidtil dyreste spil, Grand Theft Auto V. Ligesom i seriens andre udgaver er omdrejningspunktet vold: Den umiddelbare attraktion ligger i at stjæle biler, slå ihjel, hore, tæske løs; at opføre sig uanstændigt. Det er skrappe sager, men det drager os af flere årsager. Spillet er ikke kun henvendt til rutinerede gamere med en fetich for det obskøne, men også helt almindelige voksne mennesker, som har lyst til at udforske moralsk forkastelig opførsel.

	Og så er spillets univers uendeligt. Friheden er total, men samtidig er der mulighed for at følge en intelligent fortælling, hvis manuskript kan måle sig med den dybde, vi kender fra film, tv-serier og romaner. Grand Theft Auto er fyldt med politisk satire og intertekstuelle referencer, og som spejlbillede af virkeligheden giver det mening at betegne spillet som en moderne samtidsroman.

	Budgettet på 770 millioner kroner fremkalder associationer til dyre Hollywood-film, og med et salgstal af spillets seneste udgave på 25 millioner når Grand Theft Auto bredere ud end de fleste bestsellere og blockbustere. F. Scott Fitzgeralds romanklassiker Den store Gatsby og George Orwells 1984 har til sammenligning også solgt 25 millioner eksemplarer hver, mens Ernest Hemingways Den gamle mand og havet har solgt 13 millioner.

	Computerspillet er en kommerciel og kunstnerisk kæmpesucces. Derfor må vi også betragte det som sådan. rase

