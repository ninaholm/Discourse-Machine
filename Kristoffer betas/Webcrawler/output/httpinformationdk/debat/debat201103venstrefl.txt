Venstrefløjslighed er uretfærdig
Når venstrefløjen taler om lighed og ulighed, handler det som regel om lighed i folks indtægt. Men er lige rettigheder, muligheder og pligter ikke endnu vigtigere?
De fleste går ind for lige muligheder til alle uanset race og køn. Men på det økonomiske område lider muligheds-ligheden fortsat under Dan-marks hang til resultatlighed.


 Som liberal får man ofte skudt i skoene, at man går ind for ulighed. Da ulighed betragtes som uretfærdigt, betragtes det som noget skidt at være liberal. Men som liberal går jeg ikke ind for ulighed. Jeg går bare ind for en anden form for lighed end socialister. Jeg synes at den socialistiske form for lighed er uretfærdig.
Der er basalt set tre former for lighed: Formel-, muligheds- og resultatlighed. Interessant nok udelukker de mere eller mindre hinanden. Tag skolen som eksempel: Hvis en skole underviser efter formel lighed, behandler den alle elever ens, dvs. der tages ikke særlige hensyn til svage elever. Det kan enten betyde at eleverne undervises på deres eget niveau eller, at alle undervises på samme niveau. Elevernes muligheder og resultater afhænger af deres evner.
Hvis skole underviser mulighedslighed, sørger man for, at alle elever kan klare sig godt, hvis de yder en indsats. Svage elever støttes derfor ekstra, hvilket ikke er formel lighed, og flittige elever klarer sig bedst.
Hvis en skole anvender resultatlighed, skal alle elever lære det samme, eller i det mindste have samme karakterer. Det kræver, at man massivt støtter de svageste (ingen formel lighed) og holder de dygtigste fra at lære på egen hånd (ingen mulighedslighed). Elevernes resultater afhænger ikke af deres indsats.
Det gælder generelt at lighedstyperne udelukker hinanden. Vi må vælge, hvilken form for lighed, vi ønsker. Vi kan ikke få alle tre, men vi kan godt få lidt af hvert.
Det er f.eks. tilfældet med pensionssystemet, hvor alle er berettiget til folkepension (formel lighed), alle har muligheden for at spare op (mulighedslighed), og de fattigste kan få ekstraydelser som ældrecheck (resultatlighed).
Fremmer dovne og ødsle
Ofte er det sådan, at formel lighed og mulighedslighed belønner flid, hvorimod resultatlighed straffer flid. Er det retfærdigt, at man tjener dobbelt så meget, hvis man arbejder dobbelt så meget (mulighedslighed)? Eller skal man tjene det samme, uanset hvor meget man arbejder (resultatlighed)?
Jeg er ikke i tvivl. Det skal være fordelagtigt at yde en indsats, og resultatlighed, hvor flid og dygtighed straffes, er uretfærdig.
Selv hvis man ikke er særlig dygtig eller flittig, kan man blive straffet ved resultatlighed. Det sker, hvis man tænker langsigtet og sparer op. Lad os tage et eksempel. Hans og Jens arver 100.000 kroner hver. Hans gemmer pengene, mens Jens bruger sine. Med resultatlighed skal Hans skal dele sine penge med Jens, og hvis Jens fortsætter med at bruge løs, skal Hans fortsætte med at dele. Resultatlighed fører derfor til kortsigtet økonomi, til skade for alle.
I den politiske debat lider mulighedslighed under, at den er meget svær at måle. Resultatlighed er derimod oftest let at måle. Samtidig afhænger resultatet af, hvad man vælger at måle. I Lønkommissionens analyser anvendes f.eks. to gennemgående lønbegreber: Fortjeneste pr. præsteret time og standardberegnet timefortjeneste. I det sidste tages der ikke højde for fravær og overarbejde, og da mænd typisk har mindre fravær og mere overarbejde end kvinder, er lønbegrebet afgørende for, om der er ligeløn eller ej. Man kan så selv vælge resultat efter hvad ens politiske holdning er.
Resultatlighed er tvang
Mange politiske debatter handler om, hvilken form for lighed man skal prioritere. Det gælder f.eks. ligestillingspolitik, undervisningspolitik, sundhedspolitik og økonomisk politik.
Som liberal går jeg ind for formel lighed og mulighedslighed. Det gør jeg bl.a., fordi resultatlighed kun kan gennemføres ved tvang. Det har socialister som bekendt sjældent noget imod, og jo længere til venstre man kommer i det danske politiske landskab, desto mere tvang er man villig til at bruge for at gennemføre resultatlighed. 'Vi ved, hvad der er bedst for alle, og derfor skal vi bestemme for alle', er den typiske holdning.
Desuden opfatter liberale det som uretfærdigt, at dem, som har kæmpet hårdt for en sag i gennem lang tid, skal sidestilles med dem, som har siddet på deres flade. Resultatlighed bryder med princippet om løn som fortjent.
Ofte præsenteres resultatlighed under eufemismer som reel lighed eller faktisk lighed (Institut for menneskerettigheder), men der argumenteres ikke for, hvorfor resultatlighed skulle være mere reel en mulighedslighed.
Man kan selvfølgelig sige, at hvis der er resultatlighed uden tvang (udligning), er der reel lighed, men det kræver at alle er ens, og hvordan bliver vi det uden tvang?
I Danmark har vi en ret homogen befolkning, hvilket giver os en høj grad af resultatlighed, selv hvis der ikke var udligning. Denne lighed er imidlertid under stigende pres pga. indvandring. Skal vi så tvinge indvandrere til at ligne os, eller skal vi give dem muligheden?
Lighedsdebatten opgivet
Desværre har vi hidtil kun taget kampen om lighed op på de værdipolitiske områder: Mænd og kvinder, ateister og muslimer, sorte og hvide skal have samme rettigheder og pligter, og der skal ikke være kvoter i f.eks. bestyrelser for køn, tro og race. Alle børn skal have udfordringer i skolen, og de skal bestemt ikke alle have samme karakterer. Folk skal have information om rygning, kost og motion, men de skal ikke tvinges til rygestop, økologi og motion.
Liberale kæmper, og befolkningsstemningen går i samme retning. Selv om der er rødt flertal i meningsmålingerne, er der ikke opbakning til venstrefløjens kvindekvotepolitik, det er blevet socialt acceptabelt med klasser for talentfulde børn og ja, hvis folk vil betale for en bedre behandling, end den det offentlige sundhedsvæsen kan tilbyde, er det efterhånden også ok. Liberalismen vinder!
Derimod har vi tilsyneladende opgivet lighedsdebatten fuldstændig på det økonomiske område. Hvorfor dog det?
Der går vi også ind formel lighed og mulighedslighed. Alle skal have mulighed for at blive rige, hvis de gider, men det gør de færreste desværre i Danmark. Det skyldes, at Danmark er blandt de lande i verden, hvor det er sværest at blive rig. Det er det, fordi vi har meget høj grad af økonomisk resultatlighed. Der er stort set ingen, som anfægter OECD's definition på lighed (Gini-koefficienten), der er rendyrket resultatlighed på indkomst.
Selv en socialist som Ole Sohn kan se det problematiske med definitionen (se. f.eks. Information 7. februar, 2011), og vil hellere mindske fattigdom end ulighed, men grundlæggende anfægtes lighedsdefinitionen ikke. Det bør den.
Lighed er ikke kun økonomi, og for en liberal er lighed et spørgsmål om muligheder, ikke om hvorvidt man griber dem. Jeg vil have lighed, men ikke økonomisk resultatlighed:
Jeg vil have samme skattesats for alle; væk med topskatten, som er en særskat for dem, der bidrager mest til statskassen. Skal man endelig resultatudligne indkomster, bør man vælge en model, som gavner de fattigste, ikke en model, der blot skader de rigeste.
Jeg vil af med støtteordninger til særligt udvalgte brancher. Hvis man tager fra Hans og giver til Jens, kan man være sikker på støtte fra Jens. SF vil gerne støtte særlige erhvervsområder, og områdernes virksomhedsrepræsentanter er klar med opbakning til SF's plan. Det bliver den ikke mere retfærdig af.
Må vi få lige rettigheder, muligheder og pligter.
Povl V. Jensen er folketingskandidat for Liberal Alliance

