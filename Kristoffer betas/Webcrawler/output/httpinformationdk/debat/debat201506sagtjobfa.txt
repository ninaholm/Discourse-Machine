Jeg har sagt mit job op for at få plads til at leve
Jeg gider ikke at leve for at arbejde. Hvis politikerne vil det, er det fint med mig, men de skal ikke tvinge alle os andre ind i deres forestilling om, hvordan livet bør leves. Jeg vil arbejde lidt og leve mere. Mit liv skal ikke være fyldt med tvang
’Næsten alle er begejstrede ved tanken om bare at sige deres job op og gøre noget andet,’ siger Eskil Andreas Halberg, der nu dropper sit gymnasielærerjob.


 Jeg har lige sagt op fra mit arbejde som gymnasielærer. Det var på mange måder et rigtig fint arbejde, hvor jeg mødte en masse unge mennesker og fik lov til at undervise.
Men det var også et arbejde, der fuldstændig havde magten over min hverdag. Alle andre aktiviteter i mit liv var bestemt af mit arbejde. Og selv om mange vil give sin højre arm for det job, jeg havde, var der noget i mig, der blev ved med at føles forkert.
Jeg er i begyndelsen af 30’erne og fire-fem år inde i mit arbejdsliv, der med lidt hurtig hovedregning nok bliver til omkring 40 år på arbejdsmarkedet. Med mindre der sker noget uforudset. 40 år på arbejdsmarkedet. Det er, hvad jeg kan se frem til. 40 år med hverdag, med cykeltur til arbejdet kl. 7.30, hvor alle på gaderne ser ud, som om de hellere ville være i deres seng. 40 år med skiftende elever og kolleger, men overordnet 40 år, der ligner hinanden. Årene kan gå, uden at man lægger mærke til det.
Jeg har på fornemmelsen, at livet kan være noget andet og mere end det. Livet kan for eksempel handle om at kæmpe for et andet liv. Et liv, som man selv har magten over. Et liv, som man magter.
Derfor sagde jeg op. Mit liv skal ikke handle om at gå på arbejde, og jeg vil prøve at indrette mig, så jeg ikke behøver at arbejde så meget. Ikke at alle har det sådan, eller at alle burde have det sådan. Men for mig er arbejde, noget man gør, så man kan leve. Derfor vil jeg gerne arbejde lidt og leve mere.
Et liv uden for arbejdslivet
Hvordan får man tilkæmpet sig den frihed?
Det er svært. Livet uden arbejde forbinder jeg med utryghed. De par gange, jeg har været arbejdsløs på dagpenge eller på kontanthjælp, har jeg ikke kunnet holde det ud i mere end nogle måneder. Det bliver anstrengende i længere tid at skulle forklare venner og familie, at man ikke har arbejde. Og hvad skal man egentlig lave i den tid, hvor de andre arbejder?
Når jeg har sagt op, er det, fordi jeg har på fornemmelsen, at der findes et bedre liv uden for arbejdslivet. Et liv, hvor man ikke er træt, når man kommer hjem om eftermiddagen; hvor man kan organisere sit liv på en måde, så man i højere grad kan lave det, man gerne vil. Uden en chef og uden institutioner, der betinger ens liv som et arbejdsliv.
Men hvordan gør man? Hvilke andre muligheder har jeg og andre overhovedet for et andet slags liv?
Det afgørende, når man er arbejdsløs, er, at man ved, hvad man skal lave. Det lyder underligt, men det er vigtigere at vide, hvad man har gang i, når man ikke har et arbejde, end når man har et. Hvis man har arbejde, behøver man ikke selv at tilskrive sit liv mening. Meningen gives udefra. Arbejde er meningen. Når man fylder sin dag med aktiviteter, der ikke er arbejde, skal man selv gøre det meningsgivende.
Det paradoksale ved livet uden for arbejdet er, at det på mange måder fortsat er bestemt af arbejdslivet. Man skal hele tiden forklare sig som nyttig. Både over for andre, men især over for sig selv. Det er ikke helt let. Slet ikke hvis man er alene.
Når man er uden arbejde, opdager man, hvor meget arbejdslivet bestemmer, hvad der er meningsfulde aktiviteter. Børnepasning i hjemmet, intensive filosofiske studier, film- og seriekiggeri, foreningsarbejde, bogskrivning, kunstnerisk udfoldelse, kartoffeldyrkning, svampejagt, gåture og andre aktiviteter, der ligger uden for lønarbejdet, er vanskelige at give værdi. Derfor er det vigtigt at have motivation og styrke til selv at tilskrive sine aktiviteter noget meningsfuldt.
Når man er arbejdsløs, opdager man, at aktiviteter, som man ikke kan tjene penge på, ikke betragtes som ligeværdige med lønarbejde. Arbejdsløshed betragtes som midlertidigt eller som ren og skær dovenskab. Ikke som et mål. Dette på trods af, at næsten alle har en hemmelig drøm om at trække stikket og slippe for hverdagens trivialiteter.
’Det lyder sgu da fedt’
Da jeg skulle fortælle mine kolleger, at jeg havde sagt op, og jeg i øvrigt ikke var sikker på, hvad jeg skulle bruge min frie tid til, var der mange reaktioner, men især én var interessant: Mange af mine elever og kolleger syntes, det lød som en god idé at sige op uden at have et job eller vide, hvad man skulle. Der var mange, der blev helt glade på mine vegne: »Det lyder sgu da fedt!« sagde de.
Det slog mig, at næsten alle er begejstrede ved tanken om bare at sige deres job op og gøre noget andet. Selv politikerne må ind i mellem tænke: »Fuck det, jeg skrider.«
Men hvorfor er der så ikke flere, der lever uden for arbejdslivet med glæde? Det skyldes, tror jeg, at det er umådeligt vanskeligt at leve uden for arbejdsmarkedet. Det ses tydeligt på dem, der ikke har et arbejde, men gerne vil have et. De lider under et enormt pres fra samfundets arbejdsmoral, og er samtidig holdt udenfor. Alle vil gerne arbejde, som Enhedslisten siger. Det, tror jeg, er rigtigt, men grunden er, at det er meget besværligt at være arbejdsløs. Man har ingen penge, man kan ikke stifte gæld, man underlægges alverdens former for tvang og kontrol, og ens liv er totalt bestemt af det arbejdsliv, man selv er udelukket fra.
Det absolut mærkværdige er, at politikerne ser arbejde som et mål i sig selv: »Min ambition: tre mio. danskere i arbejde,« som der står på siden af busserne. Radikale Venstres mest afgørende budskab for vores fælles liv er, at vi skal arbejde. That’s it. Men jeg gider ikke at leve for at arbejde. Hvis Morten Østergaard vil det, er det fint med mig, men han skal ikke tvinge alle os andre ned i sin forestilling om, hvordan livet bør leves.
Gæld er den største trussel
Jeg har tjent en del penge på at arbejde. Jeg har været så heldig, at jeg har fået mig en lang uddannelse, der i vores samfund betragtes som meget værdifuld, og derfor er meget godt lønnet. Det har været mit held – selv om jeg grundlæggende synes, det er noget pjat, at en universitetsuddannet får mere i løn end en håndværker.
Min timeløn har de seneste år været høj. Jeg har fået ca. 16-17.000 kroner udbetalt hver eneste måned. Det er mange penge. Af dem har jeg vel haft 6-7.000 kroner i faste udgifter med fagforening, husleje osv. Derfor har jeg kunnet spare op til mit liv uden arbejde. Det er selvfølgelig ikke en permanent løsning. Men det giver en god begyndelse på et andet liv.
Jeg har aldrig boet et sted, hvor der ikke boede mindst fire andre. Det har selvfølgelig holdt mine udgifter til mad og husleje lidt længere nede end hos andre, der bor i deres egen lejlighed eller hus. Jeg har ingen bil og ingen børn. Desværre har jeg gæld fra min studietid. Gæld er det største problem for et liv uden arbejde. Gæld betyder, at man skal arbejde. Gæld er stavnsbåndets genindførsel. Derfor er et liv uden arbejde et liv uden gæld. Først når jeg er gældfri, kan jeg rigtigt tage fat på mit nye liv.
For nogle virker mit nye liv uforståeligt. For andre næsten forkælet. En mindre gruppe synes, at det er underligt, at jeg ikke vil arbejde så meget. De forklarer det ofte med, at jeg bare ikke har fundet ’det rigtige arbejde’. For mig handler det om, at mit liv ikke skal være fyldt med tvang.
Det afgørende for mig må være, at et godt samfund er et samfund, hvor der findes mange forskellige måder, man kan leve sit liv på. Arbejdslivet er kun en blandt andre. Vi ved ikke, hvordan man ellers kan leve, men det vil jeg gerne prøve at finde ud af. Forhåbentlig sammen med andre. Hvis jeg bliver ensom, må jeg resignere og trave med bøjet nakke tilbage i arbejdslivet.
Eskil Andreas Halberg er snart arbejdsfri

