Tillykke gamle dreng



 GOD JOURNALISTIK og gode aviser udspringer af en uimodståelig indre drivkraft. Fra journalister, der ikke kan lade være, som lever i døgnets begivenheder, som forarges, jubler, bliver vrede, indigneres og farer til tasterne for at hylde, eller fordi det fandme ikke kan være rigtigt, og nogen må gøre noget ­– mod uretfærdigheden, mod
magtarrogancen, eller hvad det måtte være. God journalistik er aldrig ligegyldig, den skrives, researches, redigeres og formidles, fordi den er nødvendig og bæres af et engagement i den verden, der omgiver os, både den nære og den fjerne. En sådan drivkraft besad Informations grundlægger og chefredaktør helt frem til 1980, Børge
Outze. 
Og biografien om ham, som udkommer i dag, Outze – reporter, redaktør, revser, er en dokumentation af denne indre motor og dette enorme samfundsengagement, som drev avisens grundlægger, og som lige siden har været en vigtig del af sjælen i den gamle modstandsavis. Den frække revser, som skånselsløst påpeger uoverensstemmelser mellem ord og gerning, som er fri og uafhængig, som forbeholder sig ret til at skyde til højre og venstre mod alle, der fortjener en velargumenteret, harsk kritik, men som samtidig altid er parat til at lytte til, hvad de har at svare – de angrebne. Information sætter en ære i at lægge spalter til de angrebnes forsvar og synspunkter fra alle kanter. Når avisen selv har været i tvivl, har den givet udtryk for det, fået stryg, og ja, igen kommet i tvivl. Det er en del af Informations arv og i virkeligheden derfra, al ny erkendelse stammer. Pressefrihed er viljen til at lade sine modstandere komme til orde, som Outze har formuleret det. Information er en avis på midten – udogmatisk på tværs af de herskende ismer og altid i opposition. En gang imellem flækker den midt over og bringer to ledere en for og en imod det europæiske samarbejde. 
Det kræver sit. Det hudløse forsvar af presse- og ytringsfriden er en levende del af Informations historie på en dag som i dag. Det illegale nyhedsbureau under besættelsen, befrielsen 4. maj, indtagelsen af den nazistiske avis Fædrelandets redaktionslokaler og trykpresse i Store Kongensgade er en forpligtende historisk bagage, som bogen beskriver så levende, at alle vi, der ikke har oplevet censur og besættelsens snævre grænser for, hvad man må sige og skrive, kan forstå, hvad det betyder at leve og drive avis i ufrihed. Modstandsavisen Information er først og fremmest i opposition til alt, hvad der er dogmatisk og totalitært og begrænser det frie ord, udveksling af holdninger og fremmer strukturer, som betyder, at magthavere og andre kan manipulere og agere i det gedulgte. 
NETOP DENNE ÅBENHED og denne fandenivoldskhed er grunden til, at Information, som de to forfattere beskriver det, altid har tiltrukket kreative og nysgerrige skribenter »kritiske intellektuelle, skæve ungdomsoprørere, forfløjne spinatfugle og folk, der bare gerne vil fortælle, hvad der foregår..... Den utålmodige tumling skaber tumleplads for nye journalistiske talenter.« Og, kunne man tilføje: Oplærer og opdrager talenter til resten af den danske dagspresse. For sådan er det fortsat. Skulle man være i tvivl, kan det anbefales at læse den række af tidligere skribenter, som i dagens avis fortæller om, hvad Information har betydet for dem.
EN AF BIOGRAFIENS mest gribende beskrivelser er af Outze efter, at hans drøm om at kunne starte et rigtigt uafhængigt legalt dagblad er gået i opfyldelse. Besættelsen er slut, tyskerne smidt ud og Danmark er frit. Nu skal dagbladet Information fejre triumfer, krigens helte skal vise, hvad de duer til i friheden. Men intet går som planlagt. Selv om redaktøren har aftaler med en stribe dygtige og kendte skribenter, som under krigen med energi og entusiasme havde givet tilsagn om at bidrage til den nye avis, så er Børge Outze alene den 5. maj 1945. Talenterne, kampfællerne, som skulle sikre Information en flyvende start, har valgt det sikre, at gå tilbage til deres gamle arbejdspladser, Berlingske Tidende, Politiken, Nationaltidende, og hvad de hed. De gamle aviser havde forberedt deres comeback efter befrielsen. »Skrammerne i facaden bliver udbedret af reportere og redaktører fra modstandskampen, som lokkes til med stjernestatus og svulmende lønningsposer. 
Dér kan information slet ikke være med. Hvad kan bladet overhovedet?« hedder det i bogen. Trods den enorme skuffelse lykkes det dog Outze skridt for skridt at samle en redaktion og rejse en avis, som nu har levet – og overlevet - i 65 år. Informations historie har været turbulent, men avisen har haft en sjælden evne til at overleve alle kriser og omvæltninger, selv om det nogle gange har været tæt på at gå galt, og selv om to tredjedele af de 122 dagblade, der eksisterede i 1945, har måttet lukke.
Information lever i trods, på trods, og det er netop den drivkraft, der har skabt avisen. Tillykke med befrielsen, tillykke med fødselsdagen til Information og tillykke med den omfattende og velskrevne Outze-bog.

