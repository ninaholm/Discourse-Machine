Læserbreve
Debat fra dagens avis


 Et tveægget sværd
Jan Hoby, næstformand i Lands-foreningen for Socialpædagoger, LFS
Kronikken 'Københavns kommunale institutioner forringes fatalt' den 16. juni rejser en relevant kritik af mantraerne 'Big is beautiful' og 'One size fits all'. Der er ingen tvivl om den skade, som new public management og 10 års nyliberal udsultning af den kommunale velfærd har medført.
Kronikørerne har ret i, at alle de steder, man har indført områdeledelse, har det haft negative konsekvenser. Frygten er selvfølgelig, om det vil ske i København.
Jeg ved ikke, hvorfor de faglige organisationer i resten af landet har haft så lidt indflydelse på resultatet. Men i København har LFS sat sig ved forhandlingsbordet for at få størst mulig indflydelse på fremtidens daginstitutionsstruktur. Den kan kun sikres ved, at de pædagogiske ledere og personalet er med til at definere indholdet.
Vil man tages alvorligt, duer det ikke bare at være sur. Det giver ingen indflydelse. LFS tager forvaltningen og politikerne på ordet og kræver reel afbureaukratisering. LFS har også krav til en strukturforandring. Institutionssammenlægninger skal betyde en mere retfærdig budgetmodel, der understøtter større daginstitutioner. Samtidig skal der flyttes administrative ledelsesopgaver fra dagsinstitutionerne. Vi vil have pædagogikken tilbage til daginstitutionsområdet og administrationen tilbage til forvaltningen. Som en moddiskurs til new public management.
Kronikørerne mangler at svare på, hvad deres alternativ er. Der kommer ikke penge fra regeringen. Valget står mellem nedskæringer på børn og det pædagogiske personale gennem voldsomme grønthøstere eller færre ledelsespersoner. LFS vælger børn og pædagogik.
Elite kræver fokusering
Charlotte Sahl-Madsen, videnskabsminister
Når jeg læser lederen 'Eliteforskerens magt' i Information 16. juni mangler jeg adskillige vigtige aspekter i beskrivelsen af den lovændring, som nu klart tilkendegiver, at forskningsbevillinger skal følge personen - ikke blive på universitetet - hvis en forsker flytter.
Det har hele tiden været praksis at håndtere sagerne på den måde. Nu er det blot blevet skrevet i loven, at bevillinger fra forskningsrådene følger hovedansøgeren. Undtaget er enkelte store samfinansierede projekter.
Informations leder skriver, at »gode forskere selvfølgelig skal have gode vilkår«. Jeg vil gerne gå et skridt videre: Hvis vi i Danmark virkelig ønsker forskning af højeste kvalitet, så bliver vi også nødt til at fokusere vores midler og give de allerdygtigste mange midler og gode forudsætninger. Det ser jeg som en helt naturlig udvikling.
Og til sidst så synes jeg, det er en total misforståelse at kæde en forsker, som er anklaget for at snyde og bedrage for millioner, sammen med eliteforskere og den nye lovændring. Fra politisk side ønsker vi med loven at give den enkelte forsker frihed og tryghed, ved at bevillingerne følger personen. Det mener jeg ikke kan eller skal sammenlignes med en persons bedrag.
Krise er  fremgang
Henrik Moberg Jessen, København S
Informations forside 17. juni er en ren fornøjelse, der svælger i katastrofe, krise og nedtur. Men det er ifølge samme forside roden til fremgang. Oliekrisen i USA kan betyde en grøn revolution. Kunsten blomstrer og sætter nye skud på grund af krisen. Den kritiske kunst censureres i Iran, men piratdistribution sikrer den stor udbredelse. Altså skal vi være glade for kriser, katastrofer og nedture.
Politistat?
Ib Jensen, Søborg
Under tirsdagens retsmøde i Københavns Byret udtalte politikommissær Bent Olsen, at medlemmer af partiet Enhedslisten automatisk hører til den grovsortering, det danske politi laver under vilkårlige anholdelser. Kan justitsminister Lars Barfoed bekræfte, at der er lovhjemmel til netop dette anslag mod demokratiet, menings- og ytringsfriheden? Eller er disse rettigheder afskaffet under VKO? Kan han oplyse, hvorledes det er muligt for politiet at vide, præcis hvilke borgere blandt 100.000 demonstranter for bedre miljø, der er medlemmer af Enhedslisten?
Ølprofet
Uwe Max Jensen, Århus
I bebyggelsen Taastrupgård vil et flertal i afdelingsbestyrelsen bestående af tilflyttede tyrkere forbyde salg af øl hos de foreninger, der har til huse i bebyggelsen. Med tanke på de skudepisoder, der har fundet sted i området de seneste år, kunne man mene, at Taastrupgård har større problemer end voksne mennesker, der drikker en sval pilsner. Men det er altså  ikke bestyrelsens opfattelse.
Forbuddet er ikke alene udansk - forfatter og journalist Kåre Bluitgen har påvist sammenhængen mellem danskhed og øldrikning - det er også et angreb på den kristne tro. I kristen optik er Jesus Guds søn. I islam regner man Jesus for profet. Under alle omstændigheder kan det næppe være en tilfældighed, at Jesus' allerførste vidunder var at gøre vand til vin. Og havde Jesus haft sin gang længere nordpå, havde han med stor sandsynlighed gjort vand til øl.
Ej heller kan det være tilfældigt, at Jesus valgte at drikke alkohol sammen med disciplene ved den sidste nadver. At religionsstifteren Muhammed havde et mere vægelsindet forhold til alkohol og  til sidst endte med at forbyde det, bør sandelig ikke lægges eventuelt tørstige beboere i Taastrupgård til last.
Privatiseringsforslag
Erik Busse, Ålborg SØ
I disse for vort land så økonomisk trængte tider må det være opportunt at foreslå en hidtil uforsøgt sparemulighed. Privatiser kongehuset! Der ligger givet uanede muligheder for at finde interesserede, som vil overtage institutionen, jeg nævner blot i flæng Se og hør, Billedbladet adskillige tv-kanaler osv.
Og besparelsesmulighederne er jo mange, når  vi så i stedet går over til republik. Efter endt tjeneste er der for præsidenters vedkommende ikke tale om overførselsudgifter til en talrig skare af onkler, nevøer, kusiner og aflagte ægtefæller.
Og chancen for at gennemføre forslaget med oppositionens medvirken er virkelig god.
Idrætskultur
Nicolai Sennels, Brabrand
Hans Hüttel kritiserer mig i Information 17. juni for at sige, at etniske mindretal er let underrepræsenterede på det danske fodboldlandshold. Hüttel kan nemlig slet ikke finde andet end »leverpostejfarvede og blege« (for at bruge norske Aslak Nores nærmest racistiske udtryk) spillere på holdet. Havde Hüttel læst nærmere ville han have set, at jeg ligesom Nore omtalte ungdomslandsholdet, der har godt seks procent indvandrere. Hüttel mener, at den danske idrætskultur ikke er inkluderende nok. Det passer simpelthen ikke: Klubberne er åbne for alle, og der er ingen tvivl om, at de mange sociale og integrationsprojekter i indvandrerområder gør det langt nemmere og billigere for unge indvandrere at gå til sport end for den gennemsnitlige dansker.
K: Økologi  eller økonomi?
Kai Dalsgaard, Ulfborg
 De Konservative har fremstillet sig selv som et parti, der har miljøhensyn som et af sine hovedmål. Nu meddeler udenrigsministeriet, at Lene Espersen vil rejse til Washington 17.-18.juni for bl.a. at drøfte »arktisk samarbejde«.
Med den stadig pulserende oliekatastrofe i Den Mexicanske Golf vil den konservative leder forhåbentlig fastslå, at der ikke skal bores efter olie i de arktiske farvande, der er alt for sårbare for økologisk forurening.
Desværre tyder ordet 'samarbejde' på det modsatte, så økonomien nok engang vil sejre over økologien, så vi genkender De Konservative trods alle advarsler.
Kulturen
Hannes Fuhrmann, Flensborg
I læserbreve antydes det, at den muslimske kultur er mange århundreder efter vores kultur. Det er definitivt ukorrekt, for det er ikke mange år siden, kristne anså hele verden for at være lande, vi kunne gøre med, som vi lystede. Vi trådte på hele folkeslag, naturreligioner og indførte vores normer. Er vi i position til at pudse glorien? Jeg mener, historien og kolonismen m.m. klart viser nej.
Dum debat
Søren Blaabjerg, Hørning
Informations debatside er noget af det, jeg altid læser med interesse i Information, og jeg forsøger undertiden også selv at blande mig. Men desværre synes jeg, kvaliteten meget ofte er yderst ringe (uanset om jeg finder de enkelte sympatiske eller ej). Det skyldes selvfølgelig dels den snævre plads, dels, at der - mig bekendt - ikke er nogen som helst retningslinjer for hverken indhold eller stil at rette ind efter. Derfor er resultatet bogstaveligt talt også noget af en brokkasse, hvori de enkelte indlæg sjældent hæver sig over 'øv, du er dum/det kan du selv være'-niveauet. Måske kunne man overveje at indføre periodiske debattemaer indledt med  kontroversielle (men ikke snævert partipolitiske) spørgsmål såsom: 'Bør omverdenen reagere mod Israels fortsatte blokade af Gaza og i givet fald hvordan?', 'Bør der være forbud mod at bære beklædningsgenstande, der signalerer et religiøst tilhørsforhold?', eller 'Bør efterlønnen bevares?'. 

