Universitetet er i krise — men hvilken krise?
Det er sundt at drøfte, hvad universiteterne skal bruges til, og hvilken samfundsrelevans de har, men det er usundt, når debatten lader sig forføre af letsindige og ugennemtænkte argumenter


 Steffen Thybo Møller, statskundskabsstuderende på Københavns Universitet, er blevet diskuteret og kommenteret livligt for sine udsagn om universitetets tilstand de seneste uger. Thybo Møller har ligesom mange af os andre studeret på nogle af verdens bedste universiteter, og han finder kulturen på KU slap i forhold til hans gæsteophold andre steder. Danske universiteter er for uambitiøse.
Efter flere ugers debat tegner der sig en grundlæggende uenighed om, hvad vi diskuterer. Vi er vidne til to forskellige fortællinger om det moderne universitet. Den ene fortælling handler om universitetets åndskrise. Den anden fortælling handler om universitetets innovationskrise.
De to fortællinger er forskellige som dag og nat. Fordi de ikke er enige om problemet, bliver det tilsvarende umuligt at blive enige om, hvad der er den rette løsning. Men hvad er egentlig forskellen på en åndskrise og innovationskrise?
En åndskrise opstår, når samfundet sætter pres på ideen om et universitet som en uafhængig videns- og dannelsesinstitution. Kommercialisering og markedsgørelse er de mest klare indikatorer for denne udvikling. Ligesom i folkeskolen, på sygehusene eller i kunsten og kulturen oplever den klassiske ånd på universiteterne en krise.
Roden til åndskrisen skal findes i, at man har glemt, hvorfor vi skal have et universitet. Det er glemt, at viden, dannelse og uddannelse bedst skabes i et selvstændigt og beskyttet forskningsmiljø med lige vægtning af publicering, formidling, faglig udvikling og uddannelse. Disse er alle løst koblede, skrøbelige processer, hvis kvalitet eroderes, når de udsættes for markedsstyring og incitamenter. Resultater fra internationale studier i forsknings- og vidensledelse viser et tydeligt billede. Universiteternes viden og kvalitet falder drastisk, når universitetets ansatte skal konkurrere indbyrdes på isolerede parametre, eller når mængden af publikationer og erhvervssamarbejde gøres til målestok for tildelingen af midler.
Åndskrisen har også et andet element. Når vi som demokrati spørger os selv, hvorfor vi prioriterer at bruge millioner af kroner på universiteter og forskning, kan vi ikke længere give et demokratisk svar, kun et økonomisk. Et demokratisk svar ville være, at vi uddanner kommende generationer af borgere, at vi producerer viden, der kan anvendes af vælgere og politikere, at vi skaber en kritisk offentlighed eller en femte magtinstans, der kan holde de andre magter under opsyn.
Kigger vi nærmere på universitetets innovationskrise er der ingen bekymring for universiteternes demokratiske rolle. Fokus er på resultater og anvendelse. Hvor meget producerer universitetet? Hvor mange problemer bidrager universitetet til at løse? Når universitetet ikke producerer og bidrager nok, er der tale om en innovationskrise.
Innovationskrisen taler vi om, når medarbejderne ikke er innovative nok, eller når samfundet ikke finder de studerendes kompetencer tilstrækkeligt anvendelige. Ifølge denne fortælling skal vi presse flere vitaminer ud af citronen. Innovationsevnen er i universiteterne et sted, den skal bare findes frem og stimuleres.
Innovation kræver frihed
Men inden vi lader os forføre af nemme løsninger, bør vi først overveje, hvad innovation betyder, samt hvad der betinger innovation. Som den danske nobelpristager og kemiker Jens Chr. Skou har udtalt, kræver innovation, at forskerne har frihed, og universiteterne har råderum til at satse på de unge talenter og den anderledes idé.
Det er interessant, men ikke overraskende, at Lundbeckfonden, Novo Nordisk Fonden og Carlsbergfondet har støttet ideen om flere basisbevillinger som kilde til bedre og mere innovative løsninger i samfundet – modsat af, hvad svaret på innovationskrisen normalt siger, nemlig mere anvendelse og praksis.
En ting er sikker. Konkurrence i videnskab er baseret på faglig anerkendelse og anseelse, ikke på økonomiske eller individuelle incitamenter. Management overtaget fra private virksomheder vil på kort tid erodere samarbejdsvilligheden og de kollektive betingelser for innovation på universitetet.
Derfor skal vi være varsomme med at identificere årsagen til universitetets krise og drage forhastede konklusioner eller igangsætte ugennemtænkte reformer. Vi er nødt til at forstå, at de to kriser, åndskrisen og innovationskrisen, ikke nødvendigvis er hinandens modsætninger. Hvis samfund og politikere er modige nok til at udvise tilstrækkelig tillid, vil niveauet og resultaterne følge med.
Denne erkendelse ville være frugtbar for debatten om universiteternes fremtid. Det ville også muliggøre en dialog mellem dem, som frygter, at fortællingen om innovationskrisen kan føre til tiltag, der ikke respekterer universitetets kerneværdier, og dem som mener, at disse værdier snarest muligt må erstattes af nye entreprenante normer. Modstillingen er forkert og snæversynet og overser, at ægte problemløsning kræver viden om, hvad problemet er.
Selvfølgelig er det ikke rigtigt, når Steffen Thybo Møller hævder, at de studerende og forskere på Harvard kun får belønning, hvis de formår at formidle til folk uden for universitetet (Universitetsavisen den 7. okt. 2010). På den baggrund kunne Harvard aldrig været blev til Harvard. Og til andre politikere og beslutningstagere er det vigtigt at minde om, hvad statskundskabsprofessor Torben Beck Jørgensen sagde til sin afskedsforelæsning på Københavns Universitet: Lad vær med at sammenligne vores universiteter med Harvard, så længe Harvard ikke sammenligner sig med os.
debat@information.dk
Dagbladet Information har inviteret til debatmøde om universiteternes ambitioner den 14. november 2011 kl. 17.00-18.30, St. Kongensgade 40 C.
Theresa Scavenius (f. 1984) er ph.d.-stipendiat, Institut for Statskundskab, Københavns Universitet, hvor hun arbejder på et projekt om klima og retfærdighed. Hun er tidligere gæsteforsker ved Columbia University, New York.
David Budtz Pedersen (f. 1980), Institut for Filosofi, Københavns Universitet, har netop indleveret sin ph.d.-afhandling om dansk og europæisk forskningspolitik og vidensledelse. Han er tidligere gæsteforsker ved New York University og Universität Wien. 

