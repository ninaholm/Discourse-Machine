Politisk dom
LEDER


 Det største problem er i virkeligheden, at politikerne slet ikke kan se problemet. Forud for domsafsigelsen i retssagen mod den terrorsigtede Sam Mansour havde en række retsordførere afsagt deres politiske domme:
Venstres politiske ordfører, Inger Støjberg, meddelte således, at hun »inderligt håber, at Sam Mansour får frataget sit danske statsborgerskab og bliver udvist«, mens den socialdemokratiske retsordfører, Trine Bramsen, fastslog, at Sam Mansour »intet har at gøre i Danmark«. Så var det sagt!
Det var i den politiske stemning, retten på Frederiksberg torsdag i sidste uge idømte Sam Mansour fire års fængsel for at opfordre til terror. Men han blev imidlertid ikke – til politikernes store fortrydelse – frataget sit danske statsborgerskab i en sag, hvor ankefristen endnu ikke er udløbet.
Politikernes domfældelse fik i weekenden retspræsident fra Frederiksberg Torben Goldin til blandt andet her i avisen at beskylde politikerne for at forsøge at påvirke domstolenes arbejde. Siden har Sam Mansours forsvarsadvokat, Thorkild Høyer, valgt at politianmelde en stribe politikere for på samme vis at have overtrådt retsplejeloven.
Politikernes reaktion? Vi forstår ikke al den postyr, eller den politianmeldelse tager vi med sindsro. Begge reaktioner er urovækkende, for de drager i tvivl, om politikerne har forstået – eller vil acceptere – den tredeling af magten, vi med Grundloven er givet: Politikerne vedtager de love, myndighederne håndhæver, og som domstolene i sidste instans dømmer efter.
Selvfølgelig må politikere have holdninger til såvel indretning som udmøntning af landets love. Det forventer vi faktisk. Ligesom vi forventer, at politikerne lader domstolene om at dømme, indtil dommene er endelige. Derefter er politisk diskussion velkommen.
Men når politikerne i en verserende sag fælder politisk dom, før dommerne når frem til den juridiske, så blandes den lovgivende og dømmende magt sammen, og det har vi også et ord for: Magtfordrejning.

