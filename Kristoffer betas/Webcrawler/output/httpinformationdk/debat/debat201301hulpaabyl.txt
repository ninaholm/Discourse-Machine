Hul på bylden!
Hul på bylden?


 Pessimisterne er dog de reneste tåber,
de tror på det modsatte af hvad de håber.
Nej, de optimister som livet beror på,
er dem der tør håbe på noget de tror på.
 
… må dog vist være det gruk af salig Piet Hein, hvormed der mest passende kan kvitteres for energiminister Martin Lidegaards (R)seneste manende opsang til – håbet.
Her i bladet i fredags – og bl.a. direkte henvendt til undertegnede – lød optimistsangen allerede i kronikkens overskrift: »Klimakampen skal vindes på håb – Dommedagsprofetier om klimaet virker ikke stærkt nok som politisk motivation, uanset hvor realistiske de er. Vi er nødt til at kunne tro på alternativet og vejen dertil, og begge dele skal forekomme mindst lige så indbydende, som det liv vi lever i dag.«
Jamen, det er jo så evig sandt, hvad Hein og Lidegaard noterer: Man må håbe på det, man tror på. Ellers kan man ikke tro andet end det onde, man frygter. Sådan tror jeg også briterne Churchill for 80 år siden og Monbiot for 0 år siden havde og har det – med deres dommedagsprofetier. For den førstes vedkommende, som angik alle de mennesker, ikke blot jøder, han profeterede, ville komme til at lide og lade livet, hvis ikke Hitler blev standset i tide. Og de kom til at lide og lade livet, fordi Churchill fik ret i sin dommedagsprofeti. For den sidstes vedkommende, læs blot hans artikel her i bladet i torsdags »2012 blev et annus horribilis for naturen«, som angår alle de levende væsener, planter, dyr og mennesker, der kommer til at lide og lade livet, hvis ikke vi standser »den brede globale tendens til nedbrydning af økosystemer og naturlige strukturer igennem et stadig mere intensivt landbrug, fiskeri, minedrift og andre industrier«. Og som nu lider og lader livet, fordi kendsgerningerne allerede i dag giver Monbiot ret i hans dommedagsprofeti/-konstatering:
»Allerede tre uger før den nåede sit minimum, slog afsmeltningen for den arktiske havis alle tidligere rekorder. Rester af den globale megafauna såsom næsehornet og den blåfinnede tun blev skubbet voldsomt tættere på udryddelse. Fugle og insektbestande formindskedes drastisk. Koralrev trak sig tilbage, det marine liv svandt ind. Og de, som vi har betroet ansvaret for at beskytte os og den verden, hvori vi lever, lod blot, som om intet af dette skete.«
Ingen modsætning
Men der er da ingen tvivl om, at Churchill som en anden Piet Hein håbede, og at Monbiot som en anden Martin Lidegaard håber, at deres ord og gerninger kunne og kan fremkalde både alternativet til dommedag og vejen dertil, og at begge dele dengang forekom og nu forekommer mindst lige så indbydende, som det liv vi lever i dag. I den forstand er der ingen modsætning mellem virkelig håbefuld optimisme og glødende advarsler mod dommedag: Jo mere man håber, desto større er kraften også til at se truslen i øjnene.
Lidegaard ser den i øjnene, når han forjættende udskifter ’klimakrise’ med den langt mere dækkende betegnelse ’ressourcekrise’. I erkendelse af, at det ikke blot er Jordens absorption af udledte CO2-ekvivalenter, der som ressource (naturgode) for højere udviklede planter og dyr, herunder mennesker, er groft overforbrugt af os i den vestlige verden, men at mange andre naturgoder tillige er det:
»Menneskeheden har nu i 40 år været pinligt bevidst om den omfattende ressourcekrise, som følger med det dramatisk stigende antal mennesker på kloden og vores støt stigende forbrug (…) De ødelæggende klimaforandringer, hastige fald i biodiversiteten, mangel på vand og fødevarer, stigende priser på råvarer og så videre og så videre (…) Det menneskelige forbrug har været – og er – alt andet end bæredygtigt, både miljømæssigt, økonomisk og socialt. «
Energiministeren kan på derfor ikke være uenig med Danmarks første professor i øko-økonomi, Inge Røpke, når hun her i bladet den 12. december sidste år mente, »at det må betyde, at økonomien og dens processer skal beskrives i biofysiske termer og med mål for økonomiens faktiske størrelse i forhold til naturgrundlaget, dvs. i form af stofstrømme, energiregnskaber, økologiske fodspor osv. – i stedet for blot i priser. I mainstream-økonomisk teori finder markedet frem til den rigtige pris, og det er så automatisk udtryk for, hvad noget er værd. I den version af økologisk økonomi, som jeg (Inge Røpke, red.) står for, er det nonsens. Pris og værdi har groft sagt ikke noget med hinanden at gøre (…) Priserne er mainstream-økonomiens forsøg på at sætte sig ud over det faktum, at der i den virkelige verden hersker usammenlignelighed«.
Eller som fru Nielsen fra Valby Langgade har oplyst, så har hun virkelig – på foranledning af tv-avisernes mainstream-økonomers påstand om, at 10 kr. æbler er lig med 10 kr. pærer – prøvet at lave æblegrød af pærer. Det er aldrig lykkedes. Æbler og pærer er usammenlignelige.
Men nu går der hul på bylden. Vi har fået en regering, der i sin håbefuldhed bryder med den håbløse mainstream-økonomi. Eller har vi? Mærkeligt nok glimrer Røpke og fru Nielsens selvfølgeligheder totalt med deres fravær i slutningen af Lidegaards kronik. Jamen, er energiministeren da ikke optimistisk nok?

