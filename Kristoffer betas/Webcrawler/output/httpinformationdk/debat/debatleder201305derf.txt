Derfor sagde vi nej til DF



 
	Den opmærksomme læser vil have konstateret, at Information i går ikke bragte en omdiskuteret annonce fra Dansk Folkeparti. Annoncens overskrift lyder: »Én på listen er til fare for Danmarks sikkerhed. Nu bliver han dansker…«

	Herunder opremses, spalte op og spalte ned, navne og hjemby på de 685 personer, der vil få dansk statsborgerskab, når Folketinget om føje tid har færdigbehandlet en lov om indfødsret. Annoncen kaster altså mistænkeliggørelsens lys over samtlige personer på listen. Det er ligeså utilstedeligt, som det er uansvarligt. Den slags forfølgelse ønsker Information ikke at bidrage til.

	Sagen er ydermere den, at Dansk Folkeparti for egen regning fælder dom i en sag, hvor PET foreløbig alene har mistanke om, at en navngiven person kan udgøre en sikkerhedsrisiko. Her afkobler Dansk Folkeparti altså retsstatens princip om, at ingen er skyldig, før det modsatte er bevist. Det er et alvorligt skridt at tage for et politisk parti, og heller ikke det ønsker vi at bidrage til.

	Men navnelisten fremgår allerede af teksten til lovforslaget, siger Kristian Thulesen Dahl. Helt korrekt, det er fast praksis i sager om statsborgerskab. Men det gør oplysningen om, at en af personerne er i PET’s søgelys, ikke, og hverken Dansk Folkeparti eller andre kan vide, om den mistænkte person selv er klar over, at han er i efterretningstjenestens søgelys. Dansk Folkeparti vil advare nationen mod en mulig kriminel, men reelt kan partiet med annoncen have advaret en mulig kriminel mod en igangværende efterforskning. Heller ikke det ønsker vi at bidrage til.

	Betyder Informations afvisning, at vi sætter som standard, at vi skal stå inde for ærinde og budskab i de annoncer, vi bringer i avisen eller på information.dk? Ingenlunde. Men det betyder, at Information til alle tider står inde for, at ingen personer – hverken i annoncer eller i artikler – unødigt mistænkeliggøres. Og det betyder, at vi ikke – hverken i annoncer eller artikler – vil fælde dom uden rettergang.

