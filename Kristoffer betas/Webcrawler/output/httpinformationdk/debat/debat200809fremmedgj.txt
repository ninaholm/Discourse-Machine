Fremmedgjort økonomi
Når økonomer ønsker øget arbejdsløshed glemmer de de sociale og psykiske konsekvenser, arbejdsløsheden har for det enkelte menneske. Fuld beskæftigelse bør være et uomgængeligt mål i et hvert moderne samfund


 Nationalbankdirektør Svend Bernstein har i sit ønske om en forøgelse af arbejdsløsheden fået følgeskab af en række økonomer og politiske kommentatorer. Paradoksalt nok er formålet med den øgede arbejdsløshed at undgå en fremtidig situation, hvor der opstår - arbejdsløshed. Bernstein med følge betragter lønmodtagerne som en produktionsfaktor, en vare, på linje med maskiner og forbrugsvarer. Hvis ikke, der er efterspørgsel efter en vare, kan man lægge den på lager, og på samme måde kan man åbenbart kaste lønmodtagere ud i arbejdsløshed. Men lønmodtagere er ikke varer, men mennesker af kød og blod med forhåbninger til livet. Forældre, der gerne vil give deres børn en god opvækst under trygge sociale og økonomiske forhold. Mange lønmodtagere skaber deres identitet gennem deres arbejde og tilrettelægger deres liv efter en forventet arbejdsindkomst. For mange nybagte husejere vil en fyreseddel være en økonomisk katastrofe. Den store arbejdsløshed, vi i 30 år efter 1974 måtte leve med, skabte en forudsigelig social udstødning og disintegration. De sociale og økonomiske omkostninger har været formidable. Arbejdsløshed kan virke fagligt, socialt, fysisk og psykisk invaliderende, og der er ikke andre sammenhænge, hvor nogen kunne drømme om, at opfordre samfundet til at påtvinge mennesker en sådan invalidering. Når Bernstein m. fl. fuldstændig abstraherer fra den sociale virkelighed, arbejdsløsheden rummer, er det et udtryk for en fremmedgørelse, hvor det enkelte menneske opfattes som en ting, og hvor de sociale relationer, mennesket indgår i, fuldstændigt ignoreres. 
De fremmedgjorte økonomer ser kun den vare, der produceres, men er blinde for de sociale relationer, der ligger til grund for produktionsprocessen, og som er fundamentale i lønmodtagernes liv. Når økonomer efterlyser arbejdsløshed, er de ikke kun blinde for de reale konsekvenser for dem, der kastes ud i arbejdsløshed, men også blinde i forhold til de afledte effekter, arbejdsløsheden har på vor samfundsudvikling, dvs. de abstraherer fra arbejdsløsheden som et konkret socialt fænomen i vort samfund. 
Andre instrumenter
Fuld beskæftigelse burde være en uomgængelig målsætning i et moderne demokratisk velfærds- og videns-samfund. Så undgår vi det produktionstab, arbejdsløshed indebærer. Vi undgår de personlige sociale katastrofer, der følger i arbejdsløshedens kølvand. Men vi undgår også den kyniske forråelse af samfundet, arbejdsløsheden er en del af. Uden massearbejdsløsheden havde nazisterne aldrig fået magten i Tyskland, og de sidste 30 års store arbejdsløshed i Danmark og andre lande har ikke vist sig at være et bolværk mod konstruerede fjendebilleder og syndebukke. Heldigvis er der mange instrumenter, vi kan bruge, for at sikre den fulde beskæftigelse, hvis det skulle blive aktuelt. 
- En langsigtet fordelingspolitik, der også omfatter avancer. Information har dokumenteret, at avanceniveauet i Danmark ligger 7 pct. over niveauet i lande, vi kan sammenligne os med. Ved at fjerne unødvendigt høje avancer kan reallønnen vokse uden store nominelle lønstigninger, og der kan ske en udligning af indkomstforskellene. 
- Ved en lav moms på tjenesteydelser, der indeholder meget arbejdskraft, og en højere på varer, der indeholder meget import, vil beskæftigelsen stige. Danmark er det eneste land i EU, der ikke har en differentieret moms.
- Danmark kunne atter komme i front på miljøområdet, hvor eksempelvis produktionen og eksporten af vindmøller både har gavnet beskæftigelsen i Danmark og det globale miljø. 
- Danmark kan pga. euro-forbeholdet vælge den valutakurspolitik, der i en given situation er mest hensigtsmæssig. Der er ingen aktuel anledning til at ændre på kronens binding til Euroen, men un-der helt andre konjunkturforhold kunne det være relevant at overveje et andet valutakursregime.
- Der er et stort efterslæb af offentlige investeringer i bl.a. bygninger, infrastruktur, kloaksystemer. I dag vil øgede offentlige investeringer flytte arbejdskraft væk fra anden anvendelse, hvorved vi taber produktion. Men hvis alternativer er arbejdsløshed kan vi opnå offentlige investeringer uden at tabe anden produktion. 
- Inden for en række velfærdsområder - bl.a. sundhed, omsorg og forskning - er der mangel på ar-bejdskraft, og det bliver under alle omstændigheder nødvendigt at ansætte flere på disse områder. 
- Orlovs-ordninger kan i en given situation bidrage til fuld beskæftigelse. 
I forhold til de mange i den arbejdsduelige alder, der i dag ufrivilligt står uden for arbejdsmarkedet, er den fulde beskæftigelse den bedste platform for, at de kan komme ind på arbejdsmarkedet. Fuld beskæftigelse er naturligvis ikke kun relevant for Danmark, men globalt. Derfor er der for en ny rege-ring, der prioriterer permanent fuld beskæftigelse, god grund til, at samarbejde med regeringer i andre lan-de i verden, der også ønsker fuld beskæftigelse og en udligning af indkomstforskelle. 
Ole Thorbek er cand. phil. i Samfundsfag og arbejder i en udviklingsafdeling i et boligselskab med boligsociale problemstillinger

