Bankunion skal til folkeafstemning



 Det er naivt at tro, at en fælles europæisk finanspolitik kan genskabe ligevægten i eurozonen. Den skyldes nemlig ulige prisudvikling og voksende forskelle i konkurrenceevnen.
Dette brud i fundamentet, der skaber voksende arbejdsløshed i Sydeuropa, kan ikke fikses gennem fælles skatter eller fælles socialpolitik i EU. Eller andre former for fælles finanspolitik eller føderal støtte med billioner til bankerne, som man praktiserer nu.
Renteforskellene vokser i møntunionen mellem de svageste og de stærkeste områder. Alle medlemsstater skal indordne sig under den samme valutapolitik, som gavner Tyskland og samtidig svækker Sydeuropa. Euroens kurs ligger nemlig som et gennemsnit mellem lande i meget forskellige økonomiske positioner.
Man siger, at historien viser, at møntunioner ikke kan bestå uden en statsdannelse. Derfor prøver man nu med bankunionen at tage det næste skridt imod en statsdannelse inden for eurozonen. I 1992 stemte danskerne nej til Maastricht-aftalen og dermed også nej til ØMU’s tredje fase. Nej’et førte til Edinburgh-aftalen og Danmarks fire forbehold, hvor det ene netop er et forbehold over for ØMU’s tredje fase.
Føderal gæld
Når ECB (Den Europæiske Centralbank) i fremtiden skal dække de enorme underskud i eurozonens banker, kan det ikke ske med dansk deltagelse uden en folkeafstemning netop på grund af Edinburgh-aftalen. Et flertal af de danske vælgere sagde dengang nej. Men nu vil man snyde os ved at indføre en bankunion, hvor ECB kan styre danske banker og realkredit uden en folkeafstemning.
Føderalisterne i EU, der nu prøver at redde ØMU’en med en bankunion, der skal støtte bankerne med billioner af kroner i gaver, lån og garantier, skaber blot en føderal gæld. En gæld der vil føre til endnu mere EU-regulering og som senere vil kræve EU-obligationer og EU-skatter. Men selv med fælles obligationer og skatter ender EU aldrig som en demokratisk stat.
Tilhængerne af EU og føderalisme bruger mange fede ord om den offentlige debat. Men endnu har jeg ikke oplevet, at de svarer. på EU-kritikernes synspunkter.

