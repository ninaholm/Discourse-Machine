Lad os bruge dem, vi har nu



 Vi taler ofte om, hvordan Danmark kan tiltrække de mennesker, der kan hjælpe vores virksomheder i det globale videnskapløb. Men før vi kigger ud over landets grænser for at lokke dygtige mennesker hertil, bør vi kigge indad. På de mange udlændinge og efterkommere af indvandrere, der udgør en stor ressource. Vi har bare ikke udnyttet den endnu.
I 2007 oprettede vi Green card-ordningen for at tiltrække de velkvalificerede udlændinge der kan hjælpe danske virksomheder, hvor der ikke findes tilstrækkeligt med danske specialister.
Da Integrationsministeriet sidste år evaluerede ordningen viste det sig, at 60 procent af green card-indehavere arbejder som ufaglærte. Altså typisk indenfor de områder, vi i 3F organiserer. Det gør vi gerne, men det var næppe den politiske intention i 2007, at invitere udlændinge hertil for at arbejde ufaglært?
Faktum er, at de kører taxa, har servicejob på restauranter, gør rent og varetager øvrige ufaglærte job. Det er en dårlig forretning, både for Danmark og de enkelte mennesker. Vi har brug for veluddannede til at løfte innovation og udvikling, og dem der kom hertil troede vel næppe, at det var for at køre byernes gader flader om natten — eller hvornår der nu er tid til at arbejde.
Brug hænderne rigtigt
En anden udfordring for vores nye regering er, at indvandrere og efterkommere har en markant højere ledighed end danskere. Knap 38.000 personer er hverken i arbejde eller modtager nogen form for indkomstoverførsel. Det svarer til, at ca. 25 procent af alle indvandrere og efterkommere ikke er i beskæftigelse. Typisk bliver de forsørget af deres ægtefælle eller forældre, eller lever af formue med mere.
Vi skal blive bedre til at anerkende og anvende de uddannelser og kompetencer, udlændinge bringer med sig. Og vi skal sikre, at dem der allerede er i Danmark på en green card-ordning bliver brugt inden for de områder, som de har uddannelse og kompetencer til, før vi importerer mere arbejdskraft udefra.
Vi har i 10 år med VKO brugt en masse energi på at kontrollere og vurdere udlændinges evner og kvalifikationer. Tiden er til at se på det med friske øjne. Vi skal bruge alle hænder rigtigt. Især når de findes iblandt os.

