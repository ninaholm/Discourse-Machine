En statue til Stalin
Hitler og Stalin slog omtrent lige mange ihjel. I dag ville ingen rejse en statue af den nazistiske fører. Stalin derimod troner stadig flere steder


 
	Hitler og Stalin var begge skruppelløse diktatorer. Deres regimer begik massemord i storskala. Men hvor en Hitler-statue i Berlin eller et andet sted i Tyskland ville være komplet utænkelig, bliver statuer af Stalin restaureret i Georgien (hans fødested). Og nu skal der rejses en ny i Moskva som del af et historiske mindemonument for sovjettidens ledere. I USA kan man beundre en buste af Stalin på mindesmærket National D-Day Memorial i Virginia. I New York spiste jeg for nylig på en russisk restaurant, der var udsmykket med sovjetisk kitsch, havde servitricer i sovjetiske uniformer og malerier på væggen af Sovjetunionens ledere med Stalin som den mest fremtrædende. New York har også en såkaldt KGB Bar. Men mig bekendt findes der ingen restauranter med nazi- temaer i New York, ligesom man må lede forgæves efter en Gestapo Bar eller SS-Bar.

	Tvetydige Stalin

	Men hvorfor opfattes Stalin som mere acceptabel end Hitler? På en pressekonference i sidste måned forsøgte Ruslands præsident, Vladimir Putin, sig med en begrundelse. Adspurgt om Moskvas planer for en ny statue af Stalin, henviste han til Oliver Cromwell, som var anfører af parlamentshæren i 1600-tallets engelske borgerkrig og i fem år de facto diktator over England, Skotland og Irland. En statue af Cromwell står uden for det britiske parlaments underhus i London.

	»Hvad er forskellen på Cromwell og Stalin?,« spurgte Putin og besvarede selv sit spørgsmål: »Ingen overhovedet. Cromwell var en begavet statsmand, der spillede en tvetydig rolle i Storbritanniens historie«.

	’Tvetydig’ kan man godt kalde Cromwells historiske rolle. Selvom han kæmpede for parlamentarisme i England, fik afsluttet borgerkrigen og tillod en vis grad af religiøs tolerance, lod han også Charles I henrette og erobrede Irland i en brutal krig for at forhindre en frygtet alliance mellem irske katolikker og engelske royalister.

	Men modsat Cromwell var Stalin ansvarlig for massedrab på et meget stort antal civile, uden at de havde forbindelse til krig. Ifølge Timothy Snyder, forfatter til bogen Bloodlands, bukkede op mod tre millioner mennesker under i Gulags tvangsarbejdslejre, og under Den Store Terror sidst i 1930’erne blev der måske skudt yderligere en million. Fem millioner sultede ihjel under en forsætligt statsudløst hungersnød 1930-1933, de 3,3 millioner af dem var ukrainere. Hensigten var dels at få bugt med deres nationale aspirationer, dels at udrydde de såkaldte kulakker – relativt velstående selvejerbønder – som klasse.

	Snyders skøn over Stalins ofre medregner ikke dem, der overlevede tvangsarbejde i lejrene eller var i internt eksil under barske forhold. Regner vi dem med, stiger antallet af mennesker, der led frygteligt under Stalins tyranni, til 25 millioner.

	Ædle impulser

	Det er svært at hævde, at nazisternes mord på en eller anden måde var værre, fordi de udvalgte deres ofre på baggrund af race eller etnicitet. For også Stalin udvalgte mange af sine ofre på det grundlag – ikke kun ukrainere, men også personer, der tilhørte etniske minoriteter. Stalins forfølgelser gik desuden ud over et stort antal jøder.

	Der var dog ingen gaskamre, og motivationen bag Stalins drabskampagner var næppe at begå mord på en hel befolkningsgruppe. Den var snarere at skræmme og undertrykke reel og indbildt modstand imod hans styre, hvilket dog næppe kan regnes for en formildende omstændighed.

	Hvis nogen ser ’moralsk tvetydighed’ i Stalins handlinger, er det muligvis, fordi kommunismen forekommer at være i bedre samklang med vores ædlere impulser med dens hyldest af lighed for alle og afskaffelse af fattigdom. Ingen tilsvarende universel bestræbelse findes i nazismen, som aldrig lagde skjul på, at den ikke var optaget af, hvad der var godt for alle, men kun ville tjene et formodet højerestående ’herrefolk’ og åbenlyst var motiveret af had og foragt over for andre etniske grupper.

	Kommunismen under Stalin var dog det stik modsatte af egalitær, for den koncentrerede den absolutte magt i hænderne på ’Stålmanden’ og hans inderkreds, og nægtede de mange alle rettigheder. De, som forsvarer Stalins ry, tilskriver ham gerne, at han fik industrialiseret et tilbagestående landbrugsland og løftet millioner af bønder ud af fattigdom. Kunne disse millioner ikke være løftet ud af fattigdom uden at myrde og fængsle andre millioner?

	Magtfuldhed beundres

	Andre forsvarer Stalins storhed ved at henvise til Sovjetunionens tapre modstand mod Nazitysklands invasion og endelige sejr over Hitler. De synes at glemme, at Stalins udrensning af militære ledere under Den Store Terror svækkede Den Røde Hær markant, og at han ved at sætte sin underskrift på den nazistisk-sovjetiske ikkeangrebspagt i 1939 selv var med til at udløse Anden Verdenskrig. Og at hans blindhed over for den nazistiske trussel i 1941 efterlod Sovjetunionen elendigt forberedt til at modstå Hitlers angreb.

	Men det er sandt, at Stalin førte sit land til sejr i krig og til en position som global supermagt, det ikke havde haft før, og hvorfra det siden er faldet. Hitler, derimod, efterlod sit land knust, besat, og delt. Fordi vi identificerer os med vores land, kan vi være tilbøjelige til at se op til dem, der anførte det, da det var mest magtfuldt. Det kan forklare, hvorfor moskovitter er mere villige til at acceptere en statue af Stalin, end berlinerne ville være til at acceptere en af Hitler.

	Alligevel kan dette ikke fuldt ud forklare den meget forskellige opfattelse, som bliver de to massemordere til del. Ligesom New Yorks Sovjet-temarestaurant og KGB Bar stadig vækker undren.

Peter Singer er australsk filosof

© Project Syndicate og Information

Oversat af Niels Ivar Larsen

