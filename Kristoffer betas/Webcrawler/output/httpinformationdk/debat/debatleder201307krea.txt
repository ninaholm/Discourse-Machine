Kreativ bogføring



 
	Det er så smart, at man næsten må beundre teknikken.

	Faktum er, at regeringen har store problemer med at leve op til løfterne i regeringsgrundlaget om svar til Folketinget »inden for tidsfristen«. Men alligevel viser statistikkerne, at ministerierne bliver stadig bedre til at besvare folketingsmedlemmernes spørgsmål inden for de fire uger, som de vejledende regler foreskriver. Et eller andet sted i centraladministrationen har nogen nemlig fået en fiks idé.

	Som beskrevet i Information har ministerierne i folketingsårets tre første kvartaler tredoblet antallet af foreløbige svar på spørgsmål fra Folketingets udvalg fra fem til 15 procent af alle svar. Reelt får udvalgsmedlemmerne blot det svar, at ministeriet senere vil vende tilbage med et fyldestgørende svar på deres spørgsmål, men så længe disse foreløbige svar gives inden for fire uger, tæller de med i statistikkerne som rettidige besvarelser – selv om det egentlige svar kommer langt senere. På den måde har ministerierne på papiret svaret til tiden på 81 procent af spørgsmålene i tredje kvartal mod 77 procent i første kvartal.

	Særlig i Justitsministeriet er teknikken blevet taget i brug. Efter at ministeriet i foråret fik kritik for kun at besvare 46 procent af alle spørgsmål rettidigt, steg andelen af foreløbige svar fra nul procent i første kvartal til 48 procent i tredje kvartal, og andelen af rettidige besvarelser steg følgeligt til 67 procent.

	På denne plads har Information for nylig beklaget, at regeringen gang på gang giver kortere svarfrist, når den sender lovforslag i høring, end de foreskrevne fire uger. Særlig i lyset af, at regeringen således kræver hurtigere svar end foreskrevet, er det beskæmmende, at den ikke selv sørger for at besvare spørgsmål fra Folketinget rettidigt. Og at den i stedet for at rette op på problemet sminker sine svartider.

