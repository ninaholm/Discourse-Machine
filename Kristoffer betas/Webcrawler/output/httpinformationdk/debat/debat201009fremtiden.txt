Fremtidens mediestøtte: Støt nyhederne, ikke distributionen!



 Selv om vi mener, at Danmark er verdens navle, og at vi 5,5 mio. mennesker indtager en førende plads i denne verden, så må vi bare erkende, at dansk er et meget begrænset sprogområde, og at vi oversvømmes af udenlandsk information. Så hvis dansk journalistik skal have en bærende rolle i fremtidens danske mediebillede, og vi ikke bare skal overlade denne opgave helt til public service-aktørerne, kan støtte af danske medier godt forsvares.
I dag støttes dagbladenes trykte publikationer direkte via en distributionsstøtte og indirekte ved, at der ikke opkræves moms på dagbladenes betalte abonnementer. Samlet bliver det over en mia. kroner som vi, som skatteborgere, betaler for at læse nyheder på papir og få tryksværte på fingrene.
Så lang tid støtten gives til én bestemt distributionsplatform - i dette tilfælde print, dvs. trykkerierne og til distributionsvirksomhederne - kommer aviserne næppe til at ændre på dette forhold.
De sidder fastlåst på en støtte, der holder dem i skak i forhold til at flytte hele distributionen over på deres websites, personaliserede nyhedsbreve eller en direkte leverance til en iPad eller den underskov af nye Tablet PC's der skyder frem. Men dette faktum er endnu ikke gået op for landets mediepolitiske ordførere.
Debatskabende
Argumentet 'det er kun de trykte avisredaktionerne, der producerer rigtigt indhold' høres ofte i kulissen. Men sådan forholder det sig bare ikke længere: Den seriøse og samfundsrelevante journalistik finder man i dag på nettet i mindst lige så høj grad som i trykte aviser. Tag f.eks. IT-bloggeren Dorte Toft, der på business.dk og computerworld.dk satte IT-factory-lavinen i gang. Hvad med ComON.dk's afdækning af skandalen om rodet i den digitale tinglysning? Der produceres masser af debatskabende journalistik på nettet, og der kunne produceres endnu mere.
Fremtidens mediestøtte skal støtte nyhedsproduktionen og skal lade forbrugerne selv vælge, om de ønsker at betale en højere pris for en avis smidt ind ad brevsprækken, eller de vil have det på nettet eller på en iPad distributionsplatform. Lav en gennemgang af danske nyhedsproducerende medier og støt redaktionel kvantitativ og kvalitativ produktion i stedet for at støtte trykpressens dødssang.
I morgen mødes Bent Falbert, Erik Bjerager, Ulrik Krag og Christian Peytz til debatmøde om fremtidens medielandskab. Læs mere - bl.a. indlæg fra de tre andre - på www.informa-tion.dk/copenhagenclash

