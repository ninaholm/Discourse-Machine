Krigen i Ukraine er en kulturkrig



 I Ukraine fortsætter en frygteligt krig mellem separatister og den ukrainske hær. Krigen har varet i over et år og ser ikke ud til at stoppe foreløbig. Siden fredsaftalen blev underskrevet i Minsk, er over 1.000 mennesker døde, beretter FN’s Menneskerettighedskontor. Og siden konflikten brød ud i april, har mere end 4.300 mistet livet, og næsten en million mennesker er fordrevet. Det er en storpolitisk bestialsk konflikt og en regulær krig midt i Europa. Men denne krig handler først og fremmest om kultur.
En stor del af de ukrainske politikere bruger lige nu den politiske scene til at udkæmpe en kulturkrig. Og det er en kulturel krig, der er blevet kæmpet i Ukraine siden 1800-tallet.
På den ene side har vi en ukrainsk identitet med afsæt i den vestlige del af landet. De vestlige regioner har et langt og blodigt forhold til Polen, som naturligvis har præget den identitet og religion, som er vokset op i områderne. Denne arv er altså direkte med til at forme den kulturidentitet, der i dag hersker i den vestlige del af Ukraine. En identitet, der fordrer afstand, ja sågar had over for Rusland. Men vender vi blikket mod det syd- og østlige Ukraine, vil vi se en helt anderledes ukrainsk identitet. Her, i de historiske områder som Donbas og Novorossija, er den ukrainske kulturidentitet mere imødekommen over for Rusland.
Kulturel balancegang
Vestukrainere frygter for deres kulturelle identitet, og den frygt er sådan set reel. Se blot på Ukraines 10 største byer, det er kun den vestlige by Lviv, hvor flertallet har ukrainsk som førstesprog. Russisk er i overvældende grad det foretrukne sprog inden for uddannelse, handel og underholdning. En undersøgelse fra 2012 viser, at 60 procent af aviserne, 87 procent af bøger og 72 procent af tv-programmer i Ukraine er på russisk. Og internettet har blot forstærket den kraftige kulturelle rusiske dominans.
Problemet er, at hver gang de ukrainske regeringer forsøger at promovere det ukrainske sprog, fremstår det antirussisk og på grænsen til russofobi. Og det skaber så en frygt i de østlige regioner. Og det er denne hårdfine kulturbalance, som er den store udfordring for den nye regering i Ukraine.
Philip Sviatchenko, Frederiksberg

