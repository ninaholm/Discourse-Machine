Skolen skal blive bedre globalt
I 2015 skal alle have ret til grundskole, lyder ét af FN’s otte milleniummål. Dét mål er vi stadig langt fra, om end det går fremad. Hvad kan statsministeren gøre for at sikre finansieringen og kvaliteten af skolerne – ikke bare i Danmark, men globalt? Her er nogle bud
Skolen har brug for et løft - ikke kun i Danmark, men på globalt plan. Og Danmark bør gå foran.


 Regeringen er netop kommet med sit udspil til en ny folkeskolereform, der skal sikre en bedre folkeskole. Men kaster vi blikket mod udviklingslandene, er virkeligheden mere dyster end den ellers så udskældte danske folkeskole. For dér er problemet overhovedet at få børnene i skole og dernæst at sørge for, at de lærer noget. Derfor må der satses og handles nu, hvis uddannelse skal sikres en plads ikke blot på den danske dagsorden, men også på den internationale.
Statsministeren har taget det første skridt. Hun har sagt ja til at være champion for FN-generalsekretærens nye initiativ Education First, som skal sikre en ordentlig og relevant uddannelse til alverdens skolebørn. Det er altså ikke kun Emil i 7.a, der skal have relevant matematikundervisning og lære om vinkler, mens han bygger fuglehuse i sløjdlokalet. Nej, nu drejer det sig også om børn i fjerne lande som Burkina Faso og Afghanistan. Hvordan kan Danmark og den rige verden støtte dem, og hvad er udfordringerne?
Lad os som afveksling til debatterne om ny nordisk skole, privatskoler og PISA bevæge os sydpå.
Det går fremad
Tag nu f.eks. Amélie på 12 år. Lad os sige, at hun går i 4. klasse i Burkina Faso. Det er tidlig morgen. Hun har allerede fået sin motion, en times gåtur for at komme i skole. Alle timer foregår i samme lokale og med samme lærer. Fransktimen er lige startet. Klassens 52 børn (hvilket er landsgennemsnittet) har råbt »Godmorgen lærer!« De råber højt for at overdøve regnens buldren på bliktaget. Amélies mørke øjne lyser af koncentration, for hun er ivrig efter at lære sproget, som hun ikke taler derhjemme. Der undervises på fransk i alle fag fra første klasse, uanset hvilket sprog børnene taler, når de starter i skolen. Hun skriver af fra læreren i et kladdehæfte indbundet i avispapir.
To af de otte udviklingsmål, som FN’s 191 medlemsstater i år 2000 blev enige om at prøve at nå i 2015, omhandler uddannelse: Mål 2 vil sikre fri grundskole til alle, mål 3 vil sikre lige adgang for drenge og piger i skolen. Der er tre år tilbage til at indfri målene, så lad os se på, hvor langt vi er nået: I dag er der otte millioner flere børn i skole end i 1999. Amélie kunne godt være en af de mange piger, der er kommet i skole som resultat af en massiv national og global satsning på uddannelse. På ligestillingsområdet har der også været fremskridt. En ny evaluering af Danmarks bistand til Afghanistan roser indsatsen for at få flere piger i skole. Det går altså fremad, så hvorfor overhovedet fokusere på uddannelse, når de nye mål skal sættes? Det er der flere gode grunde til at gøre.
Et hurtigt klik på FN’s hjemmeside viser, at der stadig er store udfordringer. Den positive udvikling er stagneret, og vi ved allerede, at fri grundskole til alle ikke bliver nået i 2015. Det største antal børn, der ikke går i skole, findes i Afrika syd for Sahara og i Sydasien. Desuden er det ikke nok at komme i skole, det at gennemføre og afslutte sin skoleuddannelse er ligeså stort et problem. Alt for mange børn dropper ud, før de har gennemført grundskolen. Godt en fjerdedel af de børn, der fuldfører 6. klasse, fortsætter ikke deres skolegang.
Der er mange udfordringer, som skal klares, hvis uddannelse skal blive en drivkraft for vækst i udviklingslandene, som den har været det i Danmark. Tre af de vigtigste udfordringer er kvalitet, ulighed og finansiering.
Kvaliteten halter
Det stærke fokus på at få mange børn i skole det sidste årti er gået ud over kvaliteten. Det skønnes, at op til tre fjerdedele af børn i verdens fattigste lande ikke har lært at læse og skrive efter to eller tre års skolegang – for slet ikke at tale om de mere komplekse videns- og livsfærdigheder, der skal skabe demokratiske medborgere. Kvaliteten af uddannelsen er alarmerende lav i mange lande, og millioner af børn går stadig ud af skolen uden at kunne bygge en fremtid på det, de har lært.
En af årsagerne til den lave kvalitet er manglen på veluddannede lærere. Alene på grundskoleniveauet mangler man 1,7 millioner ekstra lærere for at kunne opfylde målet om alle i skole i 2015. I Afrika mangler der næsten én million lærere. I nogle lande er det nok at have fuldført grundskolen og taget et 1-månedskursus for at blive lærer. I områder med krig, som i Afghanistan, er der især mangel på kvindelige lærere, som kan være rollemodeller for pigerne og gøre dem trygge. At give lærere en effektiv uddannelse og skaffe midler til at kunne betale en ordentlig løn og sikre gode arbejdsvilkår er to af de helt store udfordringer frem mod 2015 og derefter.
Ulighed er en anden stor udfordring. Set i et globalt og et historisk perspektiv er Emil helt klart på A-holdet og Amélie på B-holdet. I dag er Danmark et samfund, hvor befolkningen har langt større færdigheder end tidligere generationers borgere. For omkring 50 år siden havde 73 procent af de 15-69-årige danskere højst ni års folkeskoleundervisning bag sig. I dag er det kun 30,8 procent. I kontrast hertil gennemfører langt de fleste børn i Burkina Faso kun seks af grundskolens 10 år. Mange kommer fra hjem, hvor forældrene er analfabeter, og undervisningens indhold er meget fjern fra den virkelighed børnene kender. Der er også andre store uligheder. I Pakistan går næsten halvdelen af børnene mellem syv og 16 år fra de fattigste familier ikke i skole. Til sammenligning er det kun fem procent af børnene i samme aldersgruppe fra de rigeste familier, der ikke går i skole.
Udsigt til fald i dansk støtte
Endelig er finansiering en af de helt store udfordringer. Det kræver omfattende ressourcer at bygge skoler, uddanne lærere, udvikle relevante undervisningsmaterialer og sikre kvalitetsuddannelse, der kan fremme udvikling, vækst og reducere fattigdom. Det går fremad, men der er langt igen. Udviklingslandene afsætter omkring 20 procent af deres nationalbudgetter til uddannelse. Danmark og andre nationale og internationale donorer afsætter hvert år store beløb til at støtte uddannelse i udviklingslandene. Med vedtagelsen af sin nye udviklingsstrategi, Retten til et liv, har Danmark valgt fremover primært at støtte uddannelse gennem multilaterale kanaler. Samtidig har Danmark siden 2009 valgt at udfase og afslutte otte store bilaterale uddannelsesprogrammer og kun videreføre sådanne i Afghanistan. Desuden ydes støtte gennem UNICEF til Myanmar og Pakistan. Hvor Danmark kompenserer med at yde større støtte multilateralt, efterlader det alligevel et finansieringshul i de lande, der udfases i. Som for eksempel i Burkina Faso, hvor Canada og Holland ligesom Danmark trækker sig ud af uddannelsessektoren. Det kan bringe landet i en meget trængt situation. Amélies situation ser altså ikke helt lys ud.
Fem anbefalinger til Thorning
Så hvilke råd kan man give Helle Thorning-Schmidt?

Hun må fastholde uddannelse som et centralt mål på den internationale dagsorden og sikre kvalitetsuddannelse, samtidig med at flere børn sikres adgang til skolegang.
Hun må gøre en særlig indsats for at skabe lige adgang til uddannelse med fokus på marginaliserede grupper.
Hun må lytte til de forslag, der formuleres af, og ikke kun for, udviklingslandene og arbejde for at skabe politisk rum til, at såvel afrikanske regeringer som civilsamfundet kan få indflydelse og udøve beslutninger.
Danmark bør fastholde sit tilsagn om en høj og fra 2014 stigende bistand til uddannelse og bruge dette til at påvirke det internationale samfund, så uddannelse fortsat er en prioriteret sektor i Verdensbanken, FN og EU.
Endelig bør Danmarks forøgelse af den multilaterale uddannelsesstøtte ikke ske på bekostning af den bilaterale støtte, som det hidtil har været tilfældet.

Lytter Thorning til rådene, kan hun være med til at sikre, at Amélie og hendes medsøstre får mulighed for at fortsætte i en bedre skole – både før og efter 2015.
 
Anne Sørensen er ph.d. og koordinator for det danske ngo-uddannelsesnetværk, som er en samling af 29 danske ngo’er, der alle arbejder med støtte til uddannelse i udviklingslandene i samarbejde med lokale partnere

