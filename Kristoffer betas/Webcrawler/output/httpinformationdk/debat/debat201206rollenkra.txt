Rollen som kransekagefigur klæder ikke dronningen
Kongehuset roses ofte for sin upolitiske rolle. Men spørgsmålet er, om den tilbagetrukne rolle efterhånden helt har undergravet regentens mulighed for at beskytte forfatningen i krisesituationer
Kongehuset – sammen med landets Højesteret – er vort forfatningsværn over for den lovgivende og udøvende magt, men det vil kræve en helt ny selvforståelse hos det danske monarki og en svær omlægning af kompetencen imellem kongehus og folkestyre at lade det ske. Her ses dronningen ved dronning Elizabeths 60-års jubilæumsfest for alverdens kongelige i maj måned.


 På højdepunktet af den europæiske gældskrise fandt tre afgørende telefonsamtaler sted. Det konkrete indhold kan vi kun gætte på, men vi ved med sikkerhed, hvad de førte til: Den græske præsident, Karolos Papoulias, afsatte premierminister George Papandreou; den belgiske kong Albert nægtede at udskrive nyvalg som kulmination på en langvarig regeringskrise og gennemtvang dermed et skifte i regeringsledelsen fra Yves Leterne til Elio de Rupo, og den italienske præsident, Giorgio Napolitano, tillod ikke Silvio Berlusconi at udskrive nyvalg, men gennemtvang hans aftræden og indsættelse af en teknokratregering under ledelse af Mario Monti.
På mindre end en måned var regeringsledelsen i tre europæiske demokratier udskiftet efter indgreb fra regenter og statschefer.
Spørgsmålet er, hvem der havde foretaget den slags opkald i Danmark, hvis landet var havnet i en tilsvarende situation. Ifølge Grundloven skulle det være dronning Margrethe, men spørgsmålet er, om hun reelt besidder den mulighed.
Grundlovens ordlyd gør det muligt for kongemagten at afsætte en regering, men statsorganernes historiske praksis danner i princippet grundlag for den konkrete fortolkning af Grundloven. Forfatningsretslig sædvane synes i litteraturen at være accepteret, når en fremgangsmåde har været fulgt ’i almindelighed, stadigt og længe’.
Vor grundlov er indskrænket monarkisk, men tillægger monarken visse beføjelser som led i at sikre kontrol og balance i vores forfatning. Laver man imidlertid det eksperiment at ’omskrive’ Grundloven, så den rent faktisk formuleres som den i dag fortolkes, vil det være indlysende for enhver, at der mangler en statschef. Faktisk gør vi en dyd ud af, at regenten er uden politisk betydning. Hver gang en kritisk stemme spørger, om det ikke er uhørt, at vi har en monark i et demokratisk land, mødes vedkommende med hovedrysten og standardvendingen om, at dronningen jo ikke har nogen politisk betydning. I praksis er der altså ingen, der umiddelbart udfylder regentens vigtige opgave med at værne om forfatningen.
Intet kriseværn
Formelt er statschefen eller regenten ellers befolkningens garanti for, at regering og Folketinget udøver deres magt inden for forfatningens rammer. Den danske grundlov drejer sig ikke kun om politiske institutioner, men også om finansiering af fællesskabet, krigsførelse og f.eks. frihedsrettigheder. Et parlamentarisk flertal kan lovgive frit, så længe det sker inden for forfatningens rammer.
Men selv i lande med parlamentariske flertal har vi netop set, at statschefer er skredet ind på baggrund af et mere overordnet hensyn til befolkningerne.
Det forfatningsmæssige værktøj, som har været anvendt, er statschefens magt til at udskrive nyvalg eller nægte at udskrive et sådant. Den afgørende omstændighed synes dermed at være, at der har siddet statschefer, der har været villige til at benytte deres forfatningsmæssige beføjelser.
Den sidste tids erfaringer rejser derfor spørgsmålet, om vi i et land med konstitutionelt monarki som i Danmark, og i erkendelse af den forvaltningsretslige praksis, som har udviklet sig, må erkende, at vor forfatnings kontrol- og balancemekanisme er blevet svækket.
Der synes at opstå en svært forklarlig overensstemmelse imellem på den ene side den tilsyneladende udbredte opfattelse, at kongemagten ikke alene er uden indflydelse, og at en sådan manglende indflydelse nærmest synes at være et politisk mål i sig selv. Mens vi på den anden side må konstatere, at statschefernes direkte indgriben synes at have været både nødvendige og formålstjenlige, når forfatningskriser i andre lande skulle undgås.
Klar når det gælder?
Grundlovens pragraf 15 er bærende for den såkaldte ’refleksbetragtning’, hvor ingen regering kan blive siddende, hvis den har et flertal imod sig. Læser man imidlertid paragraffen igennem, indeholder den ingen anvisning vedrørende regeringsdannelse. Til gengæld ligger udnævnelseskompetencen i Grundlovens program 14, som har ført til dronningerunder, forhandlingsledere og kongelige undersøgere.
Efter sin ordlyd udnævner og afskediger kongen såvel statsministeren som de øvrige ministre. Det betød bl.a., at en siddende regering valgte at træde tilbage i 1906 i forbindelse med Christian IX’s død. Og at regeringen stillede sit mandat til rådighed for den nye regent, da dronning Margrethe II 1972 besteg tronen. Og så sent som i 1993 greb dronningens kabinet angiveligt aktivt ind i forbindelse med statsminister Poul Schlüters (K) fratræden som følge af den belastende tamil-rapport.
Et forsøg på at gennemføre et statsministerskifte til Henning Dyremose (K) uden nyvalg blev afvist af dronningens kabinet, da udmeldinger (fra Det Radikale Venstre) gjorde det klart, at KV-regeringen ikke længere havde et politisk flertal bag sig.
Omstændighederne synes at antyde, at kongemagten er villig til at anvende de forfatningsskabte værktøjer til at gribe ind i dannelsen af en ny regering, når der ikke har fundet nyvalg sted. Men betyder det også, at dronningen vil udfordre skæbnen fra 1920 og dermed afskedige en regering, hvis den har et parlamentarisk flertal bag sig, sådan som det skete i Grækenland og Italien?
Giv dronningen mere pondus
Spørgsmålet er altså, om den forfatningsretslige praksis, der har udviklet sig her i landet muligvis kompromitterer demokratiske garantier, som er indskrevet i vor forfatning. Stuart Mills formålsbestemte enhver demokratisk forfatning som det værn, der skal sikre befolkningen mod ’den herskende klasse’. Men i en tid, hvor den herskende klasse netop er den af befolkningen indvalgte politiske repræsentation, bør man overveje, om folkestyret selv har udvandet og afmonteret en af de centrale kontrol- og balance mekanismer i vor grundlov.
Dette synes at være resultatet af den forfatningsretslige praksis, der har udviklet sig ved, at vort folkestyre systematisk har hjemtaget kongemagten igennem en i ’almindelighed, længe og stadig’ kompetenceudvidelse af regeringsmagten. Det har ikke blot har svækket, men formentlig reelt elimineret et værn i vor egen forfatning, som for nylig har vist sig afgørende til imødegåelse af forfatningskriser andetsteds i Europa.
Få kan f.eks. forestille sig den situation, at dronningen havde meddelt statsminister Anders Fogh-Rasmussen (V), at hun ikke ville tiltræde loven om krigsførelse i Irak, fordi hendes kabinet vurderede loven for at være forfatningsstridig (Grundlovens paragraf 19 og FN-pagten). Måske havde dronningen gjort os alle en tjeneste ved at have taget Grundloven for pålydende og indbragt spørgsmålet for Højesteret?
Da monarkiet udgør en central del af vor nationale selvforståelse og samtidig en bærende kulturværdi, vil man næppe kunne gennemføre en grundlovsændring, som indsætter en statschef, som det kendes i de republikanske forfatninger. Befolkningen vil ikke stå bag et sådant initiativ.
Den eneste mulighed er derfor, at kongemagten selv træder i karakter og vedstår sig, at kongehuset – sammen med landets højesteret – er vort forfatningsværn over for den lovgivende og udøvende magt, men det vil kræve en helt ny selvforståelse hos det danske monarki, og en svær omlægning af kompetencen imellem kongehus og folkestyre. En proces, der vil repræsentere politiske risici, som kongehuset næppe selv kan forudses at begive sig ud i.
Det politiske tema bliver derfor, om kongehuset skal støttes til at bringe forvaltningen af vor grundlov tilbage til sin oprindelige skikkelse, eller om der i stedet skal gennemføres tilpasninger af de eksisterende politiske institutioner, så den tabte kontrol- og balancemekanisme genetableres.
 
Klaus Riskær Pedersen initiativtager til visionsprojektet www.understrom.com

