I Sverige stemmer man hemmeligt



 Morten Messerschmidt hævdede i Radio 24syv-programmet Det Røde Felt den 29. december, at man ikke kan stemme hemmeligt i Sverige. Men at påstå det giver et misvisende billede af det svenske valgsystem og demokrati.
På valgstederne i Sverige tager vælgerne en seddel fra det parti, han eller hun ønsker at stemme på og går derefter ind i stemmeboksen for at afgive sin stemme. Det er den procedure, Messerschmidt kritiserer.
Men i Sverige er ethvert partis stemmesedler offentligt tilgængelige langt før valgdagen. De kan under hele valgkampen hentes i alle de valstugor, som partierne sætter op over hele landet. Derudover sender de partier, der er repræsenteret i både de nationale og regionale parlamenter, deres stemmeseddel direkte hjem til stemmeberettigede individer. I modsætning til Danmark er valgstedet altså ikke det eneste sted, hvor vælgerne får deres stemmesedler.
Den, der har lyst til at stemme hemmeligt, kan medbringe en stemmeseddel fra et af de andre steder, når han eller hun skal stemme. Derfor er Messerschmidts beskrivelse af valgproceduren dybt misvisende.
Jeg har siden 1988 stemt ved svenske valg. Og da jeg i oktober 2013 flyttede til Danmark og fik lov at stemme til kommunalvalget, blev jeg opmærksom på endnu en forskel mellem Danmark og Sverige. Jeg undrede mig over, hvor kuverten var henne. I Sverige propper man nemlig de små stemmesedler ned i forskellige kuverter. Når man kommer ud fra stemmeboksen i Sverige, kommer man altså ud med tre hvide kuverter med en stemmeseddel til henholdsvis Riksdag, Landsting og Kommun.
Så der er ingen mulighed for, at nogen vil kunne se, hvilket parti man stemmer på.
Sammenlignet med den danske afstemningsprocedure fremstår Sveriges procedure i Messerschmidts beskrivelse mildest talt suspekt. Men de to procedurer kan altså ikke sammenlignes, som han gør.
Det er naturligvis helt i orden at kritisere det svenske politiske demokrati og valgprocedure. Og ikke mindst er jeg af den opfattelse, at røster fra andre lande, som kommenterer og kritiserer det, der for os indfødte er indforståede procedurer, kan bidrage med nye og vigtige perspektiver, der giver anledning til selvkritik.
Men når ledende politikere som Messerschmidt spreder så alvorlige anklager om svenske forhold, er det altså også vigtigt, at grundlæggende fakta kommer på bordet på en ordentlig måde.
Daniel Ankarloo, København

