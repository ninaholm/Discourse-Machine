Bag masken



 Dansk politik fik i denne uge et djævelsk ansigt, og dette ansigt bæres af Peter Arnfeldt. Den tidligere spindoktor for den tidligere skatteminister, Troels Lund Poulsen (V), står i dag som selve symbolet på alt det, der er galt på Christiansborg.
Peter Arnfeldt lyver og manipulerer, og bag ham tripper en stadig længere række af ligeledes umoralske håndlangere for politikerne. De særlige rådgivere har slået vores demokrati skævt, og nu handler debatten om, hvordan disse mørkefyrster kan stækkes i deres magt og vælde.
Skal de fyres én for én? Skal de underkastes særlig kontrol? Skal de ophøjes til juniorministre som i Sverige, så deres gerninger i det mindste kommer frem i lyset?
Forslagene er mange til, hvordan tilliden til dansk politik kan genrejses efter det moralske sammenbrud, den borgerlige regering og dens rådgivere efterlod.
Peter Arnfeldt — og eventuelle medsammensvorne — skal selvfølgelig retsforfølges for ulovligt at have forsøgt at lække oplysninger om Helle Thorning-Schmidts og hendes mands skatteforhold til Ekstra Bladet. Men den eskalerende skandale er blot det seneste eksempel på skandaler med en spindoktor som hovedperson.
Spørgsmålet er imidlertid, om vi viger uden om det egentlige problem ved konstant at snakke om spindoktorerne?
For sagen er jo, at de særlige rådgivere ikke har mere magt, end deres ministre og vi medier giver dem, og her er der grund til besindelse. Det er altså ikke rådgiverne, der i realiteten regerer dette land, selv om den seneste uges debat kan efterlade det indtryk. Faktisk er deres arbejde for det meste temmelig trivielt. Størstedelen af jobbet handler om at sætte møder op for deres ministre, skrive udkast til udtalelser, besvare telefoniske henvendelser og tale med ministeren. Og de fleste rådgivere er for det meste ordentlige mennesker, der har andet end løgne og manipulationer i deres mund.
Er der da ingen problemer med rådgivernes arbejdsmoral? Absolut! Det har vi set gentagne eksempler på. Senest kunne Information i går fortælle, at rådgiverne har udviklet en arbejdsrutine, hvor de undslår sig arkivering og journalisering ved at benytte private mailadresser til at sende professionelle meddelelser. Det er ulovligt, og det er selvfølgelig en praksis, der skal standses, men hvordan har vi endnu ikke fået svar på.
På sit ugentlige pressemøde betonede Helle Thorning-Schmidt, at reglerne for spindoktorernes arbejde ikke i sig selv fejler noget. De skal blot overholdes, og det har hun fuld tillid til, at hendes regerings rådgivere vil gøre.
Men spindoktorerne er imidlertid ikke det største problem, og fastholder vi fokus på dem, risikerer vi aldrig at få stillet deres ansvarlige arbejdsgivere til ansvar. En spindoktor er jo sin ministers mund og mæle, og derfor kan deres virke ikke adskilles. Hverken politisk eller juridisk, sådan som en række jurister de seneste dage har fastslået. Selv om Troels Lund Poulsen helt usandsynligt ikke skulle have kendt til forsøget på at lække til Ekstra Bladet, så vil han være akkurat lige så ansvarlig, fordi han burde have kendt til sin rådgivers ugerning.
Ministrene fortsætter med at lade sig pakke ind i stadig flere rådgivere. Den nye regering har således ansat endnu flere end den forrige, men er det et problem? Det er op til vælgerne at afgøre. Som medier skal vi i hvert ikke klage over, at vores arbejde besværliggøres af den velvoksne garde af rådgivere.
Hvis vi bruger spindoktorerne som undskyldning, er det i virkeligheden vores egen uformåen, vi tilstår.
Journalistikkens vilkår er at stille magthaverne til ansvar for deres magtudøvelse. Den opgave er vi forpligtet på uanset antallet af rådgivere, der står mellem medierne og magthaverne. Siger vi, at vi ikke længere kan kontrollere magthaverne, så er problemet først og sidst vores eget. Og det har vi bestemt ingen grund til at sige i dag.
Men vi trænger til selvransagelse i medierne. Det er i dag bredt accepteret, at spindoktorerne som udgangspunkt taler til det, der i journalistjargon kaldes ’baggrund’ eller ’uden for blokken’. Det er vores opgave at stille politikerne til ansvar for deres gerninger og udtalelser, men hvordan kan vi det, når ministrene — med rådgiverne som mellemmænd — har fri og uhindret mulighed for at fortælle os hvad som helst, uden vi efterfølgende kan drage dem til ansvar? For det bliver konsekvensen af alt, hvad der er ’uden for blokken’, og det holder ikke.
Selvfølgelig skal politikere og alle andre kilder kunne tale i fortrolighed med journalister. Men det bør være undtagelsen frem for udgangspunktet. Denne anonymitetens maske må vi ikke pr. automatik holde op foran politikerne og deres rådgivere. Dermed deponerer journalisterne reelt deres mulighed for at efterprøve magthaverne hos magthaverne selv.
Det må ikke ske, og det ansvar må vi tage på os. 

