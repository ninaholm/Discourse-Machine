Bankerne fester, mens Europa brænder
Euroens overlevelse er kun afgørende for bankernes regnskaber. Alligevel kastes en hel generation af europæere ud i fattigdom for at redde den fælles valuta


 Mens Rom brændte, spillede Nero lyre. Han sang om plyndringen af Troja og ristede kristne på bålet. Befolkningen betalte for hans ødselhed, men han formildede dem med stadig vildere og mere sadistiske lege. Han iklædte slaver dyrehud og lod dem blive ædt af løver. Det var utrolig populært.
Jeg kan også godt lide OL, men mediedækningen er nationalistisk opium for folket. Er det virkelig nødvendigt at ignorere alle nyheder om den brændende by, mens legene løber af stablen?
Imens befolkningen ser højdespring og badminton, forsøger beslutningstagerne at redde euroen. I sidste weekend mødtes USA og Tysklands finansministre, Tim Geithner og Wolfgang Schäuble, på en lille ø ud for Slesvig-Holstens kyst for at kæmpe i den disciplin. Bankfolk og politikere i alle Europas hovedstæder deltager også i dette maraton, mens en gruppe klakører igen og igen råber, at der er ’to uger til at redde euroen’.
Desperate redningsaktioner
Fra begyndelsen af 2010 har jeg samlet udklip om, at der er ‘to uger til at redde euroen’. Alle mulige katastrofer ’kan’ være lige ved at ske. Tyskland ’kan’ beslutte ikke at redde Grækenland. Spanien ’kan’ få brug for en redningsplan, og euroen ’kan’ være på vej i afgrunden. Ifølge The Economist betyder José Manuel Barrosos seneste besøg i Athen, at en græsk exit fra euroen »kan ske i løbet af få uger«. Det kan selvfølgelig godt være, eller også kan det ikke.
Euroen har i to år været på sammenbruddets rand, ’medmindre’ visse foranstaltninger blev truffet. Disse foranstaltninger er ikke blevet truffet, men euroen er alligevel ikke brudt sammen.
For nylig sagde chefen for Den Europæiske Centralbank (ECB) samt Tyskland og Italiens ledere, at de vil »gøre alt« for at redde euroen. Det er altså deres ansvar – dermed bliver grækerne, spanierne eller italienerne fritaget for moralsk ansvar.
Alle har fråde om munden og åndedrætsbesvær, men euroen ændrer sig ikke.
Det er der derimod andre ting, der gør. Der bliver gennemført besparelser over hele Europa for at beskytte bankerne mod statsbankerotter.
For at redde eurozonen må Europa udholde en recession uden ende, og Middelhavslandene forventes at skulle kunne konkurrere på lige fod med den tyske produktivitet. Det kommer de næppe til i vores levetid, så virkeligheden er, at de bliver kastet ud i dyb fattigdom, som af og til kan afhjælpes med desperate redningsaktioner fra Berlin og Bruxelles.
Humlebiens opgradering
Redningen af den fælles mønt i dens nuværende form betyder, at en femtedel af befolkningen i Grækenland og Spanien nu er arbejdsløse. Det er forfærdeligt. Politikken gør ikke arbejderne mere effektive, den gør dem arbejdsløse. Det er økonomiens angreb på samfundet.
De politiske efterdønninger påvirker også briterne, som i denne uge fik at vide, at deres land står over for en triple-dip recession, hvad det så end er.
Den tillid, som nedskæringspolitikken skulle skabe til spanske og italienske statsobligationer, er helt fraværende. Væksten, som den skulle genskabe, er også fraværende. På nær Tyskland er hele Europa fanget i en likviditetsfælde, og selv Tyskland løber snart tør for eksportmuligheder.
Man kan godt lide euroen, fordi det var en storslået idé, og fordi den findes. Man kan lide euroen på grund af det, som kunne ske, hvis den ikke fandtes. I en usædvanlig tale i sidste uge sammenlignede ECB-chefen Mario Draghi euroen med en humlebi. Den er så dårligt konstrueret, at forskerne ikke kan forstå, hvordan den flyver, men den har fløjet i årevis og skal nu »opgraderes til en rigtig bi«.
Det kræver ifølge Draghi »mere og ikke mindre Europa«, hvilket betyder mere nøjsomhed i Sydeuropa for de nordeuropæiske bankers skyld. De er nødt til at afgive suverænitet til en »skatte-, finans-, økonomisk og politisk union«.
Europa er ved at få nok
Hvor meget længere vil de utilnærmelige eurokrater tro på, at de nødvendige konstruktioner nogensinde bliver en realitet?
At dømme efter udviklingen de seneste to år vil euroen halte videre, men det er svært at se, hvordan Grækenland og Spanien skal kunne forblive medlemmer uden store overførsler fra bl.a. Tyskland. I den sammenhæng er det værd at huske, at 70 pct. af tyskerne ønsker en græsk exit fra euroen, og halvdelen af dem vil helst være fri for euroen.
Før eller senere samler nogen mod til at indrømme, at presset på kernelandene i eurozonen vil tage af, hvis den græske og spanske statsgæld kunne omlægges, og hvis deres valutaer kunne devalueres uden for euroen. Den såkaldte krise er skabt af og for bankerne. De havde brændt sig på deres egne ansvarsløse udlån til boligbobler og ødsle regeringer. Ved at hævde at være too big to fail forlangte de en politik, som uanset omkostningerne for den europæiske økonomi gav dem sikkerhed for deres lån. De ønsker ikke et sammenbrud af blot en del af euroen, for det vil bringe deres regnskaber i fare.
Trælbundet af banker
EU’s politiske ledere er som tidligere tiders magthavere tvunget til at udkæmpe gamle krige med tvivlsomme allierede. Europæisk politik er stadig skræmt af inflationsspøgelset fra 1970’erne, som euroen ifølge den tyske regering burde have uddrevet.
Under disse betingelser tør politikerne ikke stimulere efterspørgslen, øge forbruget eller beskæftigelsen. De tør ikke skyde midler ind i realøkonomien. De lader sig rådgive af bankerne, som kun vil redde bankerne. EU’s ledere er trælbundet af finanssektoren, recessionen synes ikke at berøre dem. De ødelægger uden grund en hel generation af europæere.
Selv om folk elsker cirkus, vil de før eller siden kræve brød.
 
© The Guardian & Information 2012. Oversat af Mads Frese

