Den berettigede utilfredshed med licenssystemet
Tag til Norge, min far, lød opfordringen i en 70 år gammel dansk revyvise. Den skal her gentages overfor danske mediefolk og mediepolitikere, der sidder fast i public service-debattens frugtesløse skyttegravskrig


 Jeg kan godt forstå, at en 22-årig studerende synes, det er hamrende uretfærdigt, at hun skal betale over 2.000 kroner i medielicens, alene fordi hun har en smartphone, som hun i øvrigt aldrig eller yderst sjældent bruger til at se eller høre indhold fra DR, TV 2-regionerne, Radio24syv eller andet licensfinansieret indhold.
Jeg kan også godt forstå, at specielt dagbladene er utilfredse med, at den statslige mediestøtte i form af nul-momsen bliver mindre og mindre, da den kun gælder noget så gammeldags som papir-aviser, mens digitale indtægter skal betale fuld moms. Det koster medier og brugere hundreder af millioner ekstra.
Jeg forstår ikke, hvorfor den berettigede utilfredshed med licenssystemet og avisernes almindelige krisetilstand i Danmark har resulteret i en frugtesløs skyttegravskrig mellem interesseorganisationen Danske Medier og licensopkræveren og licensstorforbrugeren DR. En gold krig, hvor selveste kulturministeren ind imellem kaster sig ind i kampen til fordel for den ene part.
Jeg forstår heller ikke, hvorfor DR’s øverste ledelse har gravet sig lige så langt ned i skyttegraven som interesseorganisationen Danske Medier. DR lader, som om intet er sket, og opfører sig ind imellem som en ren kommerciel aktør, mens Danske Medier på den anden side fremmaner truslen fra DR som den største og mest alvorlige af alle. Den kulturelle debat om DR’s indhold synes overladt til Dansk Folkeparti. Skældsord og påstande fyger gennem luften.
Min undren deles af fremtrædende nordiske politikere og mediefolk.
»Hvad sker der for jer i Danmark,« spurgte flere medlemmer af et norsk medieudvalg, som besøgte København i sidste uge. På et public service-seminar arrangeret af de kommercielle medievirksomheder i Sverige for en måned siden oplevede jeg ligeledes en vis undren over den fjendtlighed, der præger debatten i Danmark.
Nordmænd og svenskere er høflige folk. De ønsker ikke at stå offentligt frem med kritik af det danske broderfolk. Men samstemmende var svenske, norske og finske mediefolk enige om, at den største trussel imod både public service-medier og publicistiske private medier ikke var lokal, men global i form af ikke mindst Google og Facebook. Selvfølgelig skal de store public service-virksomheders rolle, indhold og omfang diskuteres, men den fælles trussel imod både national sammenhængskraft og de private mediers økonomi kommer udefra.
Ønsket om en anden og mere konstruktiv debat er måske naivt og virkelighedsfjernt. Men i så fald er et stort flertal i det norske Storting virkelighedsfjerne og naive. I torsdags indgik Arbejderpartiet, Høyre, Kristeligt Folkeparti, Senterpartiet, Venstre, Socialistisk Venstreparti og Miljøpartiet De Grønne en aftale om norsk mediepolitik. Fremskrittspartiet står som eneste parti udenfor.
Aftalen er både konstruktiv og epokegørende. Blandt hovedpunkterne er en afskaffelse af den »socialt uretfærdige licens«, som det norske Venstres Trine Skei Grande sagde til Verdens Gang. Den skal erstattes af en særlig, mere retfærdigt fordelt medieskat (som er indført i Finland med succes for nogle år siden, og som en svensk mediekommission foreslog indført i Sverige).
Medieskatten, som holdes udenfor finansloven for at forhindre politiske stemningsskift, skal finansiere al offentlig mediestøtte, både den til private og licensfinansieringen af NRK. Ligesom i Danmark har Norge to forskellige mediestøtteordninger. Stortingsflertallet vil også styrke de private medier ved at udvide nulmomsen til at omfatte digitale aviser.
I den store tværpolitiske aftale afvises påstanden om, at den store norske public service-station NRK udgør en trussel imod papiraviserne.
»Det ville være en stor fejlslutning, at laste et stærkt NRK for den vanskelige situation, som især papiraviserne befinder sig i,« står der i aftalen, hvori det også understreges, at »det er vigtigt med en mediepolitik, som både kan bevare stærke avisredaktioner og et stærkt NRK i mødet med stærk international konkurrence på fjernsyn, net og sociale medier.«
»Tag til Norge, min far,« lød opfordringen i en 70 år gammel dansk revyvise. Den skal her gentages over for danske mediefolk og mediepolitikere.
Lasse Jensen er mediejournalist. Klummen er udtryk for skribentens egen holdning.

