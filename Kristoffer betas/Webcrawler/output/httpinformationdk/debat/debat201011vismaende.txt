'Vismændene' og velfærdsdebatten
Vismændene politiserer velfærdsdebatten gennem en ensidig diskussion af forholdet mellem privat forbrug og offentlig velfærd. I stedet burde de trække i arbejdstøjet og blandt andet gennemføre mere dybtgående analyser af, hvorledes skatter, brugerbetaling, velfærdsydelser og samfundsøkonomi kan skrues sammen, mener professor i økonomi
Det spørgsmål, vælgerne
 burde præsenteres for i velfærdsdebatten, kan formuleres ganske simpelt: 'Hvad prioriterer du højest, en (endnu større) fladskærm eller en kortere venteliste
 til kræftbehandling',
 mener professor i økonomi, Jesper Jespersen.


 Den seneste vismandsrapport, Dansk Økonomi, efteråret 2010 indeholdt den efterhånden rituelle advarsel mod den overdrevne og ikke mindst efter vismændenes mening helt uholdbare vækst i det offentlige forbrug. Denne advarsel har vismændene fremført med stigende stemmeføring igennem snart 10 år. En advarsel, som den borgerlige regering stort set ligeså systematisk har ønsket at overhøre, indtil bunden gik ud af de offentlige finanser i 2009.
Diskussionen om væksten i det offentlige forbrug holdes i en økonomi-teknisk sprogbrug, der synes løsrevet fra den virkelighed, som møder borgerne i deres hverdag. Her deles bestemt ikke den opfattelse, at den offentlige velfærd er gået over gevind. Tværtimod opleves den offentlige velfærd som værende forringet på en række områder. Dette er sket samtidig med, at familien Danmark i perioden op til 2008 år for år har øget det private forbrug. Dog har familiemedlemmerne haft en stærkt varieret oplevelse, idet de i forvejen højeste indkomster med de største boliger fik de største skattelettelser, mens en række sociale ydelser knap nok kunne holde trit med prisstigningerne.
Vismændenes rituelle advarsel rettede sig ikke mod dette skævt fordelte forbrugsorgie af fladskærme, samtalekøkkener og udlandsrejser, der udviklede sig i disse år. Nej, det var mod stigningen i det offentlige forbrug, at kritikken blev rejst - om end det var steget meget langsommere.
Regeringen vendte dog det døve øre hertil. For frem til 2008 stirrede regeringen sig blind på de store overskud i den offentlige sektor. Overskud, der stammede fra olieindtægterne i Nordsøen, fra afkastet af de stigende pensionsformuer og den lave arbejdsløshed. Det skabte den forestilling, at der samfundsøkonomisk var råderum til både betydelige skattelettelser, og at det offentlige forbrug fik et løft. Vismændenes advarsel byggede derimod på en antagelse om, at der var mangel på arbejdskraft i årene 2005-2008. Hvis det er tilfældet, så må der vælges mellem privat og offentligt forbrug; for den samme person kan jo ikke være ansat begge steder på en gang. Regeringen hævdede derimod i diskussionen med vismændene, at dansk økonomi ikke havde nået grænsen for, hvor meget beskæftigelsen kunne øges. Den gav derfor det private forbrug fuld speed og tillod samtidig en vis stigning i kommunernes forbrug i kølvandet på kommunalreformen.
Og det viste sig, at regeringen fik ret. Der var plads til både det store private forbrugsorgie og en mindre stigning i det offentlige forbrug i årene fra 2001-2008.
Hvad prioriterer vi?
Opgjort i faktisk anvendte beløb, så er det private forbrug steget næsten dobbelt så meget som det offentlige forbrug. Det private forbrug steg med ikke mindre end 213 mia. kr. fra 2001-2008, hvorimod det offentlige forbrug 'kun' steg med 120 mia. kr. I kroner og ører er det offentlige forbrug sakket bagud.
Og det er sket på trods af, at befolkningen - hvis den havde fået mulighed for at vælge - hellere ville have øget velfærd end den uendelige strøm af flæskestege, fladskærme og udlandsrejser.
Det er derfor ikke nogen tilfældighed, at omfanget af private sygeforsikringer eksploderede i denne periode.  Her var der en mulighed for at få øget velfærd ved at købe en sygeforsikring eller ved at få den som en (oven i købet skattefri) del af lønnen. Det gav de i forvejen bedst stillede husholdninger en hurtigere og mere direkte adgang til hospitalsbehandling. Borgerne valgte her velfærd frem for endnu mere privat forbrug. Tilgangen til privatskolerne taler også sit tydelige sprog. Her er der også mulighed for husholdninger at vælge (det vil sige at tilkøbe sig) øget velfærd, idet kommunerne er forpligtigede til at give tilskud til privatskoler.
Befolkningen ønsker flere velfærdsydelser; men er begrænset på de fleste områder af det offentlige udbud, som regeringen holder i kort snor. Udgiftsstigningen blev hvert år holdt i ave af udgiftsloft og snævre investeringsrammer. I stedet blev det private forbrug opprioriteret gennem et såkaldt skattestop, der reelt mindsker skattetrykket samtidig med at gentagne personskattelettelser var med til direkte at øge de disponible indkomster.
Denne politiske prioritering afspejler sig i (mis)forholdet mellem på den ene side antallet af flæskestege, fladskærme og udlandsrejser, som husholdningerne (selv) slæber hjem i form af privat forbrug, og på den anden side antallet af hospitalsbehandlinger, af lærere og af plejehjemspladser, som regeringen fastsætter år for år (det offentlige forbrug).
Til at belyse den reelle forskel i denne udvikling er nationalregnskabet en rigtig god kilde. Det årlige salg af 'fladskærme mv.' lå i 2008 18 pct. højere end i 2001; mens antallet af velfærdsydelser 'kun' var steget med 12 pct.  Lidt populært fortolket, så fyldes hjemmene op med fladskærme og årgangsvine, mens borgerne sidder i deres samtalekøkkener og venter på at få en indkaldelse til hospitalsbehandling eller på at få tildelt en plejehjemsplads. Havde borgerne mulighed for at vælge, så ville prioriteringen være omvendt - først velfærd, og dernæst en fladskærm i lidt mindre format.
Det spørgsmål, vælgerne burde præsenteres for i velfærdsdebatten, kan formuleres ganske simpelt: 'Hvad prioriterer du højest, en (endnu større) fladskærm eller en kortere venteliste til kræftbehandling'? Vi taler ikke i velfærdsdebatten om, at befolkningen skal vælge mellem enten øget privat forbrug eller mere velfærd; men derimod om, hvor prioriteringen skal ligge i fremtiden: skal vi spise, drikke og rejse relativt mere - som det har været tilfældet siden 2000, eller skal befolkningen gives mulighed for at få de velfærdsydelser, som de tilsyneladende foretrækker?
Dette spørgsmål er atter blevet relevant i takt med, at den økonomiske vækst er kommet i gang. Vismændene er i hvert fald ikke i tvivl om, at der i årene fremover vil være en årlig stigning i bruttonationalproduktet (BNP) på en-to pct.
Øget brugerbetaling?
Men hvorfor anbefaler de så en begrænsning af det offentlige forbrug? Grænsen for politisk neutral rådgivning overskrides, når de ensidigt anbefaler, at det offentlige forbrug i fremtiden bør udgøre en mindre andel af BNP, end det gjorde i 2008 (altså før krisen satte ind). Begrundelsen for denne prioritering er uklar, idet vismændene ikke i nævneværdigt omfang analyserer, hvilke muligheder der er for at finansiere vækst i velfærdsydelser frem for i det private forbrug. De undlader at diskutere, hvorledes de offentlige indtægter kan øges på en samfundsøkonomisk ansvarlig måde.
Her svigter vismændene ved ikke at gennemføre mere dybtgående analyser af, hvorledes skatter, bruger- betaling, velfærdsydelser og samfundsøkonomi kan skrues sammen. Thi højere indkomstskatter er ikke den eneste måde, hvorpå velfærdsydelser kan finansieres - grønne afgifter og reducerede skattefradrag kan være velfærdsforøgende. Ligesom pensionsområdet nærmest råber på et skattemæssigt 360-graderseftersyn.
Og hvorfor er øget brugerbetaling ikke blevet gennemanalyseret af vismændene? Her kunne der arbejdes med afbalancerede finansieringsmodeller. Brugerbetaling behøver ikke være socialt diskriminerende. Trækprocenten på vores skattekort varierer med indkomstens højde. Tilsvarende kunne der udstedes 'brugerkort', hvor den andel af udgiften til en velfærdsydelse, som husholdningen selv skal betale, varierer med indkomstens højde. Der savnes finansieringsmodeller, der kan gøre diskussionen af valget mellem privat forbrug og offentlig velfærd mere nuanceret.
Vismændene burde derfor trække i arbejdstøjet i stedet for at politisere velfærdsdebatten gennem en ensidig diskussion af forholdet mellem privat forbrug og offentlig velfærd.

Jesper Jespersen er professor i økonomi ved Roskilde Universitet og har sammen med Bent Greve redigeret 'Den offentlige sektors økonomi', der udkommer januar 2011 på Hans Reitzels Forlag

