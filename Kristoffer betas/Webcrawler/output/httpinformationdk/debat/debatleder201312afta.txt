Aftalt spil
LEDER


 
	I den gode sags tjeneste accepteres meget, og hvem kan være modstander af at skabe demokratisk engagement fra samfundets bund?

	Alligevel har socialminister Annette Vilhelmsen formået at omgøre en kamp, alle gerne kæmper sammen med hende, til sin egen hidtil største politiske krise. Ud fra helt objektive kriterier kan de fleste med demokratisk sindelag støtte, at Socialministeriet forud for kommunevalget støttede Huset Zornigs kampagne ’Stemmer på kanten’.

	Problemet er ikke, at der blev bevilget penge. Problemet er den måde, ministeren var med til at få det fikset på.

	Socialministeriet er blevet kritiseret for at yde vejledning om udformningen af ansøgningen til en støttepulje på to mio. kr. Meget bør ministeriet i denne sag kritiseres for, men ikke medarbejdernes imødekommenhed over for potentielle ansøgere. Afgørende er det blot, at alle ansøgere oplever det samme serviceniveau.

	Tilliden får dog trange kår, når det viser sig, at ministeriet sammen med Lisbeth Zornig Andersen har koordineret deres respektive lancering af puljen, så det ikke så »meget aftalt ud«, som pressechefen i Socialministeriet ifølge Politiken formulerede det.

	Den oplysning blotlægges efter, at socialministeren for rullende kamera under et tilfældigt møde i Odense meddelte Lisbeth Zornig Andersen, at »der er en million til dig«. Annette Vilhelmsens utilstedelige sagsbehandling for åben skærm skete tilmed, før Huset Zornig havde nået at sende en ansøgning.

	Annette Vilhelmsen har beklaget over for Folketinget, men hun fastholder, at Huset Zornig har ansøgt på »fuldstændig lige vilkår«. Okay, i så fald er det noget ravruskende galt i Socialministeriets omgang med offentlige midler.

	Gjorde en lignende praksis sig gældende i Erhvervsministeriets uddeling af erhvervsstøtte til private virksomheder, ville de færreste tøve med at kræve øjeblikkelig konsekvens. Men meget accepteres i den gode sags tjeneste. Spørgsmålet er hvor meget.

