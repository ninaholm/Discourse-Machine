Vindenes vilde vesten
LEDER


 Vindmøller kan splitte miljøfolk i to lejre: De, der for næsten enhver pris ønsker at opstille dem, så kloden aflastes for afbrænding af kul, gas og olie, der bidrager til den drivhuseffekt, der gør kloden varmere. Og så den anden lejr – den, der siger: Jo, vindmøller er godt, bare de ikke bliver stillet op, så de skæmmer naturen.
Herhjemme fandt de to lejre allerede for 25 år siden sammen om den indstilling, at det er en statslig opgave at udpege de områder, hvor vindmøller kan opstilles, uden at de skader land- og vandskabelig skønhed og andre naturhensyn.
Og myndighederne har været lydhøre:
For de store, egentlige havvindmølleparker blev der i 2007 gennemført et statsligt analysearbejde, der mundede ud i rapporten ’Fremtidens havmølleplaceringer – 2025’. Så langt, så godt.
For de kystnære områder, der er muligt egnede til opstilling af vindmøller, blev der i 2012 gennemført en høring, hvor organisationer, kommuner og andre kunne ytre sig. Det førte til, at et folketingsflertal sammen med de berørte kommuner godkendte seks områder til kystnære havvindmølleparker, hvor staten udbyder mølleopstilling til i alt 350 megawatt. Stadigvæk så langt, så godt.
Men, men, men. For de kystnære vindmølleopstillinger er der en alternativ rute. Den hedder i den administrative jargon: ’Den åbne dør-procedure’. Den åbne dør gør det muligt for kommercielle opstillere af kystnære havvindmøller at smutte ind i Energistyrelsen med forslag til, hvor de gerne vil stille møller op – uanset planlægningen for vindmøller. Og kan de fremlægge en tilforladelig miljøvurdering af deres mølleopstilling, skal Energistyrelsen give dem lov.
Det har staten tilmed en økonomisk fordel ved. De åbne døres møller får nemlig kun et statstilskud på 25 øre pr. kilowatt-time – svarende til møller opstillet på land. Ved de statslige udbud på de 350 megawatt kan vinderne få et langt højere tilskud på op til 70 øre pr. kilowatt-time. Energistyrelsen har nu givet tilladelse til forundersøgelser ved fem forskellige ’åben dør’-projekter og behandler i øjeblikket 28 ’åben dør’-ansøgninger.
Luk den åbne dør, for den skævvrider opstillingen af vindmøller. Sådan lød i går i Morgenavisen Jyllands-Posten budskabet fra både Kommunernes Landsforening (KL) og Danmarks Naturfredningsforening (DN).
KL-formand Martin Damm (V) erklærer, at det har overrasket ham, at der ved hans egen kommune, Kalundborg, nu er et ’åben dør’-projekt på vej i Jammerland Bugt, selv om kommunen har peget på området ved Sejerø, som nu er med i de seks statsligt udpegede kystnære mølleområder. Martin Damm siger:
»’Åben dør’-proceduren er bare en administrativ beslutning uden demokratisk indflydelse. Hvis det ender med en hel række ’åben dør’-projekter, får man jo langt flere megawatt i kystnære havmølleparker end de 350 megawatt, der var målet. Jeg tror ikke, politikerne har tænkt konsekvenserne igennem,« siger KL-formanden.
Danmarks Naturfredningsforening kritiserer planløsheden og den manglende overordnede afvejning af egnede områder. DN-direktør Michael Leth Jess siger til DR: »Det bliver let en form for wild west-planlægning, hvor en projektudvikler satser på et stykke søterritorium og måske er så heldig at få lov til at gå i gang af Energistyrelsen.«
Fra vindmølleindustrien gør repræsentanter gældende, at ’åben dør’-projektmagerne blot følger de gældende regler, og at det er staten, der har skubbet kommunerne ud af processen.
Skal man sige noget pænt om ’åben dør’-proceduren, må det være, at den bruger det private initiativ til at sikre, at der kommer gang i vindmølleudbygningen, og at den ikke blokeres af kommunal ikke-i-vores-havudsigt.
Heroverfor står imidlertid, at vindmølleopstilling kan virke som et markant naturovergreb. Derfor er det nødvendigt, at flest mulige oplever et medansvar for beslutningerne. Da kommunerne i øvrigt – hvad enten man kan lide det eller ej – er blevet de vigtigste planlæggende myndigheder i landet, er det nødvendigt at sikre deres direkte inddragelse. Vender de sig – ansvarsfrit – mod vindmøllerne, vil det skade den nødvendige omstilling af dansk energiforsyning.

