Kvinder bestyrer ... lidt mere
LEDER


 
	Stadig flere kvinder indtager bestyrelses-lokalerne i de største danske virksomheder, kunne Morgenavisen Jyllands-Posten i går melde. Hvor kvinderne for 10 år siden kun udgjorde beskedne 14 procent af bestyrelserne i C20-virksomhederne, udgør de i dag godt en fjerdedel. Kunne man stadig kalde det beskedent? Ja, det kunne man da – særlig i betragtning af at ingen af de 18 største børsnoterede selskaber har fundet en kvinde værdig som bestyrelsesformand – men det ændrer ikke ved, at det her er en god nyhed. En nyhed om at noget rykker.

	Men hvorfor rykker det? Det er nærliggende at se stigningen som et bevis for, at der nok skal komme balance i tingene ad frivillighedens vej, hvis man bare giver det tid, og derfor et stærkt argument mod al regulering og et direkte dødsstød til kvotetænkning; at det øgede antal underbygger tesen om, at de få kvinder i bestyrelserne blot afspejler det manglende rekrutteringsgrundlag i erhvervslivets top, der igen er en konsekvens af mangel på dygtige kvinder på gulvet. Og at tiden derfor vil udjævne det, efterhånden som universiteterne spytter kvinder ind i fødekæden – kvinder, der er dygtige nok til at konkurrere med det tilsyneladende uudtømmelige lager af kompetente mænd.

	Men argumentet holder ikke. For når der er kommet skub i tingene, hænger det utvivlsomt sammen med, at 2013 var det første år med lovbestemte krav for måltal for kvinders andel i bestyrelserne i Danmark. Det har f.eks.fået Carlsberg til at vedtage målet om, at 40 procent af de bestyrelsesmedlemmer, som repræsentantskabet vælger, skal være kvinder i 2017. Hvilket næppe er et tal, som de selv har fundet på, da der er et slående sammenfald med, at EU-Kommissionen vedtog, at 40 procent af bestyrelsesmedlemmerne i børsnoterede virksomheder i EU inden 2020 skal være kvinder.

	Så velkommen til den gode nyhed, der forhåbentlig ikke fører til alt for mange forkerte konklusioner.

