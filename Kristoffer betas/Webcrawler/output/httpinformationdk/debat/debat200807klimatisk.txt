Klimatiske underdrivelser
Jordens følsomhed og klimaets træghed
James E. Hansen fra NASA-s Goddard Institute for Space Studies vurderer, at den langsigtede effekt af det nuværende CO2-niveau vil indebære en øgning i vandstanden på 20-30 meter.


 I væsentlig grad baserer forudsigelser vedrørende fremtidens klima sig på iagttagelser af klimaet tilbage i tiden. Fra iskerneboringerne i de arktiske områder har vi præcis information om atmosfærens indhold af drivhusgasser og den globale middeltemperatur tilbage i tiden. Det har vist sig, at atmosfærens indhold af CO2 og den globale middeltemperatur har fulgtes meget tæt ad gennem de seneste 600.000 år. I istider har CO2-indholdet ligget omkring 185 parts per million (ppm), i varmeperioder omkring 285 ppm. Den gennemsnitlige temperaturforskel mellem istider og varmeperioder har været omkring 5 grader. Drivkraften til ændringerne har hovedsaligt været ændringer i jordens rotationsakser og bane omkring solen. Disse ret markante cykliske ændringer i klimaet har altså været styret af forbløffende små ændringer i solens varmepåvirkning af jorden.
Udgangspunktet for bekymringen vedrørende fremtidens klima er som bekendt, at vi på toppen af en varmeperiode, som vi har befundet os i de seneste 15.000 år, ved afbrænding af fossile brændstoffer har bragt atmosfærens indhold af CO2 op på 385 ppm, hvilket er en uhørt høj værdi, skabt på uhørt kort tid. Alle er enige om, at det vil medføre en global temperaturstigning. Spørgsmålet er, hvor stor en stigning vi kan vente os, hvor hurtigt den vil indfinde sig, og hvilke konsekvenser en sådan temperaturstigning vil afstedkomme hvad angår afsmeltning af ismasserne i de arktiske områder, af glet-scherne i bjergene og den deraf følgende stigning i havenes niveau.
Ingen søvnløse nætter
Det er jo ikke helt ligegyldigt, om havene vil stige med 0,5 meter, 5 meter eller 50 meter. Mens de fleste mennesker næppe ligger søvnløse ved tanken om et par graders temperaturstigning, især ikke i de nordlige tempererede zoner, vil de fleste formentlig kunne motiveres til at gennemføre selv drastiske tiltag for at hindre verdenshavene i at stige med blot 5 meter, ikke mindst befolkningen i et lavland som Danmark.
Intergovernmental Panel on Climate Change (IPCC) har i deres 2007-rapport forsigtigt skønnet, at man må imødese omkring 0,5 meter vandstandsstigninger i dette århundrede som følge af den menneskeskabte opvarmning, forudsat at vi bremser op for udledningen af CO2. Dette skøn indkalkulerer, at vand udvider sig ved opvarmning, at der umiddelbart vil frigøres drivhusgasser fra jord og vand ved opvarmning, og at en del is i havene vil smelte som følge af opvarmningen.
IPCC har derimod afstået fra at forudsige graden og hastigheden af afsmeltning fra den landfaste is i Grønland og på sydpolen, og dermed disses langsigtede bidrag til en eventuel yderligere temperatur- og vandstandsstigning. 
To tidspunkter i jordens geologiske udviklingshistorie kan kaste lidt lys over fremtidsudsigterne. Det første tidspunkt er palæogentiden, hvor der blev dannet permanent is på polerne. Det andet tidspunkt er dér, hvor CO2-indholdet sidst var af samme størrelsesorden som nu, altså 385 ppm. 
Etableringen af permanent is ved polerne skete for cirka 35 millioner år siden, og skyldtes at CO2-niveauet dengang faldt ned under 450 ppm fra tidligere væsentligt højere værdier. Det betyder i praksis, at vi kan forvente os, at al permanent is ved polerne vil smelte, hvis eller når CO2-indholdet i atmosfæren atter måtte stige op over omkring 450 ppm. Dengang verden var isfri, var temperaturen 5 til 6 grader højere end i nuværende varmeperiode, og vandstanden var 80 meter over nuværende niveau.
En langsom proces
Sidste gang CO2-indholdet i atmosfæren var oppe på 385 ppm var i Pliocæn for cirka fire millioner år siden. Dengang var temperaturen omkring 3,5 grader højere end præindustrielt niveau, og vandstanden globalt 20-30 meter over nuværende niveau. 
Meget af den nye menneskeskabte varmepåvirkning går i første omgang til at hæve oceanernes temperatur og smelte is på polerne, i Grønland og i bjergene. Det er en langsommelig proces, som strækker sig over flere årtier. Denne træghed i både varmeresponset og specielt i afsmeltningen af polaris indebærer, at vi på nuværende tidspunkt kun har oplevet en mindre del af det respons, vores allerede realiserede forhøjede CO2-niveau vil afstedkomme i løbet af de kommende årtier.
Træghed i et fysisk-biologisk respons er imidlertid ikke det samme som manglende følsomhed. Jordens fysiske og biologiske systemer er - har det vist sig i praksis - ganske følsomme, selv om det klimatiske respons på en given forandring kræver årtier eller længere før det slår fuldt igennem. 
De langsomme skift i klimaet gennem jordens historie skyldes primært, at de ændringer i jordens bane, som har drevet disse klimatiske skift, er foregået langsomt. Det er derfor ikke urealistisk, at hurtigt indsættende ændringer som seneste stigning i CO2 kan afstedkomme klimaændringer markant hurtigere end vi tidligere har set. Mens der for få år siden var balance mellem gletschernes produktion af is og lagringen af ny is, er nettoafsmeltningen fra polerne nu oppe på omkring 300 kubikkilometer is pr. år, og hastigheden af denne afsmeltning øges år for år.
Fra NASA's Goddard Institute for Space Studies (GISS) har James E. Hansen og medarbejdere gennem det seneste år publiceret en række analyser, som forsøger at kvantificere de langsigtede konsekvenser af det stigende CO2-indhold med fokus på temperatur og vandstand.
James E. Hansen påpeger, at CO2-faldet fra den isfri verden til en nylig varmeperiode var fra 450 ppm til 285 ppm eller på 165 ppm. Temperaturen faldt i samme periode 5 til 6 grader. Disse iagttagelser tyder på, at temperaturfølsomheden er omkring to grader for hver 50 ppm CO2 falder eller stiger. Det er en væsentligt højere følsomhed, end IPCC regner med. Forskellen skyldes, at IPCC ikke indregner de langsomt virkende klimatiske tilpasninger og forstærkninger i varmeresponset som for eksempel afsmeltningen af indlandsisen på Grønland og Antarktis. Ved at øge atmo-sfærens CO2 med 100 ppm, som vi har gjort i løbet af industrialiseringen, må vi derfor forvente omkring fire graders temperaturstigning og ikke de to grader, som IPCC håber på. Det betyder i praksis, at vi kun har set omkring en fjerdedel af det temperaturrespons, vi kan forvente os som følge at det øgede CO2, når de klimatiske tilpasninger har haft tid til at indstille sig.
Vandet stiger 
Vurderet ud fra situationen for fire millioner år siden, hvor CO2 sidst var lige så højt som nu, må man frygte, at dette på sigt vil indebære en øgning i vandstanden på 20-30 meter. 
James E. Hansen konkluderer, at IPCC undervurderer den langsigtede effekt af det nuværende CO2-niveau, og at man snarere kan vente sig tocifrede meter-øgninger i vandstanden end den halve meter, IPCC når frem til i deres 2007-rapport. James E Hansen advokerer derfor for, at man sigter mod maksimalt en grads temperaturstigning i forhold til præindustrielt niveau, og en reduktion i atmosfærens CO2 til maksimalt 350 ppm, altså mindre end de nuværende 385 ppm.
Hvis James E. Hansen s betragtninger er korrekte, har de senere års udmeldinger vedrørende fremtidens klima haft karakter af regulære understatements. 
I lyset af de ganske alvorlige konsekvenser blot få meters vandstandsstigning vil afstedkomme globalt, må man undre sig over, at så få klimaforskere melder lige så klart og offensivt ud som James E. Hansen og medarbejdere.
Kun klare udmeldinger fra forskerne over realistiske fremtidsscenarier vedrørende de fulde konsekvenser af de menneskeskabte drivhusgasser kan tilvejebringe den globale politiske vilje til at nedbringe disse udledninger. James E. Hansen og hans medarbejdere har med offentliggørelsen af disse analyser måske tilvejebragt det videnskabelige grundlag, som kan overbevise verdens politikere om, at der skal vedtages ambitiøse reduktionsmål vedrørende vores emission af CO2 nu, og at der skal handles konkret allerede inden for det kommende årti, hvis vi i løbet af dette århundrede skal undgå vandstandsstigninger på flere meter.
Analyserne fra NASA's Goddard Institute for Space Studies er tilgængelige på www.giss.nasa.gov/staff/jhansen.html eller www.columbia.edu/~jeh1/
Øjvind Lidegaard er professor og overlæge på Rigshospitalet.

