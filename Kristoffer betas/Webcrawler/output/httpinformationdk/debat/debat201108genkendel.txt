Det genkendelige nonsens
En nationalfundamentalistisk præsts farlige forståelse for den norske massemorders lysende rationale


Enkelte af de mange kommentarer i dønningen efter terroren i Norge har forsøgt at vride ideologisk dividende ud af ugerningen. Et af de mere bemærkelsesværdige bidrag var fra præsten Sørine Gotfredsen i en kronik i Berlingeren, der godt nok allerede har været vendt nogle gange, men som ikke desto mindre i indholdets arketype tilkommer endnu et par ord.Gotfredsen identificerede i sin indforståede tekst massemorderen med den fortvivlede ensomme idealist i krig mod de multikulturelle eller pladderpluralisterne – præstekollega Langballes ord for folk der tolererer andre landsmænds tro og baggrund. Massemorderen i Norge fremstår på den baggrund for Gotfredsen som » … det menneske, der vil bremse den evige relativering af det, vi selv kommer af, og som derfor begynder at slås«. Morderen animeres af folk som Marianne Jelved, Tøger Seidenfaden og Margrete Auken, » … fordi han [morderen] afskyr tanken om det kulturløse menneske og i ren trods selv bliver helt overordentlig konkret. Både i tanke og handling«. Det sidste kan man ikke nægte.Ifølge Sørine Gotfredsen er ulykken udløst af »det gode menneske«. De gode mennesker er dem, der betragter de traditionelle værdier relativt eller mindre absolut og formasteligt tror på sameksistensens muligheder og ligefrem fordele ved at sameksistere såvel kulturbevarende som kulturfornyende og med flere bud på religion og identitet. De er skurkene. Kort sagt, den gamle sang i brun sovs som sunget i årevis af Søren Krarup om danskhedens umistelige, uforanderlige, kristne konkrethed. Dogmet er, at muslimer og kristne ikke kan leve side om side, ikke uden at den entydige nationale kultur bryder sammen, og folk som massemorderen, med ambitionen om at redde fædrelandet, i dyb fortvivlelse tager sagen i egen hånd og kæmper for alt, hvad han har kært og » … optræder som en kristen ridder fra de gamle korstog«. Synd for den norske nationalkulturbevarende massemorder at han for tiden ikke må få aviser i cellen og hente bekræftelse i Gotfredsens referat af såvel tanke og selvfremstilling som handling.KulturblandingI flere henseender minder højrefløjens argumentation, der hos Gotfredsen finder sin logik i massemorderens adfærd, om hedengangne nationale fanatikeres militante insisteren på jøderne som den skæbnesvangre trussel mod kristen dansk kultur. Brandes og alt det der, således som filosoffen Harald Nielsen lancerede foragten, og hvor en Søren Krarup i samme ånd senere har taget fat mod islam.Også i fortiden blev kulturblandingen anset for katastrofal og kaldte på handling. Den sårbare uskyldsrene danske kultur ville lide ubodeligt, de nationale værdier var absolutte, og det var en national pligt at bekæmpe det fremmede. Jøderne besmittede den danske kristendom, mente Dansk Forening til Fremmedelementers Begrænsning. I tidligere faser af denne udgave af antisemitismen, hævdede professor, senere biskop Frederik Nielsen at jøderne, således som Mogens Camre nu udtaler om muslimerne, havde til hensigt at myrde de kristne og tilegne sig landet. Også dengang forestillede man sig at landsmænd, der relativerede begreber som nationalitet og tro, derved forræderisk fornægtede mennesket som konkret skabning i land og tro og gjorde mennesker til afgudsdyrkende abstrakter uden forankring i historie og tro, men henvist til fortvivlelsens selvhjælp. Alle skulle i kald og stand tage til takke med den plads som slægt, nation og Vorherre, eller præsten, anviste og forkaste sværmeriske forestillinger om forandringer i dette fundament. De nationalistiske teologer – bestemt ikke alle teologer i perioden – fordrede uniformitet i religion og værdiopfattelse, en fordring som Sørine Gotfredsen nu gentager. Man kan ikke løse konflikten, altså sammenstødet mellem islam og kristendom, med »pæn tale og mere tolerance«, mener hun. Problemerne skal imødegås » … med en bestræbelse efter [sic] at hævde et folks kultur og normer så entydigt, at den enkelte kan genkende sig selv i sit eget land«.Unægtelig et projekt: at hævde kulturen entydigt, så der ikke er noget at misforstå. Hvor er det nu, man også før har hørt den slags?Rastløs tidsalderMassemorderen forlangte entydighed. Et af hans krav i isolationsfængslet er ifølge aviserne, at han ikke vil spise halalkød. I det kød kan han ikke genkende sig selv, massemorderen i sit land. Her kunne man parentetisk fristes til at sige noget fælt morsomt om det norske køkken.Samtidig er massemorderen – og Gotfredsen – inde på noget centralt: magtesløsheds- og mindreværdsfølelsen ved at leve i en rastløs tidsalder, hvor alting forandres, ja selv noget så nationalt som maden. Danskere, tyskere, svenskere, englændere og nordmænd, folk i alle de lande, hvor nationalstaten slog pælerod, og lige siden, hos dem alle kommer de fremmede snigende og erobrer landene gennem ædespalten. Snart kan man ikke længere genkende sig selv i en ærlig forloren hare.I denne frustration må man, som den der kun genkender sig selv i det entydige, værge for sig, hvilket mildt sagt også er sket i nationalistisk begrundede verdenskrige, holocaust, etniske udrensninger og massemord. Metoden til at bekæmpe den slags kunne, i modsætning til falsk og forgæves spejling af sig selv i en tilbageskuende illusion om fædrelandet, ligge i identifikationen med en ny national virkelighed. De er der jo, de fremmede, de rejser ikke væk, men er for længst blevet englændere, svenskere, nordmænd og danskere. Påstanden om at problemer forbundet med denne sammensmeltning har været tiet ihjel, endsige undertrykt i debatten, er historieforfalskning. Også når den gentages.HistorieforfalskningMidt i sin forskruede forståelse for massemorderens motiver glæder Gotfredsen sig over den bramfri debattone i Danmark.Det yderste højre hævder tankeløst, at tragedien i Norge skete, fordi nordmænd ikke taler frit som danskerne. Ligesom svenskerne der fejlagtigt foretrækker sameksistens frem for grove, verbale konfrontationer. Det kan hænde, at de i Sverige kender europæisk historie bedre end Sørine Gotfredsen, der kolporterer det blindt repeterende nonsens, at kristne og muslimer ikke kan sameksistere. Det har de gjort og gør jo utallige steder – i Norge, Sverige og Danmark. Under la Convivencia i Andalusien blomstrede fællesskabet i 200 år for jøder, muslimer og kristne, før Isabella og Ferdinand, de to rabiate, kristne skvadderhoveder ødelagde det hele. Indtil da havde de tre religioner genkendt sig i sig selv og hinanden og skabt en blomstrende højkultur.Sørine Gotfredsen accepterer altså massemorderens selvfremstilling som tempelridder » … med et rationale der står lysende tilbage«. En mand der handlede i trods, fordi han ikke kunne genkende sig selv i sit land. Derfor gik han løs på de unge mennesker, der ikke har samme problem, men som skaber deres lands væsen i fredelig samklang med dem, massemorderen og Sørine Gotfredsen i deres entydige uvidenhed frygter og afskyr.Gotfredsen og det yderste højre mener åbenbart, at selve bestræbelsen på sameksistens og tolerance er det samme som kulturløshed, og at alene dét udløser attentater og massakrer. I dette natmørke rationale forekommer tragedien i Oslo og på øen endnu mere forfærdende – for Danmark og danskerne. Det norske folk er derimod rykket tættere sammen i nationalt fællesskab.En trøst, som forsoner det farlige vås som Sørine Gotfredsen og andre bringer til torvs.
