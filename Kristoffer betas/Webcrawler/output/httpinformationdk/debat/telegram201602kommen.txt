Kommentator: Clinton sad på debat mod irritabel Sanders
Det var ikke til at se, at Bernie Sanders netop har vundet primærvalget i New Hampshire, mener USA-kender.


 Hvis nederlaget til Bernie Sanders i primærvalget i New Hampshire tirsdag havde ramt Hillary Clinton på selvtilliden, var det ikke til at se det i tv-debatten mellem de to natten til fredag dansk tid.
Det mener kender af amerikansk politik Mette Nøhr Claushøj, der blandt andet er ekstern lektor i amerikanske politiske kampagner på Københavns Universitet.
- Taget i betragtning at han lige har vundet New Hampshire overvældende, er det utroligt, at hun var den, der virkede mest præsidentiel af dem. Det var ham, der virkede irritabel og frustreret, hvor hun var meget mere fattet, siger hun til Ritzau.
Debatten var den sjette mellem de to, og temaerne var gamle kendinge som sundhedsvæsen og økonomi, som er nogle af de områder, hvor de adskiller sig en smule fra hinanden.
Men Mette Nøhr Claushøj bed derudover mærke i noget nyt ved Hillary Clinton.
- Det ser ud, som om hun forsøger at komme frem med et budskab om, at hun er hende, der vil kæmpe for de sortes rettigheder, de homoseksuelles rettigheder, kvinders rettigheder og de fattiges rettigheder. Hun vil være menneskerettighedskandidaten, kan man sige.
- Hendes store problem er, hvor Sanders har en historie og et klart formål med at ville være præsident, har hendes budskab været, at hun er en god leder. Det er der ikke så meget bid i, siger Mette Nøhr Claushøj.
Det er næppe tilfældigt, at Clinton begynder at tale om fattige og sortes rettigheder netop nu.
- Det er jo helt sikkert ikke tilfældigt, at hun nævner sorte og fattige forud for primærvalget i South Carolina og de andre sydstater. Der er utrolig mange sorte vælgere dernede, hvor Clinton-parret traditionelt har stået meget stærkt.
De næste primærvalg holdes i henholdsvis Nevada og South Carolina 20. februar, før det 1. marts går løs i en lang række delstater på den såkaldte Super Tuesday.
