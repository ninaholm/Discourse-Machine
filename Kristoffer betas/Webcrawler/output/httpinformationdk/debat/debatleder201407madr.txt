Madrevolution
LEDER


 Med tænderne plantet i en radise kom fødevareminister Dan Jørgensen (S) i går med en utvetydig opfordring til de danske forbrugere: Spis dansk, lød det fra ministeren på forsiden af Berlingske.
Der er noget befriende over den bramfrihed, hvormed en af regeringens få farverige ministre forsøger at presse bedre madvaner ned i halsen på danskerne. Dan Jørgensen har benyttet agurketiden til at kalde til »madrevolution« og stiller beredvilligt op og forsvarer sine synspunkter mod beskyldninger om formynderi og arrogance. Forfriskende er det med en minister, der er lige så meget politiker, som han er administrator.
Dan Jørgensens argument er, at dansk producerede fødevarer både er sundere og produceres med større hensyntagen til dyrevelfærd. Men et mindst lige så vægtigt argument er, at klimabelastningen i det store hele mindskes, når fødevarer produceres tæt på forbrugerne frem for at skulle transporteres langsvejs fra med lastbil eller fly.
Set i det lys er opfordringen til i højere grad at købe lokalt producerede fødevarer også et sjældent rygstød til den grønne omstilling fra regeringens side.
Vist kan man – som oppositionen da også straks gjorde – indvende, at ministerens opfordring er noget letkøbt, al den stund at det er forbrugerne, som skal betale for at købe dansk producerede varer frem for importerede og måske billigere produkter. Men også forbrugerne må – hånd i hånd med erhvervsliv og politikere – påtage sig en del af ansvaret for at sikre en sundere og mere bæredygtig fødevareproduktion.
Detailhandelskæden Coop har med sit madmanifest vist, at i hvert fald dele af erhvervslivet er parat til at skele til andre hensyn end ren profit.
Dan Jørgensen kunne passende følge sin opfordring op med konkrete initiativer som f.eks. at genoplive tanken om at sænke momsen på sunde og økologiske fødevarer.

