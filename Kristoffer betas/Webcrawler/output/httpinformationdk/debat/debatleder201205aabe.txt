Åbenhedens pris



 Vi elsker billedet af den rankryggede og regelrette embedsmand, der siger fra, når politikeren forsøger at skære hjørner. Men billedet passer ikke til virkeligheden. I hvert fald ikke når vi kigger på de seneste måneders oprulning af fusk med regnskaberne i Institut for Menneskerettigheder (IMR). Her har vi fået et sjældent indblik i embedsværkets metoder, og det har ikke været et kønt syn for dem, der troede det bedste om embedsmændene.
Her var det snarere udviklingsminister Christian Friis Bach (R), der sagde fra, da Udenrigsministeriets departementschef, Claus Grube, skar hjørner.
Helt konkret har Claus Grube bag ministerens ryg korresponderet med den øverste ansvarlige for IMR’s regnskaber om, hvordan de med budgetgymnastiske øvelser kunne holde fuskeriet hemmeligt for både ministeren og Folketingets finansudvalg. Det er selvsagt en krænkelse af alle moralbegreber og ministeriets egne retningslinjer.
Endnu værre bliver det af, at det faktisk lykkedes at hemmeligholde oplysningerne, mens de intetanende politikere over finansloven besluttede at hæve bevillingen til instituttet fra 11,5 millioner kroner til 21,5 millioner kroner. Foruroligende er det, at den øverste embedsmand her reelt gør sig til politisk aktør, og derfor er Christian Friis Bachs irettesættelse aldeles velanbragt.
’Åbenhedsfanatiker,’ kalder Christian Friis Bach sig selv, og han var da også hurtigt ude, da sagen endelig landede på hans bord. Men han lod mørket sænke sig over departementets misgerninger, da han over for Folketinget undlod at forklare, hvem i ministeriet der under finanslovsforhandlingerne havde kendskab til sagen.
I dag kender vi svaret. Men vi ved også, at ministeren over for Folketinget valgte at holde hånden over sin departementschef frem for at praktisere den åbenhed, han taler om.
Regeringen bebudede inden valget et opgør med de embedsmænd, den mener, har fået alt for meget politisk magt. Det er på høje tid, at der sættes handling bag de ord.

