Et midlertidigt problem
LEDER


 Et flertal i Folketinget vil i dag stemme for forringede ydelser til to af samfundets svageste grupper: Indførslen af et kontanthjælpsloft samt en lavere integrationsydelse til flygtninge.
Regeringen har lanceret begge tiltag som en motivation for at få folk i arbejde. En overflod af fakta og undersøgelser indikerer efterhånden ellers, at begge tiltag formentlig vil have en ringe effekt på beskæftigelsen. Men regeringen holder fast i sin argumentation: De lave ydelser bliver ikke et problem, og folk skal nok komme i beskæftigelse. Basta.
Beskæftigelsesministeriet vurderer, at 24.000 kontanthjælpsmodtagere bliver ramt af loftet, men ifølge ministeriets egne beregninger er hele 72 procent af kontanthjælpsmodtagerne slet ikke parat til at tage et arbejde.
Læs også: ’Det lugter langt væk af symbolpolitik, men skadevirkningerne er koloenorme’
Dansk Socialrådgiverforening har regnet sig frem til, at 90 procent af kontanthjælpsmodtagerne har for dårligt helbred til at komme i job.
Beskæftigelsesminister Jørn Neergaard Larsens (V) reaktion på disse tal? Man bliver rask af at arbejde.
