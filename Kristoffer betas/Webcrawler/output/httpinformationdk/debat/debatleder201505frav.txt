Fravalget
LEDER


 Danmark står foran et valg mellem Thorning eller Løkke, mellem rød eller blå blok, mellem grøn og sort politik.
Men for rigtig mange danskere tegner folketingsvalget den 18. juni mest af alt til at blive et stort fravalg. Paradoksalt nok foretrækker langt de fleste vælgere Helle Thorning-Schmidt (S) som landets fortsatte statsminister, men der er fremdeles flertal for Lars Løkke Rasmussens (V) og de borgerlige partiers politik. Groft sagt er der tale om et fravalg af den enes politik og et fravalg af den andens person.
Vælgernes splittelse afspejler formentlig også en træthed af måden, den røde og den blå blok fører politik som taktik, og den træthed har skabt rum for et lille protestparti, mange i dag griner overbærende af, men som meget vel kan komme til at gøre den store forskel på valgaftenen: Alternativet i Folketinget synes at være en forudsætning for den siddende regerings genvalg, og det tænder et håb for såvel den grønne dagsorden som for centrum-venstres fremtid i dansk politik.
For selv om SR(SF)-regeringen har gjort sig selv vanskeligt at elske, så vil et genvalg være at foretrække. Helle Thorning-Schmidt mener selv, hun har gjort det nødvendige i de hårde krisetider, så vi nu står ved porten til et nyt økonomisk opsving.
»Vi har bragt Danmark ud af krisen og bevaret vores solidaritet og fællesskab,« sagde hun onsdag ved valgudskrivelsen. Sandt er det, at Helle Thorning-Schmidt i regeringsgrundlaget i ’bredeste forstand’ overtog den borgerlige regerings økonomiske politik og har gennemført en række reformer, herunder de borgerliges dagpengereform.
Regeringens reformer har utvivlsomt haft nationaløkonomisk effekt, og derfor er det ikke helt forkert, når regeringen siger, at de har ført landet igennem krisen. Men det er bestemt heller ikke helt rigtigt. Ingen national regering kan stille noget op over for de internationale økonomiske konjunkturer. Den aktuelle økonomiske vækst hænger snævert sammen med en lav rente og lave oliepriser. Den slags detaljer er dog hurtigt glemt i valgkampens hede.
Men at påstå, at regeringens projekt har været »solidaritet og fællesskab« er at tage munden for fuld. Helle Thorning-Schmidt har gentagne gange forsøgt at lappe på en dagpengereform, der aldrig har været og aldrig vil blive foreneligt med socialdemokratiske kerneværdier, hvilket har medvirket til kapningen af partiets historiske bånd til fagbevægelsen. Også på grøn omstilling har regeringen skuffet fælt, hvilket sammen med salget af DONG var medvirkende årsag til, at SF undervejs måtte erkende, at partiet er bedre egnet som holdnings- end magtparti.
Klimapolitikken savner en sammenhængende politisk vision, og undervejs har indsatsen mest af alt haft karakter af sirenesang under finanslovsforhandlinger. Men takket være de radikale har Danmark trods alt i dag en klimapolitik på internationalt niveau.
Selv om Danmark nu er ude af krisen, så er den økonomiske ulighed steget under Helle Thorning-Schmidt. Glemt blev hurtigt valgløfter om millionærskat, og helt ubegribeligt har regeringen forsømt at gøre op med den sidste rest af Anders Fogh Rasmussens skattestop: Ejendomsværdiskatten. Senest tirsdag i denne uge gentog de økonomiske vismænd deres opfordring til en gradvis indfasning af boligskatten, så ingen husejere af den grund kommer til at gå fra hus og hjem. Helt ubegribeligt er det, at en socialdemokratisk ledet regering vil videreføre et samfund, hvor nogle boligejere tjener mere på deres ejendomme om natten, end almindelige lønmodtagere tjener på at gå på arbejde om dagen. Det er socialt skævt og politisk skørt, og det er i hvert fald alt andet end solidaritet og fællesskab.
Uagtet at alt ikke har været lige kønt og – bedømt af denne avis – lige klogt, så skal det på valgkampens første dag anerkendes, at SR-regeringen har regeret med mod og vilje til at sikre det velfærdssamfund, der tegner til at blive et bærende tema i valgkampen.
Det borgerlige alternativ er strandet på floskeltale om en nulvækst i den offentlige sektor, som Lars Løkke Rasmussen trods snart fire år i opposition endnu ikke har omsat til konkret politik. I vurderingen af regering eller opposition, rød eller blå blok, grøn eller sort politik er (fra)valget ikke vanskeligt.

