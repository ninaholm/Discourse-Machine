Nødløgn over nødløgn
LEDER


 Med en stribe omhyggeligt formulerede svar til Retsudvalget forsøgte Justitsministeriet forleden at puffe sagen om to af ministeriets topembedsmænds brug af en nødløgn over for Folketinget langt væk fra den politiske dagsorden. Om manøvren vil lykkes er endnu for tidligt at afgøre.
I første omgang skal et særligt udvalg med tidligere højesteretspræsident Børge Dahl i spidsen de kommende måneder overveje, hvad der kan gøres for, at en tilsvarende situation aldrig opstår igen, for regeringen har som bekendt erklæret, at den aldrig (mere) vil benytte sig af nødløgne.
Børge Dahl-udvalget skal dog kun se fremad og ikke bagud, så det bliver ikke fra den side, at sagen om nødløgnen bliver yderligere klarlagt. Derfor vil der indtil videre fortsat være centrale dele af sagsforløbet – herunder PET’s reelle vurderinger af trusselsbilledet på Christiania den 29. februar 2012, hvor besøget blev aflyst – som offentligheden ikke kan få kendskab til.
Selv om skandalen gav anledning til voldsom politisk forbløffelse fra alle partier over, at det på nogen måde kunne være tilladt for embedsmænd at konstruere en løgn, der var tyk nok til at vælte selv Morten Bødskov, så er sådan en nødløgn ifølge Justitsministeriets svar til Folketinget såmænd på bedste vis »i overenstemmelse med den gældende retstilstand« i helt særlige situationer.
Ligeledes bifalder ministeriet, at det ikke var kritisabelt, at de to højtstående embedsmænd ikke tog notater undervejs i den hektiske proces, hvor de bl.a. overtalte Københavns politidirektør til at melde forfald til et møde med Retsudvalget, for herefter at brugte denne konstruede forklaring som en løgnagtig begrundelse for at aflyse besøget på Christiania.
Det kan måske heller ikke overraske, at ministeriet pure afviser at udlevere sagens afgørende dokumenter i fortrolig form til Retsudvalget, lige som det sikkert heller ikke kommer voldsomt bag på nogen, at de tre dommere, der i foråret har gennemført tjenesteforhør af topembedsmændene (og i maj frifundet dem), ikke selvstændigt har undersøgt, hvad der var af konkret belæg for PET’s vurdering af et farligt trusselsbillede, der nødvendiggjorde aflysningen af besøget af Retsudvalget med den til lejligheden indsupplerede Pia Kjærsgaard.
I flere partier nager mistanken nemlig om, at den nu kendte nødløgn ikke er den eneste usandhed i denne sag. Mistanken er, at der måske er lag på lag af usandheder, som endnu mangler at blive afdækket. Hvad nu hvis det af PET oplyste farlige trusselsbillede præcis den 29. februar 2012 bare har været endnu en forkert forklaring, der kunne dække over andre mindre legitime begrundelser for at aflyse besøget. Det kunne f.eks. være at undgå ekstraudgifter til at sikre en tilstrækkelig mandsopdækning af alle udvalgsmedlemmerne, hvis besøget rundt til Christianias forskellige hashboder faktisk havde udløst stenkast og ballade. Eller det kunne være et ønske om at undgå politisk ubekvemt fokus på Christianias hashsalg i den skrøbelige proces, hvor fristaden i foråret og sommeren 2012 efter lange forhandlinger overgik fra offentligt eje til fondseje.
Mindst én yderligere mistanke nager, nemlig om at forklaringen fra de to topembedsmænd på, hvorfor de ikke på et senere tidspunkt efter det aflyste besøg i februar 2012 orienterede Retsudvalget om sagens rette sammenhæng, herunder at den tidligere afgivne begrundelse for aflysningen af Christianiabesøget var løgnagtig, i sig selv er for usandsynlig til at kunne være sand.
De to topembedsmænd har således i en fælles redegørelse forklaret, at de simpelthen ’glemte’, at de få måneder forinden angiveligt havde været i den helt usædvanlige situation, der nødvendiggjorde nødløgnen. Det kom afdelingschefen og departementschefen åbenbart først i tanke om, efter at Ekstra Bladet i december 2013 afslørede dårligt samarbejdsklima og utilfredshed i PET med tjenestens daværende chef.
Den borgerlige opposition har tilkendegivet utilfredshed med Justitsministeriets svar og bebudet, at de fortsat vil bore i sagen. Om ikke andet er det løfte værd at huske på, hvis regeringsmagten skifter hænder til næste år.

