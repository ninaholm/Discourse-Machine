Tid til at kigge indad
LEDER


 
	»Europa fatter stadig ikke, hvad der foregår. Vi må forstå, at Rusland er farlig. Det er det signal, Rusland sender os, og vi er nødt til at forstå det rigtigt og handle øjeblikkeligt. For efter Ukraine kommer Moldova, og derefter bliver det et andet land.«

	- Dalia Grybauskaite, Litauens præsident

	Retorikken – især den der kommer fra de øst- og centraleuropæiske EU-lande – var til tider nærmest skinger forud for torsdagens krisemøde i EU om situationen i Ukraine og særligt om den russiske tilstedeværelse på Krim. Det er forståeligt.

	De seneste ugers begivenheder har naturligt nok vækket minder om tidligere tiders sovjetiske interventioner af de baltiske lande, Ungarn og det tidligere Tjekkoslovakiet. Tydeligst i erindringen er naturligvis Ruslands de facto-annektering af de georgiske provinser Sydossetien og Abkhasien efter krigen mellem de to lande i 2008. En annektering, der trods fordømmende retorik fra USA og EU-landenes side reelt ikke fik nogle konsekvenser for Rusland.

	Derfor er det ikke så underligt, at EU’s østlande er nervøse. Og selv om mange kommentatorer mener, at de skridt, de 28 EU-ledere torsdag blev enige om at tage over for Rusland, er skarpere end forventet, så vil de østeuropæiske ledere næppe være tilfredse.

	EU suspenderede i første omgang blot forhandlinger med Rusland om en fremtidig visa- og handelsaftale, om end stats- og regeringscheferne gjorde det klart, at næste skridt – hvis Rusland optrapper situationen yderligere – vil være indrejseforbud og indefrysning af udvalgte personers værdier i Europa. Et tredje skridt vil være økonomiske sanktioner. Intet er udelukket. USA indførte til sammenligning visa-restriktioner mod et antal unavngivne ukrainske og russiske embedsmænd tidligere torsdag og havde forinden suspenderet sit handels- og militærsamarbejde med Rusland.

	EU’s gradvise tilgang er dog fornuftig. De færreste iagttagere forventer, at sanktioner i sig selv vil få en mand som præsident Vladimir Putin til at give efter over for Vesten, og en eskalering af koldkrigsretorikken vil kun gøre det vanskeligere at 1) få Moskva til at trække sine soldater tilbage til deres baser på Krim, og 2) samarbejde om at finde en holdbar langsigtet løsning på krisen.

	Chancen for at lokke Putin til forhandlingsbordet vil være langt større, hvis EU i takt med, at de skruer op for det økonomiske pres, samtidig skruer ned for retorikken – hvor forståelig den end er.

	Det vil som udgangspunkt ikke skade, hvis EU anerkender Ruslands interesser på Krim i lyset af landenes sammenflettede historie og de mange etniske russere i landet. Det vil heller ikke skade, hvis EU forsøger at se situationen fra Krims russisktalende befolknings synvinkel. Deres kandidat vandt det seneste præsidentvalg på demokratisk vis. Nu er han blevet fordrevet af en opposition, der modsat dem ønsker, at landet rykker mod Vest.

	Det betyder ikke, at EU ikke skal stå fast på, at Rusland skal trække sig tilbage og Krims selvstyre annullere den varslede folkeafstemning om indlemmelse i Rusland, men deres synspunkter bør anerkendes.

	Samtidig må EU anerkende sin egen rolle i krisen, der som bekendt udsprang af uenigheden internt i Ukraine og mellem Ukraine, Rusland og Europa om associeringsaftalen, som ekspræsident Viktor Janukovitj nægtede at underskrive i november. Igen er det let at pege fingre ad Rusland, der unægteligt brugte koldkrigsmetoder – en blanding af økonomiske trusler og belønning – til at lokke Janukovitj til at skifte side. Men som adskillige Ukraine-kendere påpeger, skulle Ukraine slet ikke have været tvunget til at træffe det valg, netop fordi landet er så splittet mellem Øst og Vest.

	Derfor er det også uheldigt, at EU på torsdagens krisemøde besluttede at ville underskrive den politiske del af associeringsaftalen med Ukraines midlertidige regering, inden det planlagte præsidentvalg i landet den 25. maj. Dermed sender Unionen og ledelsen i Kijev en klar besked til Ukraines etniske russere om, at landet har valgt side, og at deres stemme ikke er nødvendig i det valg.

	Det var en uklog beslutning, som kun vil bidrage til at sikre, at Krim kan blive det næste Sydossetien/Abkhasien.

