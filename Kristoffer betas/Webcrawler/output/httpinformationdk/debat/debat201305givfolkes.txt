Giv folkeskolen en chance
Folkeskolereformen er i gang med at blive hastet igennem af jurister og økonomer, som aldrig har stået foran en klasse. Vi mangler en diskussion af og en enighed om det helt grundlæggende: Hvad skal folkeskolen opdrage til i en globaliseret verden
Der er en risiko for, at lærerne og folket bliver kloblet af i den nye udvikling af folkeskolen, advarer Asger Baunsbak-Jensen, der efterlyser flere folk med undervisningserfaring i administrationen af folkeskolen.


 
	Er løbet allerede kørt? Er det for sent at tænke sig om en ekstra gang, før man haster en reform igennem? Det frygtelige er, at folkeskolereformen ikke hviler på et ordentligt forberedt grundlag. Derfor mangler der en fælles forståelse mellem partierne af det vigtigste: Hvad skal folkeskolen opdrage til?

	Alt synes at handle om struktur og helhedsskole. Men det gælder noget meget dybere: fagenes plads og hele indholdet i undervisningen. Skal det gøres forsvarligt, kræver det god tid.

	Lad mig trække på lidt erfaringer med disse sager.

	I 1975 vedtog Folketinget en ny folkeskolelov, som moderniserede folkeskolen, hvorefter det i formålsparagraffen handlede om elevernes demokratiske dannelse, og der blev indført en enhedsskole med niveaudeling af undervisningen i de teoretiske fag.

	Loven blev til efter mange års forberedelse, efter at Folketinget i 1969 traf beslutning om en reform af de grundlæggende uddannelser. Målet var at skabe lige muligheder for alle og undgå social skævhed. Folkeskolen omfattede en etårig børnehaveklasse, en niårig grundskole og en etårig 10. klasse.

	Jeg var på den tid undervisningsdirektør i Direktoratet for Folkeskolen, Folkeoplysningen, Seminarier m.v., og på den tid var Undervisningsministeriet begavet med en lang række undervisningsinspektører, der som jeg selv havde erfaring med at stå i klasseværelset sammen med eleverne.

	Undervisningsminister Ritt Bjerregaard (S) forstod at trække på disse folk, som spillede en fantastisk rolle under lovens tilblivelse, og da man senere udarbejdede undervisningsvejledninger for de enkelte fag. Alene faget dansk havde en undervisningsvejledning på 66 sider.

	Til hjælp i hele processen havde direktoratet desuden over tyve fagkonsulenter i alle fag, som rejste ud til skolerne for at rådgive og hjælpe med indkøring af den nye lov.

	Ingen undervisningserfaring

	Nu har vi netop fået en ny, betydningsfuld læreruddannelseslov, og det kan blive af umådelig betydning, at den koordineres med det, der sker i fagene, når folkeskoleloven ændres.

	På den tid havde direktoratet ligeledes adskillige undervisningsinspektører for seminarierne og en række studielektorer svarende til fagkonsulenterne inden for de forskellige fag, alle med erfaring fra undervisning på seminarier.

	Når netop seminarier og folkeskole var holdt sammen i samme direktoratsenhed, var meningen at udnytte samspillet mellem dem, der uddannede lærere, og det, lærerne skulle arbejde med. I dag ligger seminarierne og folkeskolen under to forskellige ministre, og direktoraterne er historie.

	Undervisningsministeriet har fået styrelser, men der findes stort set ikke ansatte dér, som har erfaring med at undervise. De, der laver loven, er universitetsuddannede jurister, økonomer og statskundskabsfolk, men ikke erfarne skolefolk.

	Jeg spørger mig selv, hvordan ministeriet vil være i stand til at udfylde rammerne for fagene efter en ny folkeskolelovs gennemførelse? Hvor er de folk, som kan lave vejledende undervisningsplaner?

	Der er kun én vej at gå: At skabe en styrelse, som har en chef, der selv er skolemand, og ansætte medarbejdere, der kender skolen indefra. Det er en grov desavouering af lærerne at have presset dem ud af Undervisningsmini-steriet.

	Det vil være af fantastisk værdi, hvis der udvikler sig en vekselvirkning mellem skolefolk i ministeriet og de folk, der er skoledirektører i kommunerne. Skoledirektørerne skal også kunne avancere til ledende stillinger i Undervisningsministeriet. Alt dette vil sikre forbindelsesveje på tværs til gavn for skolelivet og til gavn for fagligheden.

	En ny type verdensborger

	Folkeskolen har aldrig stået over for større udfordringer.

	I Kirkeministeriet har et enigt folketing nedsat et udvalg til at se på folkekirkens fremtidige styrelse. Hvorfor har der ikke været nedsat en kommission i Undervisningsministeriet til at se på, hvordan folkeskolen kan indfri de forventninger, der er til en skole, der står midt i en informationsrevolution og midt i globaliseringen?

	Det er ikke for sent. Nedsæt det udvalg før sommerferien med forældre- og elevrepræsentanter samt lærere og folk fra kulturlivet samt foreningsverdenen, som kan forberede den helhedsskole, som befolkningen ikke har fået diskuteret, og som der er stor usikkerhed om.

	Dette udvalg skal også se på fagene. Ikke alene matematik, sprog og musiske fag, men i nok så høj grad på dansk, historie og religion.

	Globaliseringen er ikke kun økonomi, forskning og handel; det er en helt ny måde at være verdensborger på. For første gang forbinder nettet klodens folk og kulturer. Folk arbejder hver dag på tværs af landegrænser.

	Hvordan begår man sig i den verden, hvis man ikke kender de historiske, sociale, religiøse og kulturelle mønstre?

	Eleverne må have et vidensskelet at hænge alle informationerne op på – googling er ikke nok. Derfor må der undervises på tværs af historie, religion og geografi.

	Eleverne må lære om Kina, Indien og de andre fremadstormende magter. Og så naturligvis Europa – et Europa med dybe rødder til jødedom, kristendom og humanisme, med frygtelige krige, med nazisme, fascisme og kommunisme. Som nu på ny står over for mødet med islam.

	Den side af undervisningen må have højeste prioritet, om end tiden er domineret af viden og fag, der kan måles og vejes og kvalificere til markedssamfundets krav om evindelig konkurrence.

	Den teknokratiske fare

	Der er en betydelig fare for, at befolkningen ikke inddrages i den proces. Demokratiet lider under, at folket er fraværende. Lærerne skal have større anseelse. Mange sidder med en nederlagsfølelse efter konflikten, som har kostet også på selvagtelsen.

	Nu ændres der på ledelsen i folkeskolen, hvor lederne fra 2014 sidder med et større ansvar. Skolelederne og skoledirektørerne må ikke være anonyme. De skal kendes uden for skolernes og rådhusenes mure. Vi taler om kulturpersonligheder, der træder frem i debatten.

	Demokratiets største fare nu er de anonyme magthavere. Undervisningsministeriets styrelser har enorm magt, givet af dygtige administratorer, der kender til jura og økonomi – men de er anonyme. Teknokrater kan sætte demokratiet i knæ.

	Når det gælder skole, gælder det menneskelig udvikling og modning. Her skal personer træde frem med åbne holdninger og meninger, som står til debat, men som skaber forbindelse mellem forældre og lærere, skoleledere og politikere.

	Skoleledere skal ranke sig i bevidstheden om den forventning, der er til deres ledelse, hvor de skal være læhegn om skolen, men også er parate til at deltage i møder i det offentlige rum. Det bliver en ny type skoleledere, vi vil se i de kommende år, og der bliver rift om embederne. Til gavn for skolen, for eleverne, forældrene og demokratiet.

	Gør befolkningen til medejere

	De store bevægelser – arbejderbevægelsen, andelsbevægelsen, højskolebevægelsen og massepartierne – er brudt sammen og erstattet af det individ-orienterede markedssamfund. Det gør det alt andet lige sværere at inddrage folket på ordentlig vis.

	Men man må alligevel forsøge sig med et modtræk. Jeg ser Folketingets beslutning om at nedsætte en kommission til at se på folkekirkens styrelse som det klogeste eksempel på inddragelse af befolkningen. Her i maj kom kommissionen med sin første delrapport, der skal ud til diskussion.

	Meget kan nås, hvis regeringen i den kommende tid inddrager befolkningen og giver den medansvar for resultatet, når det foreligger.

	Regeringen skal ikke have flere nederlag, og folket skal frigøres for bekymringen for de anonyme magthavere. Teknokratiet skal brydes, og demokratiet skal nyskabes ved, at folket får magten tilbage.

	 

Asger Baunsbak-Jensen er præst, forfatter og tidligere undervisningsdirektør for folkeskolen

