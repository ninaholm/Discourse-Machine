Fjendebilleder



 JENS STOLTENBERGS tale i går i Oslos største moske kan ses som hans personlige bidrag til at afmontere et ti år gammelt fjendebillede. Med vanlig følsomhed og fasthed talte den norske statsminister fra centrum af det multikulturelle samfund, som Anders Behring Breivik og den yderste højrefløj vil bekæmpe.
Men deres fjendebillede er også vores fjendebillede, og vi bærer et fælles ansvar for at have fastholdt det efter terrorangrebet mod New York og Washington for ti år siden, 11. september 2001.
Fra den dag blev al verdens ondskab forenet i ét ansigt: den langskæggede muslim.
Lige siden har vi forsøgt at forstå den islamiske terrorismes årsag og anatomi. Er vi blevet klogere? Helt bestemt. Vi ved nu, at religion og ideologi kan forklare, hvorfor almindeligt troende muslimer lader sig radikalisere ud i det ekstreme. Men vi ved også, at det ikke er religion og ideologi, der får en ekstremistisk muslim til at blive til en terrorist. Det sidste skridt, fra ord til terrorhandling, skal i stedet forklares ud fra sociale og psykologiske årsager.
Det har vi brugt ti år på at finde ud af. Nu behøver vi så ikke bruge de næste ti år på at finde ud af, at de samme mekanismer også gælder for ekstremister på den yderste højrefløj.
Terroren i Norge efterlader os derimod med et andet og langt vanskeligere spørgsmål: Hvorfor skaber vores tolerante, demokratiske samfund så megen udemokratisk intolerance på den ekstreme højrefløj?
DET SPØRGSMÅL ER lige så relevant i Danmark som i Norge, men de danske politikeres foreløbige besvarelse er endt med jordstrygende forslag uden blik for problemets reelle dybde.
Justitsministeren har eksempelvis sat sine embedsmænd til at kigge reglerne for udlevering af kunstgødning efter i sømmene. Socialdemokraterne vil have nedsat en kommission, der skal anvise veje til øget kontrol med ekstreme ytringer på internettet. Og SF vil gøre halvautomatiske våben ulovlige. Hver af forslagene kan være relevante nok, men ingen af dem vil løse det egentlige problem. Det forudsætter langt mere omsiggribende ændringer på flere niveauer i samfundet.
Det er mediernes ansvar at få opblødt den ofte ensidige dækning af terrortrusler som et rent muslimsk anliggende. Vores viden om den yderste højrefløj er desværre begrænset, og der er ikke megen hjælp at hente blandt landets alt for få forskere i politisk ekstremisme.
Også efterretningstjenesterne skal have nuanceret fjendebilledet ved at rette blikket mod højre. Den norske efterretningstjeneste blev afsløret i en så bundløs uvidenhed om det ekstreme højre, at den helt blev forbigået i trusselsvurderingen for 2011. Der er ingen grund til at antage, at situationen skulle være hverken bedre eller dårligere i danske PET eller andre vestlige tjenester.
DEN NORSKE efterretningstjeneste skal imidlertid ikke kritiseres for at have overset Anders Behring Breivik. Intet samfund kan sikre sig mod en gal mands vilje og værk.
Eller som den norske forfatter Jan Kjærstad skriver i et essay på kultursiderne i dagens avis, så kan et åbent samfund ikke opbygge et værn mod den terror, der altid viser sig utænkelig, når den rammer. Det viste sig både for ti år siden i USA. Det viste sig for en uge siden i Norge:
»Historien lærer os, at 'det utænkelige' hele tiden sker, og at man ikke kan beskytte sig mod det. Men er det muligt at forstå 'det utænkelige', efter at det er sket? For mit eget vedkommende er jeg tæt på at melde pas i dette tilfælde, i hvert fald på det eksistentielle niveau,« skriver Jan Kjærstad.
Deri har han ganske ret. Ingen kommer nogensinde til at begribe Anders Behring Breiviks handlinger. Mange har i ugens løb forsøgt at reducere Anders Behring Breivik til en gal mand drevet af en ondskab, der synes ligeså uudtømmelig, som den er uforståelig. Deri har de ganske ret.
Og det er årsagen til at den norske statsminister endnu ikke offentligt har udtalt terroristens navn. Dermed adskiller Stoltenberg mand og handling. Det er klogt. For vi skal ikke indfri Anders Behring Breiviks udtalte ønske om hverken berømmelse og martyrium. Personen Breivik er komplet ligegyldig. Fænomenet Breivik skal vi beskæftige os med for at undgå gentagelser.
For om vi bryder os om det eller ej, så repræsenterer hans ondskab også en logik og en ideologi. Ligegyldigt hvor afstumpet tankegodset må forekomme, bliver vi nødt til at forsøge at forstå det for at kunne levere de rigtige løsninger på de reelle problemer.
Vi er alle medansvarlige for igennem ti år at have udviklet og fastholdt et endimensionelt fjendebillede. Lad os håbe, at Jens Stoltenberg med gårsdagens tale kan være med til at markere overgangen til en periode med en mere nuanceret debat om terrorismens uvæsen. Det bærer vi alle et ansvar for.  

