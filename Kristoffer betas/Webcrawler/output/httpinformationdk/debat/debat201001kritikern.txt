Kritikernes fejlslutninger



 Jeg er lige hjemkommet fra Amsterdam fra juleferien og ser derfor først den 26. december, at formanden for trykkefrihedsselskabet, Lars Hedegaard, er fremkommet med nogle rabiate udtalelser kort før jul, om at muslimer bl.a. voldtager deres børn. Påstande han ikke verificerer.
I et vestligt samfund som det danske, er det vigtigt, at vi kan verificere vore påstande - særligt når konsekvenserne af påstandene stigmatiserer en hel kultur. Vi kan således ikke tillade os at kritisere hele den katolske kirke, fordi den irske kirke eller dele af den har været vidne til, at tusinder af børn er blevet misbrugt seksuelt. Hvis vi ikke kan verificere vore påstande empirisk, så bør man holde sin mund, når emnet berører ømtålelige kulturelle generaliseringer.
Det, der imidlertid irriterer mig i debatten om trykkefrihedsselskabet er, at medlemmerne af selskabet ifølge kommentator Niels Krause Kjær (Berlingeren) er hæftet op på, hvad formanden for selskabet mener politisk og moralsk om dette og hint.
Trykkefrihedsselskabet er i min optik ikke en politisk organisation, men et selskab, som alene har til opgave at forsvare ytringsfriheden. Lars Hedegaard er jo heller ikke ansvarlig for, at jeg som rådsmedlem i selskabet advokerer for zionismen.
I den aktuelle sag om Lars Hedegaards idiosynkratiske udtalelse om muslimer har politisk kommentator Niels Krause Kjær som sagt forsøgt at gøre medlemmerne af trykkefrihedsselskabet ansvarlige for Lars Hedegaards rabiate udtalelse om muslimer.
Hvis vi accepterer Lars Hedegaard som formand for trykkefrihedsselskabet, er vi, ifølge Krause Kjær, islamofobiske og slette mennesker, og omvendt hvis vi fjerner ham, er vi nogenlunde ordentlige mennesker. Lars Hedegaards tåbelige udtalelser kan selskabet imidlertid aldrig være ansvarlige for.
Vi er alene som medlemmer ansvarlige for selskabets formål. Hvad Lars Hedegaard, Katrine Winkel-Holm eller Thue Kjærhus mener om politik, moral og religion er således ikke selskabets sag. Hvis vi valgte at følge Krause Kjærs anbefalinger, reducerede vi jo netop selskabet til at være en politisk klub, som skal forsvare moralen og politiske standpunkter.
Det var netop det, som skete med PEN under Muhammed-konflikten. PEN forholdt sig politisk og moralsk til en sag, som alene var et spørgsmål om ytringsfriheden.

