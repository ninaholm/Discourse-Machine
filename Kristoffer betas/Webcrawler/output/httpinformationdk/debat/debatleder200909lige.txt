Ligeløn ved et tilfælde



 De, der mener, at ligestilling mellem mænd og kvinder er fuldt ud opnået i Danmark, bør studere en principiel højesteretsdom fra i går. Den giver en kvindelig kundekonsulent medhold i, at hendes arbejdsgiver uretmæssigt har udbetalt hende mindre i løn end to mandlige kolleger med samme job. Og så kunne man jo læne sig tilbage og glæde sig over, at ligestilling i Danmark er opnået ad juridisk vej, og at lovgivningen fungerer, når det drejer sig om at sikre lige løn mellem mænd og kvinder. Men det er netop, hvad man ikke kan tolke ud af Højesterets dom. 
For kvinden opdagede nemlig ved et tilfælde, at hendes to mandlige kolleger indkasserede 7.500 kroner mere om måneden, selv om de havde mindre omsætning og lavere anciennitet. Problemet er, at folk ved simpelthen ikke, at de har en sag, fordi køns­opdelte lønstatistikker ikke er tilgængelig på mere end 15 procent af det danske arbejdsmarked. 
Det har regeringen sørget for med en lov, der kræver, at det kun er firmaer med flere end 35 ansatte, og hvor mindst ti ansatte er mænd eller kvinder, der udfører det samme arbejde, der skal lave kønsopdelt lønstatistik. Loven fra 2007 har ikke ført til, at der bliver ført flere ligelønssager. Så status oven på Højesterets dom i går må være, at hvis folk faktisk opdager, at de har en sag, så kan den vindes. De mangler bare værktøjerne, der kan skaffe dem indsigt at føre en sag på. 
Og dem vil regeringens ligestillingsminister Inger Støjberg (V) ikke ryste op med, selv om hun – senest af FN’s ligestillingskomité – er blevet konfronteret med, at det er her, skoen trykker. Hun mener, at hensynet til den enkelte lønmodtagers anonymitet må vægtes højere end hensynet til at gøre noget ved det såkaldt uforklarlige løngab mellem mænd og kvinder, som ikke kan tilskrives forskelle i uddannelsesniveau, erfaring og arbejdsfunktion. 
Et løngab, der alt efter beregningsmetode enten er stigende eller frosset fast de senere år til trods for, at kvinder bliver bedre og bedre uddannede.
Ergo argumenterer Støjberg for en totalt ubrugelig lov. Man må spørge ligestillingsministeren, hvem kønsopdelt lønstatistik gavner mest? Arbejdsgiveren? Eller de ansatte, der kan bruge oplysninger om kollegers løn til at presse deres egen i vejret? I Sverige kan lønmodtagerne sagtens finde ud af at håndtere åbenhed omkring løn, idet deres tillidsrepræsentanter har adgang til lønoplysningerne.
Arbejdsgivere vil givetvis klynke over, at dommen kan afskære dem fra at føre individuel lønpolitik. Det er imidlertid ikke tilfældet. De skal bare sørge for, at de har et stringent system for lønfastsættelsen, der er kønsneutral. Højesteret udtaler, at netop »manglen på skriftlige retningslinjer til belysning af principperne for lønfastsættelsen i virksomheden, måtte skærpe kravet til arbejdsgiverens bevisførelse for, at ligebehandlingsprincippet ikke var blevet krænket.«
Inger Støjberg skal være ualmindelig tungnem eller direkte imod mere ligestilling, hvis hun ikke kan se, at højesteretsdommen effektivt belyser, hvorfor loven om kønsopdelt lønstatistik slet ikke er vidtgående nok.

