Pensionskapitalen som ny drivkraft
Befolkningen må have dispositionsretten over deres pensionsformue. Det kan give pensionskapitalen en større rolle i en økonomisk revitalisering


 
	En vækstplan til 75 milliarder kroner og en plan for bedre produktivitet lyder flot, men hvor er de konkrete projekter, som kan skabe mærkbare forandringer? Hvem har beslutningsmyndigheden?

	For nylig kørte jeg ned i parkeringskælderen på en nyetableret station i Xuzhou midt i Kina, midt i en helt ny bydel, og kunne tage rulletrappen op til hurtigtoget, og to en halv time senere var jeg i Shanghai, 600 km sydpå.

	I år 2020 vil 20.000 km hurtigtogbaner bringe Kina ind i fremtiden med en ny form for transport.En række danske pensionskasser og ATP har taget initiativ til store privatoffentlige projekter, men de vil f.eks. ikke investere i helt nye jernbaneforbindelser, men kun i ’tilstødende aktiviteter’ såsom parkeringshuse ved stationerne. Altså kvarte løsninger i forhold til de totalprojekter, som kineserne forstår sig på, som når de knytter trafik, urbanisering, eksport og grøn energi sammen.

	Kunne vi ikke skabe hurtigtogsforbindelser i Danmark med helt nye stationer uden for Aarhus og andre byer, så der kan etableres grønne, alternative bymiljøer, der kombinerer boliger og erhverv med let adgang til den skønneste natur i verden?

	Pension skal investeres aktivt

	Det, der mangler, er nye drivkræfter oven på den aktuelle, selvskabte krise. Hvordan genskabes dynamikken? Det kan ske ved at give borgerne dispositionsretten over deres pensionspenge. Pensionskasserne er landets største private kapitalmagt – op imod 2.000 milliarder kroner.

	Lægger man ATP og LD til, er pensionsformuen på over 3.000 milliarder kroner. Ejerne af de ’private’ 2.000 milliarder kr. kan bare ikke bestemme, hvad pengene skal bruges til. De er båndlagt af arbejdsmarkedets parter og politikerne.Det er barokt, at borgerne finder sig i det, når man ser på, hvor elendig en pension de fleste får. I min e-bog på BT, Tjen en million – Flyt din pension, har jeg beregnet, at en million danskere får en million kroner for lidt i pension, fordi deres pensionskasser forvalter pengene elendigt. De får en million kroner mindre end kollegerne i de bedste pensionskasser, selv om de hvert år i 30 år indbetaler nøjagtigt det samme.

	Pensionsopsparerne, det vil sige hele den voksne befolkning, må have friheden til at placere pengene, hvor de får det bedste afkast. Det vil helt givet skabe interesse for, hvordan pengene bruges. Mange betragter pensionen som noget, der kun vedrører pensionisttilværelsen. De overser, at kapitalens forvaltning hver eneste dag er afgørende for levestandarden her og nu – og på sigt.

	Hvis pensionsopsparerne f.eks. beslutter, at de vil bruge 10 procent af deres egne penge – det vil sige 200 milliarder kroner – til ny industriproduktion, en bedre infrastruktur eller et bedre uddannelsessystem, vil det få en enorm effekt. Folketinget har ikke mulighed for at træffe beslutninger om så store investeringer. Pengene er ikke til rådighed. En del af midlerne kan også bruges på at hjælpe en større del af erhvervslivet i vækstlandene, og det vil fremme forståelsen af den globale verden.

	Et ægte folkestyre

	Men det kræver, at pensionsopsparerne har dispositionsretten. De skal kunne gøre brug af den ret i forvaltningsselskaber eller fonde, de overdrager pengene til, og de kan gå et skridt videre og etablere en landsdækkende organisation, der fastlægger nogle retningslinjer for forvaltningen af pensionen i de forskellige fonde, f.eks. via årlige afstemninger. De kan etablere et sekretariat for organisationen eller hver af fondene med kompetente eksperter og investeringsforvaltere, som kan give et effektivt modspil til eksisterende finanshuse, organisationer og politikere.

	Hvis pensionsopsparerne på den måde etablerer en kompetent organisation til at forvalte deres egne penge, vil de blive den største økonomiske magthaver i landet – større end erhvervslivets organisationer og fagbevægelsen. Det vil skabe en udfordring og konkurrence, som alle i samfundet har brug for. Så bliver der ikke tale om hverken fondskapitalisme eller fondssocialisme, for magten ligger hos den enkelte. Så er det ikke bare folkets røst, men også folkets penge, som politikerne – og investorerne – skal lytte til.

	Mange vil utvivlsomt sige, at det kan borgerne ikke tage stilling til. Hvorfor ikke, hvis de kan tage stilling til euroen ved en direkte afstemning eller til efterløn og skattepolitikved et valg? De, der har skabt økonomisk kaos i de seneste 10 år, er parlamentarikerne i stort set alle vestlige lande.

	Hvis hver eneste borger i praksis bliver en økonomisk-politisk aktør gennem dispositionsretten til pensionsformuen, får vi et ægte folkestyre. Det er måske forudsætningen for at få et mere stabilt og handlekraftigt samfund.

Hugo Gården er journalist og bosat i Shanghai

