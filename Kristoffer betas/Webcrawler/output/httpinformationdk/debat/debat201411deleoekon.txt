Deleøkonomien har brug for et akut virkelighedstjek
Der tales meget om deleøkonomi for tiden, og det kan der være såre gode grunde til. Desværre fortaber de sig til fordel for en ofte ukritisk hyldest til deletanken og de virksomheder, der gerne vil associeres med den
’Sharing is the new buying’, lyder det blandt andet. Det illustreres med det ofte gentagede bonmot: ’Man har ikke brug for en boremaskine så meget som det hul i væggen, den kan lave.’ Det lyder besnærende, men noget står alligevel usagt: Man må ikke bore huller i væggene på de lejligheder, der deles på Airbnb.


 Afhængigt af udsyn og ståsted virker delingstanken tillokkende og måske ganske lovende. Især i en situation hvor mange efterspørger ikke bare bæredygtige løsninger på enkeltstående problemer, men prototyper på en ny orden. Noget, der kan transformere den måde, vi forstår og tilgår ressourcer, produktivitet og værdiskabelse på.
Der er mange gode grunde til at beskæftige sig med feltet. Men den populære fremstilling indsnævrer dets fokus og præsenterer et forsimplet billede.
Her må man bemærke to generelle og ganske udbredte tendenser. Hver på deres måde optræder de som symptomer på den gode vilje, der florerer blandt feltets fortalere, men som i sidste ende forlænger det system, man hævder at distancere sig fra.
Konkret manifesterer den første tendens sig som et ret banalt semantisk bluff. Man taler om deling, hvor der øjensynligt er tale om en form for udlejning, bytte eller sågar salg af produkter, ydelser og andre ressourcer. Eksemplerne er legio. Vi deler vores lejligheder på Airbnb, vi deler hinandens biler på Uber eller MinBilDinBil, vi deler ud af vore tilegnede evner og kompetencer på Taskrabbit eller Mechanical Turk. Ligesom vi angiveligt deler ud af den ledige plads, vi har i bagagerummet, når vi transporterer andres ting via Bringers.
Hver for sig kan disse platforme for udveksling af produkter og ressourcer byde på interessante udviklinger, hvor det især bemærkes, at man som privatpersoner effektivt kan udbyde og udveksle ydelser hinanden imellem, og hvor man derfor omdirigerer en del af pengestrømmen. Men det ændrer ikke ved, at der så langtfra er tale om deling.
Deling tager stikket hjem
Som et minimum kan man forvente, at deling indstifter en grad af gensidighed mellem de udvekslende parter, der ikke kendes fra den almene transaktionsøkonomi. For den er helt grundlæggende asymmetrisk. By design. Når man udlejer sin lejlighed, sin bil eller sin parkeringsplads gennem Parkatmyhouse.com, så er brugsretten altid begrænset og foranlediget af en økonomisk transaktion fastsat af ejeren. Når dette bluff har stået på ganske uimodsagt fra de mange virksomheder (samt deres ofte kapitaltunge investorer), som vi hyppigt gør til bemærkelsesværdige eksempler på den nye udvikling, skyldes det, at de drager fordel af at blive associeret med deling frem for at blive præsenteret som eksempelvis en udlejningstjeneste. Delebiler tager stikket hjem. Det gør privat taxiservice ikke for tiden. Der spekuleres ganske direkte i den kapital – vi kan kalde det goodwill – hvor delingstanken i mange kredse antages som et mere retfærdigt og bæredygtigt alternativ til den konventionelle økonomi.
En nærmest absurd situation opstår, hvor forskellige former for såkaldt sharewashing drives frem, ikke af de berigede virksomheder, men snarere af et uensartet kor af aktivister, startup-iværksættere, konsulenter, journalister og politikere med smag for alternative vækstpotentialer.
Mere end forbrug
Den anden tendens optræder som et symptom på vores svækkede forestillingsevne. Her tales om deleøkonomi, som om dens omfang blot rækker til at beskrive en ny og forandret forbrugeradfærd. Frem for at eje foretrækker mange at dele. Sharing is the new buying, lyder det blandt andet. Det illustreres med det ofte gentagede bonmot: »Man har ikke brug for en boremaskine så meget som det hul i væggen, den kan lave.« Det lyder besnærende, men noget står alligevel usagt: Man må ikke bore huller i væggene på de lejligheder, der deles på Airbnb.
Af den konstatering kan man udlede en større pointe. Så længe vi kun tilgår deleøkonomi som forbrugshandlinger, begrænser vi os til at udøve den på et grundlag, der forudsætter, at den eksklusive råde- og brugsret, vi kender fra almindelige transaktioner, forbliver intakt.
De fleste delingstjenester, der vokser frem for tiden, fungerer således kun, fordi nogen ejer noget. Uden dem ville ingen udvekslinger finde sted. Det gælder både de varer og ydelser, der udveksles mellem folk, men også – og det er mere afgørende – de platforme, der udveksles på.
En del er ejet og kontrolleret af investorer, der vælger en bestyrelse, som de tror kan maksimere profitten. Det gøres typisk ved at markedsføre ’delingen’ til et mere købestærkt publikum ved at hæve gebyrer eller ved at sælge brugerdata til tredjepart.
Man kan sige, at en del deleøkonomiske virksomheder udgør en fejlkonstruktion, der før eller siden vil kompromittere selve det værdigrundlag, som deletanken bringer for dagen.
Derfor må vi også se på, hvornår der er mere på spil end simpel adgang til webplatforme og produkter, andre har råderet over. Her opleves en udvidelse af den gensidighed, der opstår mellem eksempelvis en organisation og dennes brugere. Det er nu ikke så meget et spørgsmål om adgang, men snarere om hvilken kollaborativ udfoldelse, og dermed også produktions- og innovationskraft, adgangen gør mulig.
Der kan være tale om adgang til kapital, som man ser det på de knopskydende crowdfunding-platforme, der finansierer forskellige foretagender. Eller organisationer, der opnår adgang til ideer og viden på OpenIdeo eller danske TAG DEL, hvor man sætter udfordringer i udbud til åbne innovationsmiljøer.
En foreløbig barriere
Deling handler også om en indsats med henblik på at understøtte andres virkelyst og udvikling. Det gør flere offentlige såvel som private organisationer, der stiller åbne data til rådighed for et sammenrend af projektmagere og iværksættere, der kan bruge alt fra trafik- til vejrdata, når de vil bygge eller forbedre produkter og tjenester.
I videre forstand handler det ikke længere om adgang til ressourcer eller produkter, andre har skabt, men om mulighed for at øve indflydelse på de grundlæggende informationer, design, infrastrukturer, byggeklodser, ja, selve koden.
Man fristes derfor til at kalde denne type projekter og organisationer for open source, hvilket også indikerer, at selve råderetten over ressourcer og redskaber er social eller distribueret frem for centraliseret.
På mange måder er deleøkonomien, som den for det meste forstås og efterleves for tiden, en foreløbig barriere. Det er partielle løsninger på de forkerte problemer.
Man følger ikke ideen om deling derud, hvor den reelt ændrer forholdet og dermed værdikæden mellem en organisation og dennes kunder, brugere, medlemmer eller samarbejdspartnere.
Gjorde man det, ville ambitionen om øget deling blive et middel og ikke et mål, der skubbes over på forbrugere. Som flere institutioner og virksomheder allerede er i gang med, må man udforske potentialerne i at dele både information og data, men også de mere strukturelle forhold som ejerskab og kontrol, fortjeneste og risiko med mange bidragende parter.
I sidste ende gælder det, at så længe vi kun ser deleøkonomi som et spørgsmål om forbrugeradfærd, vil vi være ude af stand til at udvikle de redskaber, der skal til for at udbygge den kollaborative handlekraft samt den værdi, det kan indløse for samfundet.
Christian Ingemann er partner i researchbureauet Solobeta

