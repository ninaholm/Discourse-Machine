Baltic Pride afslører homofobien i EU's baghave
Hvis Baltic Pride i dag bliver gennemført i Litauen, vil den, trods sin beskedne størrelse, have stor betydning for ikke kun homoseksuelle, men også andre mindretals rettigheder i hele Østeuropa
Pridedeltagere blev overfaldet af moddemonstranter i Riga i 2005. Billedet her er fra en mere fredelig pride - i Riga sidste år.


 Vejen til Baltic Pride 2010 har været lang og bumpet. Den lille parade for homo-, bi- og transseksuelle, der - hvis alt går vel - i dag finder sted i Litauens hovedstad, Vilnius, vækker stærke følelser hos både myndigheder og befolkning, og minder os iagttagere om, hvor stort et problem homofobi stadigvæk udgør i denne region.
For trods Litauens status som EU-land og de forpligtelser, dette medlemskab giver, har myndigheder og parlament gjort, hvad de kunne, for at forhindre Baltic Pride og den menneskerettighedskonference og filmfestival, som afholdes forud for selve paraden. Først med Amnesty i ryggen har organisationen Lithuanian Gay League, der arbejder for homoseksuelles rettigheder i Litauen, fået taletid hos myndigheder og politi og indhentet en tilladelse til afholdelse af paraden den 8. maj.
Modvilje og chikane
For få dage siden meddelte den offentlige anklager i Vilnius dog, at den vil behandle en anmodning om at få tilladelsen til priden trukket tilbage. Påstanden lyder, at priden vil forstyrre den offentlige ro og orden, selv om Litauens politi efter møder med Amnesty har lovet, at de vil beskytte pridedeltagerne mod de mange ofte voldelige moddemonstranter, som man ved dukker op. Heldigvis faldt sagen ud til pride-arrangørernes fordel.
Retssagen er kulminationen af et langt planlægningsforløb op til Baltic Pride, hvor arrangørerne gentagne gange har mødt modvilje og direkte chikane fra myndighedernes side.
Tanken om, at omkring hundrede homoseksuelle går på gaden med bannere og flag, er for stor en mundfuld for Vilnius' myndigheder, der har gjort, hvad de kunne for at få priden forbudt. At flere hundrede nationalister og nazisympatisører tidligere på året planlagde en parade, der bl.a. førte dem forbi en gammel jødisk kirkegård, vakte langt færre bekymringer hos byrådet.
Den voldsomme historie
Det er langt fra første gang, at fordomme og nationalisme vanskeliggør afholdelsen af prides for homoseksuelle i denne del af verden. Pridens voldsomme historie starter i Riga, Letland, hvor deltagerne i 2005 blev fysisk og verbalt overfaldet af moddemonstranter. De lettiske myndigheder mødte international kritik for ikke at have ydet tilstrækkelig beskyttelse, men alligevel gentog overgrebene sig ved en pride året efter i Tallinn.
Samme år forbød byrådet i Riga en ny parade, da truslen mod deltagerne var for stor. Da der i stedet blev afholdt et arrangement i en kirke for at sympatisere med den aflyste Riga Pride 2006, blev de tilstedeværende overfaldet med æg og afføring. De seneste to års prides har haft Amnesty med som observatør og er forløbet uden voldelige overfald. Paraderne er dog blevet mødt med store moddemonstrationer, uvilje hos myndighederne og har været så godt gemt af vejen, at de ikke har været synlige for den brede del af befolkningen.
I år er udfordringen endnu større, og Baltic Pride 2010 er konstant stødt på problemer. Så nægtede busselskabet at køre paradedeltagerne til og fra priden. Så blev ejeren af den biograf, der huser den planlagte filmfestival, indkaldt til disciplinære samtaler af myndighederne. Så argumenterede Litauens politi for, at pridens deltagere må hyre private vagtværn, hvis de ønsker beskyttelse mod aggressive moddemonstranter. Og nu overvejer statsanklageren altså, om tilladelsen til priden skal annulleres.
Homofobisk lov
Homofobien i Litauen er et problem på alle samfundsniveauer. I marts vedtog parlamentet i Litauen en lov om »beskyttelse af mindreårige mod den skadelige effekt af offentlig information«.
I sin oprindelige version forbød loven offentliggørelse af »information, som agiterer for homoseksuelle, biseksuelle og polygame forhold« på steder - det offentlige rum og medier - som er tilgængelige for unge under 18 år.
Men efter en overhaling fra EU-Parlamentet fik loven en ny ordlyd, idet alle direkte referencer til homoseksualitet blev fjernet. Alligevel brugte 53 parlamentsmedlemmer loven som afsæt i forsøget på at få priden forbudt.
»Det er tydeligt, at et af målene med paraden er at vise en positiv attitude over for ikke-traditionelle familiemønstre«, lød en del af underskriftsindsamlingens kritik.
Et symbol på rettigheder
Amnesty står bag Baltic Pride-arrangørerne og sender delegationer fra 20 lande til Vilnius for at beskytte og overvåge paraden. Via pres udefra vil Baltic Pride kunne gennemføres på fredelig og synlig vis, og paraden vil stå som et klart signal til både borgere og myndigheder om, at menneskerettighederne gælder for alle befolkningsgrupper.
Når Baltic Pride i dag gennemføres, vil den, trods sin beskedne størrelse, have stor betydning for ikke kun homoseksuelle, men også andre mindretals rettigheder i hele Østeuropa. Paraden er et symbol på de rettigheder, som homo-, bi- og transseksuelle dagligt kæmper for i regionen og på den diskrimination og begrænsning af ytrings- og forsamlingsfrihed, de oplever. Mindretal udsættes for et mønster af menneskerettighedskrænkelser, som er en skamplet på Europa og på EU. Derfor må EU fortsat lægge pres på sine nye medlemsstater for at sikre, at diskrimination hverken er at finde i lovgivning eller praksis.

Lars Normann Jørgensen er generalsekretær i Amnestys danske afdeling

