Vandmiljøglæde
LEDER


 Nøjsom lærer man at blive, når det drejer sig om gode miljønyheder. Her er én: På et møde forleden i Dansk Selskab for Marinbiologi kunne forskere fortælle, at danske og udenlandske vandmiljøplaner virker. Sådan at forstå, at vandmiljøtilstanden i de åbne dele af Østersøen samt Kattegat ikke længere forringes. Med et nyt analyseværktøj har forskerne gennemgået miljødata helt tilbage til 1901. Efter årtier med et stigende indhold af kvælstof og fosfor og deraf følgende algevækst og iltsvind er der nu tegn på et beskedent fald.
Det er et gok til dem, der har hævdet, at det ikke ville nytte noget at pålægge industri, landbrug og kommuner at nedbringe forureningen. Det danske mål om en halvering af kvælstofudslippet er overtaget af Østersøens øvrige nationer og af EU. Men – som forskerne understregede – der er langt igen, før et sundt havmiljø er vendt tilbage. Og i de danske fjorde er tilstanden stort set jammerlig, fordi de er hårdt ramt af landbruget.
Det vundne kan sættes over styr, hvis landene viger tilbage fra at opfylde deres forpligtelser. Vil Ruslands egenmægtighed også dæmpe landets miljøindsats? Vil afsætningsvanskeligheder på det russiske marked give dansk og andet EU-landbrug påskud til at kræve miljøkrav lempet?
Til det usikre billede hører det med, at de globale temperaturstigninger også kan konstateres i havvandet. Her giver varmere vand bedre vækstvilkår for alger og dermed øget iltsvind. Det betyder, at forureningen må bringes yderligere ned.
På mødet i Dansk Selskab for Marinbiologi beklagede flere forskere sig over, at den danske regering har sparet så meget på bevillingerne til overvågning af havtilstanden, at det medfører et utilstrækkeligt bedømmelsesgrundlag. De mest pålidelige oplysninger om tilstanden i den danske del af Kattegat kommer således fra svenske undersøgelser. Flovt, flovt for Danmark. Opfølgning på vandmiljøplanerne kræver solidt fagligt grundlag.

