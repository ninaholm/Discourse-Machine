Kuppet mod Mursi



 
	Man kan med en arabisk-amerikansk islamekspert Samer Shehata opsummere situationen i Egypten i få ord: Den er fra i går domineret af demokrater, der ikke er liberale, og liberale, der ikke er demokrater.

	Og ja, militærkuppet i Egypten bifaldes af de liberale, der blev sat udenfor døren, da Det Muslimske Broderskabs ledere blev demokratisk valgt i 2011-12. Men, som The Guardians Jonathan Steele noterer i dagens avis, var de liberale heller ikke imødekommende, da Mohamed Mursi blev indsat den 30. juni sidste år. Den liberale byelite modarbejdede fra dag ét den folkevalgte præsident, der på sin side ikke havde den fornødne kompromisvilje, der kunne have forenet Egypten.

	De revolutionære, der tog øretæverne på Tahrir-pladsen i januar-februar 2011, havde ikke nogen plan B, da Hosni Mubarak blev tvunget til at gå på militærets – og USA’s – ordre. I det øjeblik Mubaraks autoritære regime nåede udløbsdatoen, ophørte forbrødringen mellem islamister og liberale , og derefter gik det konstant ned ad bakke med en økonomi, der året forinden blev rost af Den Internationale Valutafond. I dag er værdien af det egyptiske pund halveret, og priser på de vigtige daglige fornødenheder som brød, husholdningsgas og benzin er steget, hvis kunderne overhovedet kan komme til at købe noget. Ungdomsarbejdsløsheden er steget yderligere, og valutareserverne er i frit fald. Og egypterne kunne ikke få øje på fremadrettede politiske ideer og initiativer – hverken i præsidentpaladset, i regeringen eller for den sags skyld hos oppositionen.

	Modsætningerne mellem opposition og regerende islamister har ikke handlet om økonomi, men om nøgen magt. De liberal-revolutionære, hvis stemmer blev afgørende for, at Mohamed Mursi kunne sætte sig i Mubaraks ledige stol i Ittihadija-paladset, fik faktisk tilbud om at indtræde i regeringen, men ikke garantier for afgørende indflydelse, hvorfor de takkede nej.

	Omvendt var Mursi og hans bagland i Broderskabets ’vejledende bureau’ ikke politisk klædt på til reformer, der kunne berolige by-eliten. Efter en dristig manøvre kort efter sin tiltræden, hvor Mursi allierede sig med de yngre generaler ved at fyre den i enhver forstand gamle hærledelse og indsætte den stærkt religiøse general Abdel Fattah al-Sisi som hærchef og forsvarsminister, indledtes en systematisk udrensning af liberale i retsvæsen, medier, administration, menneskerettigheds-ngo’er og – når man kunne slippe af sted med det – i indenrigsministeriets politi- og sikkerhedsapparat. Alle løfter om demokrati og prioritering af menneskerettigheder, om at være »alle egypteres præsident« blev brudt.

	De liberales svar var fortsatte og stedse hyppigere protester, der belastede den i forvejen anstrengte økonomi. De velbeslåede turister bliver væk, kriminaliteten stiger og sekteriske konflikter er blusset op med forfølgelse af det koptisk kristne mindretal og nylige – for første gang i egyptisk historie – mord på shiamuslimer. 25. januar-revolutionens løfter om et inkluderende demokrati forvitrede i autoritære dekreter, der delte egypterne i to uforsonlige lejre.

	Der var således grobund for de protester, oppositionen indledte den 30. juni, årsdagen for Mohamed Mursis tiltræden som præsident. 17 millioner egyptere har ifølge nogle kilder været på gaden, og det er formentlig de mængder, der overbeviste Abdel Fattah al-Sisi – og hans forbundsfælle i Det Hvide Hus – om, at Det Muslimske Broderskab er dumpet, og at egypterne nu må begynde forfra.

	I går blev forfatningsdomstolens formand taget i ed som ny præsident og lovede nyvalg til parlament og præsidentembedet. Mursi er i husarrest, og der er udstedt arrestordrer på Broderskabets ledelse. Umiddelbart ligner militærkuppet den tyrkiske model i perioden 1960-80, da larvefødder tre gange knuste det politiske porcelæn, hvorefter magten blev givet tilbage til politikerne. Som i Tyrkiet ses det egyptiske militær som republikkens bærende søjle, om end tilliden til generalerne fik et knæk i det år, de regerede som overgangsstyre. Spørgsmålet er nu, om de magter at genvinde den mistede respekt ved at gennemføre en ægte demokratisk proces. Og vil de? Foreløbig er der ikke sat en dato for et nyvalg.

