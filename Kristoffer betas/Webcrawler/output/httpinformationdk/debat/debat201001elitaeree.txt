Det ikke-elitære eliteuniversitet er muligt
Man kan udvikle et mindre individ-centreret og mindre elitært verdenssyn, hvis man forstår, at formålet med ens studie er at fremelske værdiskabende viden - ikke blot for en selv, men også for dem, der ikke har det privilegium at kunne læse på universitetet
De gamle britiske universiteter, Oxford og Cambridge, er et selvtilstrækkeligt fortidigt paradis, mener dagens kronikør og peger på, at de studerende gennem 900 år ikke har været i stand til at forandre det omkringliggende samfund. Billedet er fra, da Oxford-universitetets ro-team vandt over roerne fra Cambridge i 2008.


 Vores statsminister drømmer om at få et dansk universitet i den europæiske top-10 i 2020. Vores videnskabsminister, Helge Sander, har foreslået at grundlægge et privat universitet med brugerbetaling, og Hans Hauge, lektor ved Aarhus Universitet, konkluderer, at kun et eliteuniversitet kan gøre Løkkes drøm til virkelighed.
Men hvordan går et eliteuniversitet i spænd med den danske anti-elitære ånd?
Med udgangspunkt i mine egne erfaringer som studerende ved et privat, californisk pioneruniversitet, Soka University of America (SUA) vil jeg mene, at dette dilemma kan overkommes.
Da jeg i foråret 2009 var til konference om uddannelsesfilosofi ved Oxford Universitet, leverede en af deltagerne et udfordrende og provokerende spørgsmål: »Er vi som undervisere med til at forbedre samfundet, eller er universitetet i virkeligheden en institution, der fastholder samfundet i status quo?«.
Dette spørgsmål var forbeholdt universitetet som global institution, men i lyset af idéen om eliteuniversitetet var det endnu mere presserende og relevant. Vi befandt os trods alt på Oxford.
Opstigning til paradis
Det engelske samfund er stadigvæk præget af dyb fattigdom og klasseforskelle, hvilket man især mærker, når man, som i mit tilfælde, tager fra Liverpool til Oxford eller Cambridge. Der er som en opstigning til paradis. Et isoleret, selvtilstrækkeligt og fortidigt paradis. Det er nemt at blive fortryllet. Der er smukt, fredeligt og fuldt af interessante og intelligente mennesker. Men når man igen forlader de gamle bygninger og trimmede græsplæner, slår det en: Hvorfor har denne forsamling af Englands rigeste, mest intelligente og håbefulde, ikke igennem 900 år været i stand til at forandre det omkringliggende samfund mere end tilfældet er?
Dette spørgsmål er identisk med det, der blev stillet på ovennævnte konference. Svaret kan måske findes i elitismens grundtanke: Man er bedre, udvalgt, og må tage afstand fra det omkringliggende ikke-elitære for at opretholde sin egen identitet.
'Universitet' betyder på latin en 'forsamling' eller måske ligefrem et 'fællesskab', altså ligesom i 'univers' eller 'universel' - altså  en altfavnende og inkluderende tanke. Dette peger i en anden retning end elitetanken, der er  individualistisk og konkurrencepræget, altså en ekskluderende position: »Det er mig, der tilhører eliten« og det er dette jeg, der så ofte benytter rundsave på albuerne og knive i ærmerne.«
Denne argumentation er måske noget generaliserende, men alligevel ikke grebet ud af den blå luft. Jeg hører lignende udlægninger fra venner ved de fineste amerikanske universiteter, såkaldte 'Ivy-league', jeg har selv levet et år i England og besøgt 'Oxbridge', og endeligt påtaler bekendte i Paris de snobbede tendenser hos studerende ved franske eliteuniversiteter som f.eks. Sciences Politiques.
Leder til større ulighed
Er denne elite-tanke forenelig med den danske lighedstanke og velfærdsidé? Hvis eliteuniversitetet i bedste fald fastholder den samfundsmæssige status quo, og i værste fald leder til større ulighed - gennem elitens isolation fra os almindelige mennesker - er det så et efterstræbelsesværdigt ideal?
Jeg betvivler på ingen måde eliteuniversiteternes intellektuelle autoritet og vigtighed og påstår ej heller, at undervisere og studerende ved disse institutioner er umoralske. Jeg tillader mig blot at betvivle at disse institutioner gør nok for at indprente de studerende det samfundsmæssige, moralske ansvar, der bør følge med det privilegium at have den bedste adgang til viden, der, som bekendt, er magt.
Jeg ved ikke, om der findes præcise parametre for, hvad der gør et universitet til et eliteuniversitet, men det må være rimeligt at antage, at et af de vigtigste må være det højeste niveau af faglighed og undervisning. Da jeg kom til SUA, tre år efter det var åbnet, var vi knap 400 studerende, der alle studerede til Bachelor of Liberal Arts, en grad, der på grund af sin bredde ikke anerkendes i Danmark. Heldigvis var mine filosofiprofessorer så fleksible, at jeg også opnåede en ekstra grad i filosofi. På vores filosofihold var vi 5-15 studerende med tre timers klasseundervisning pr. uge og ofte langt over 100 siders læsning pr. gang. I den amerikanske akademiske tradition er der mindre skel mellem underviser og studerende, så jeg kunne flere gange om ugen se mine professorer privat eller på deres kontor og få eneundervisning. Idealerne om høj faglighed var bygget ind i selve arkitekturen: Selv hvis ledelsen ville have ønsket flere studerende pr. underviser, var lokalerne bygget således, at der ikke kunne være mere end 20 ad gangen.
I Danmark burde vi lære, at god undervisning er den diametrale modsætning af høje klassekvotienter. På SUA havde de studerende frihed til selv at foreslå undervisningsforløb og til at starte forskningsprojekter sammen med professorerne. Med i alt otte til femten timers undervisning pr. uge og læsning dertil, fik man ofte ikke sovet ret meget, og weekenderne blev tit et frirum til at skrive opgaver i længere stræk ad gangen. Jeg havde de fire hårdeste og mest spændende år nogen sinde og kan kun anbefale SUA til alle eventyrlystne unge studenter (se www.soka.edu). Da jeg valgte at læste videre i Liverpool, var det akademiske niveau forringet på trods af progressionen fra bachelor- til master-niveau. Dét taler til SUA's høje niveau.
For at støtte samfundet
Men SUA er ikke, og ønsker ikke at blive, elitært. De studerende hjælper hinanden og glæder sig over hinandens fremskridt med opgaver, publikationer etc., og der hersker en etos af, at man uddanner sig - ikke for at kunne tjene penge i fremtiden, men for at kunne støtte samfundet. SUA blev grundlagt med det formål »at uddanne en strøm af verdensborgere engagerede i at bidrage til samfundet«.
Dette motto er udtryk for et værdisæt, der aktivt bliver diskuteret og sat i relation til de enkelte fag, man kan læse. Et andet motto er følgende: »Med hvilket formål studerer du? Må du altid stille dig selv dette spørgsmål«. Dette er det ikke et teoretisk spørgsmål, men et eksistentielt imperativ, der konfronterer den enkelte studerende med meningen med hans eller hendes liv.
Dét, der adskiller et eliteuniversitet fra et almindeligt universitet, er altså det intellektuelle niveau etc. mens dét, der adskiller det elitære fra det ikke-elitære, er en aktiv tilslutning til visse værdier. Man kan udvikle et mindre individ-centreret og mindre elitært verdenssyn, hvis man forstår, at formålet med ens studie er at fremelske værdiskabende viden, ikke blot for en selv, men også for dem, der ikke har det privilegium at kunne læse på universitetet. Altså kan man sikre sig mod elitære tendenser på et elite-universitet ved at indarbejde et anti-elitært værdisæt i undervisningen ved at basere undervisningen direkte på forståelsen af visse værdiers vigtighed. I Danmark kunne sådanne værdier måske være demokrati, friheds- og menneskerettigheder, humanisme og socialt ansvar. Den personlige tilslutning til høje og måske idealistiske værdier er essentiel, ikke blot for at skabe en anti-elitær overbevisning, men også for en høj arbejdsmoral: Dét at føle, at man tager del i og bidrager til noget større, kan etablere en retning eller en følelse af mening i livet, hvilket igen leder til større virkelyst.
Til Løkkes idé har jeg foreslået en løsningsmodel, der, under forudsætning af en stærk personlig identifikation med visse humanistiske værdier, ikke kompromitterer den danske anti-elitære fællesånd.
Spørgsmålet er nu bare, om vores regering har modet til at forlade den passive idé om det såkaldt 'objektive' og i stedet definere og aktivt tilslutte sig de værdier, der er nødvendige for oprettelsen af det ikke-elitære eliteuniversitet.
Simon Høffding er MA i filosofi

