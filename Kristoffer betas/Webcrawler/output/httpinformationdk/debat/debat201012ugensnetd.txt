Fra ugens netdebat: urimelige rim
 'Til hverdag og fest, sange fra Ib'. Det er simpelthen en perle! 


 Debatten på information.dk handler ofte om de store politiske emner, der optager hele nationen, og skærer fronterne skarpt op. Men nu og da er der artikler, som ansporer en anden, mere kreativ debat, og giver læserne mulighed for at udveksle anekdoter og erfaringer med hinanden.
Onsdag i sidste uge bragte Information et interview med medieforsker ved Aarhus Universitet, Niels Brügger. Han har udgivet en bog med titlen Er gulvet grim og skummel, så ring til Hummel. Den samler en række amatørslogans, som Brügger har observeret i det danske gadebillede gennem det sidste årti. De er sprogligt finurlige, omend tydeligt hjemmelavede og de pryder ofte lokalbutikker og mindre håndværksfirmaers facader og varevogne. Ifølge Brügger får denne gren af kommunikation sjældent en seriøs behandling af folk i hans branchen. Det beklager han, for det netop er det lidt ubehjælpelige præg og de sjove rim, der giver disse slogans vægt. »Tag nu f.eks. sloganet 'Til hverdag og fest, sange fra Ib'. Det er simpelthen en perle! Det er den her mærkelige dobbelthed med, at sloganet virker, fordi det netop ikke virker.«
Kød og kloak
Artiklen har affødt en hær af kreative slogans, som læserne selv har samlet op i gadebilledet.
Læser Per Vadmand mener, at slagtere må være særligt poetiske, og mindes en slagter på Tomsgårdsvej med sloganet 'Oles kød på panden - er bedre end noget anden'. En anden slagter i samme kvarter lovede ifølge Vadmand 'Lækkert kød fra unge stege/slagter Preben gerne pleje'. Og på Islands Brygge annoncerer en SPAR-købmand med sloganet 'Er der noget, De ikke magter? Så ring på en slagter!'
Læser Morten Meinertsen har også bemærket slagternes poesi, og supplerer med et skilt fra en slagter i Rødby: 'Fars er bedst når mor rør den'.
Kloakservice er også et felt, hvor kreativiteten trives. Således nævner Heinrich Jørgensen Bøghs Kloakservice, som på den ene side af bilen har sloganet: 'De sidder og prutter - vi kommer og sutter'. På bilens anden side står 'Byens bedste blowjob'.
Den historie har fået Martin Jensen til at tænke på et slamsugerfirma fra Frederiksund, som brugte sloganet 'Vi har suget gennem 25 år'.
En særlig genre er de lumre, tvetydige slogans. Lars P. Simonsen fortæller om en annonce fra en lokalavis, hvor det bramfrit erklæredes: 'Ingen Roser uden Torne, ingen Grise uden Eigils Orne.'
I det mere bizarre hjørne byder Joachim Oschlag ind med følgende perle: 'Langstrup Æg - Manden med den totale ægløsning.'
Information bringer hver fredag et uddrag af ugens mest interessante kommentarer fra debatten på information.dk

