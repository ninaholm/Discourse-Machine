Særinteresser fylder Københavns lunger med os
Luften i København er mere beskidt, end EU tillader. Blandt årsagerne er dårlig trafikplanlægning, der bygger på rapporter med bestilte, fordrejede konklusioner og et trafikpolitisk system, der lader en lang række parter mele deres egen kage
De sidste sporvogne blev taget af gaderne i 1972 og sejlet til Egypten. De udledte i hvert fald mindre dieselos, end de seneste 40 års buskørsel har gjort. Sporvogn linie 6 på vej  ad Vesterbrogade med Rådhuspladsen i baggrunden i august 1951.


 I disse dage er det 40 år siden, byens sidste sporvogn, Linje 5, bakkede ind i remisen på Nørrebrogade. De sidste nyleverede ledsporvogne nåede lige akkurat at komme i drift på de sidste sporvejslinjer, inden de i 1972 blev afskibet til Egypten. Det skete i øvrigt samtidig med, at Miljøministeriet blev oprettet – og et år før oliekrisen satte ind. Men væk var sporvognene.
I løbet af et årti havde de københavnske politikere nedlagt det københavnske sporvejsnet og erstattet det med forurenende dieselbusser. Og siden har sporvogne været et fyord i den københavnske trafikplanlægning.
Når der er grund til at kigge tilbage på sporvognens udrangering, skyldes det andet end nostalgi. Historien om sporvognenes endeligt indeholder samme ingredienser, som er årsag til de storkøbenhavnske trafikplanlægnings elendigheder i dag.
Dengang som nu mangler der nemlig en samlet, overordnet myndighed, der kan planlægge, udvikle og koordinere den kollektive trafik for hele hovedstadsregionen. Dengang som nu er manglen på rettidig omhu skyld i trafikløsninger, der skader borgernes sundhed og fastholder biltrafikkens overtag på bekostning af den kollektive trafik.
Regeringen har netop nedsat sin Trængelskommission, men i kommissoriet er der ikke et ord om at se på behovet for at samle styringen af den kollektive trafik under én myndighed.
Mangel på vision i dansk trafik
Først lidt historieskrivning: Under Anden Verdenskrig trak de københavnske sporvogne det store trafiklæs. Derfor var Københavns Sporveje i årene efter krigen nedslidt og trængte både til nye vogne og nye skinner.
I begyndelsen af 1950’erne nedsatte regeringen en samfærdselskommission, der i 1954 foreslog oprettelsen af et storkøbenhavnsk trafikråd. Rådet skulle samle al den kollektive trafik i hovedstadsområdet, bygge tunnelbaner og modernisere overfladetrafikken.
Med udsigten til dette havde Københavns Kommune ikke den store lyst til selv at poste penge i sporvejsnettet – dem ville man nemlig ikke få ind, når sporvejene skulle overdrages til en anden myndighed. Men det storkøbenhavnske trafikråd lod vente på sig. Så i 1959 måtte kommunen alligevel til lommerne og investere i 100 nye tyske ledvogne. På det tidspunkt bestod vognparken primært af ca. 600 nedslidte sporvogne, der havde kørt i mere end 50 år. De var uden døre, uden varme og med træsæder. Sporvognene var en slidt, langsom og støjende affære, der blev udsat for meget kritik fra passagererne og ikke mindst fra de flere og flere bilister, der ville frem.
Hvis nogen i øvrigt genkender billedet af nutidens jernbanenet med nedslidte skinner, signaler og gamle vogne, er det nok ikke nogen tilfældighed. Manglen på rettidig omhu i dansk trafikplanlægning er slående.
Bestilt ekspertkonklusion
Rundt om i andre europæiske storbyer var sporvejene nedslidte efter krigen. Men der tog man allerede i starten af 1950’erne fat på fornyelsen af skinner og vognpark, og dermed forstummede kritikken. I de byer har man løbende udviklet sporvejene til moderne letbaner, der også kører ud til forstæderne, hvor man har adskilt biltrafik og sporvognstrafik fra hinanden med selvstændige sporarealer, mens man i bykernen så vidt muligt har forbeholdt gaderne til enten biler eller sporvogne.
I København kom den ikke til at stå på udvikling – kun afvikling. I 1962 bad den nye sporvejsborgmester, Villy Brauer (SF) om en plan for sporvejenes fremtid. Sporvejene anbefalede nedlæggelse af de mindre sporvejslinjer og indkøb af yderligere 120 nye sporvogne. Men Villy Brauer kunne ikke lide planen. Han kunne i det hele taget ikke lide sporvogne.
Brauer ansatte derfor en ny sporvejsdirektør og bad om en ny plan. Den nye plan foreslog som ønsket, at alle sporvognslinjer blev bussificeret. Busser var billigere at anskaffe – og billigere i drift. Stod der i planen. En bus var enmandsbetjent, sporvognene to- eller tremandsbetjent. Planen ’glemte’ at fortælle, at man i mange tyske byer havde en-mandsbetjening på de samme ledvogne, som København havde købt. Med det regnestykke blev sporvognene pludselig mere rentable end busserne, da de kunne køre i mange flere år end en bus.
Den slags detaljer var imidlertid ligegyldige, for det var ikke det, Brauer bad om. SF og De Konservative var begejstrede, Socialdemokraterne fulgte fodslæbende trop. Sporvognene skulle væk og erstattes af busser og tunnelbaner, lød parolen.
Den første tunnelbane/metro kom først 30 år senere. Til gengæld kom oliekrise, vejbyggerier og forurenende dieselbusser. Og det storkøbenhavnske trafikråd, der skulle samle al den kollektive trafik? I 1974 kom en forkølet version i form af Hovedstadsområdets Trafikselskab, der alene tog sig af busdriften. Det blev siden til HUR og nu Movia.
Rodebutik af dyre metrolinjer
Den stort anlagte strukturreform i 2007 skabte ikke et samlet planlægningsorgan med myndighed og beføjelser til at planlægge, udvikle og drive al den kollektive trafik i hovedstadsregionen. København og Frederiksberg kæmper for sine metroer. 21 milliarder kroner bruger man nu på Metrocityringen, men den får kun biltrafikken til at falde med højst to pct. Og senest fik man tilkæmpet sig yderligere tre milliarder kroner. til endnu et metrostykke ud til den nye bydel i Nordhavnen.
For de penge kunne hovedstadsområdet have fået en letbanelinje fra Herlev og den nye Ring3-letbane, ind ad Nørrebrogade og ud ad Amagerbrogade til Sundbyvester. En rute, der dagligt ville betjene op mod 100.000 passagerer og erstatte mylderet af dieselbusser på linje 5A og 350S. Og ved anlæggelsen af en ny bydel ude i Nordhavn ville man nemt kunne planlægge en særskilt letbanelinje til bydelen for et langt mindre beløb end de tre milliarder kroner, man nu bruger.
Men Københavns Kommune og Frederiksberg Kommune og dets magtfulde metroselskab er bedøvende ligeglade med, hvad der effektivt ville kunne styrke den kollektive trafik i hele hovedstadsregionen, og hvordan man får mest mulig kollektiv trafik for færrest mulige penge.
Snyd og dårlig sammenhæng
Ligesom kommunen i 1960’erne snød på vægten, da busserne skulle holdes op mod sporvognene, så snyder man også på vægten i dag, når metroer holdes op mod letbaner. I tidsmålinger af rejsetid glemmer man behændigt at indregne den tid, borgerne skal bruge på at fragte sig over større afstande til nærmeste metrostation – og den tid man bruger på at komme op af og ned i dybet. Og vupti bliver metroer meget hurtigere.
I Hovedstadsregionen er der i dag et hav af trafikaktører: Movia, Metroselskabet, DSB, DSB First og Trafikstyrelsen.
Alle slås om de samme bevillinger og meler deres egne kager. Københavns overborgmester mener, at løsningen på hovedstadsregionens trængselsproblemer er en ny metro mellem Malmø og København. Region Hovedstaden mener, der er brug for letbaner, en ny Ring 5 og en ny tunnelforbindelse mellem Helsingør og Helsingborg.
Men hvem tænker på at skabe sammenhæng i trafikløsningerne? Hvem tænker på ordentlige parkeringsanlæg og trafikforbindelser, der kan gøre det attraktivt for bilisterne at parkere i forstæderne og komme hurtigt derfra og ind til byen? Tjah, nogle tænker måske tankerne, men ingen har myndigheden til at føre dem ud i livet.
Nu er regeringen gået i gang med at evaluere strukturreformen og har nedsat en trængselskommission. Tænk hvis vi langt om længe fik et entydigt myndighedsansvar for al kollektiv trafik i hele Hovedstadsregionen, så vi fik skabt ordentlig sammenhæng mellem busser, S-tog, metro og forhåbentlig flere letbaner? Så kunne vi både nedbringe luftforureningen for hovedstadsregionens borgere og gøre det attraktivt at køre med kollektiv trafik.
Teddy Østerlin Koch er journalist og kommunikationschef i Ingeniørforeningen

