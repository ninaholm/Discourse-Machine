Ned i løn



Statsministeren og hans ministre vil gå forrest og reducere deres egne lønninger med fem procent de næste to år. Og i kølvandet på det er et forslag nu allerede fremsat  i Folketinget om en fastfrysning af folketingsmedlemmernes løn i den samme periode. En fin gestus, skulle man synes. Hvad man byder andre, må man selv tåle. Men også et forslag, der oser tykt af populisme. Er det denne nedgang, der skal få pensionister og kontanthjælpsmodtagere til at sige ok til den fastfrysning af satserne, som regeringen har foreslået? Der må findes bedre muligheder for at sælge varen. Bliver det en tendens, at ministre og folketingspolitikere selv skal ned i løn, hver gang de fremlægger spareprogrammer, kan de hurtigt havne på nul.Statsministeren i Danmark tjener  i dag omkring 1,5 millioner kroner om året og mindre end nogle af de øverste embedsmænd i centraladministrationen. Nedgangen betyder, at han de næste to år går 75.000 ned i løn. Et folketingsmedlem får omkring 650.000 kroner om året. Det er pæne lønninger, hvis man sammenligner med almindelige lønmodtagere, men i forhold til de embeder, der bestrides, og det ansvar og den arbejdsbyrde, der følger med, er de ikke prangende. Og det betyder, at især erhvervsledere af økonomiske årsager ikke har mulighed for at gå ind i politik. Og det er et reelt problem for folkestyret. Man skal absolut ikke gå ind i politik for pengenes skyld, men det skal heller ikke være en  barriere.Regering og Folketing er en af Danmarks magteliter, som de blev beskrevet for nogle år siden af Magtudredningen. Andre eliter er dommerstanden, erhvervstoppen, topembedsmænd og ledelserne i store interesseorganisationer. For demokratiets skyld er det vigtigt, at der er en vis balance mellem disse eliter - også lønmæssigt - således at det er muligt også for den folkevalgte elite at rekruttere fra alle samfundslag og ikke kun fra gruppen af offentligt ansatte.
