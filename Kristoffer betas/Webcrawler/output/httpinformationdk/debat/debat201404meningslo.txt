Meningsløse meninger
Uinformeret debat vinder stadig frem frem for viden – samt et spørgsmål


 
	Man kan af og til undre sig over det udeblevne i et ellers mangfoldigt dansk debatcirkus. Ikke at der ligefrem er mangel på udtrykte meninger. I radioen siger de: tak for din mening! Ring og lad os få din mening, vi betaler samtalen! Meninger er en takskyldig ubetalt medievare. Det er sjældent til én, man udveksler synspunkter, at sige: Tak for din mening, og jeg betaler klippekortet.

	Meninger, som omsættes på offentlighedsbørsen, er ofte af tvivlsom bonitet og som regel ikke særlig spændende. En mening er jo kun interessant, hvis den er forankret i viden. Altså at den er meningsfuld, og fordi den bidrager med oplysning, andre ikke har ydet. Da lægerne engang begyndte at finde det klogt at holde op med at ryge, var dette en begrundet mening. Hvis omvendt en storryger nu mener, at rygning er godt for folkesundheden, er det en meningsløs mening, der sagtens kan omsættes i radioen, men som er inderlig uinteressant. Der skal mere til end at mene, at jorden er flad, fordi man hjemme i haven ikke kan se, hvor rund den er.

	I radioen byder de således på et læs af meninger uden megen mening. Meningsløse meninger hvor de siger tak bagefter og lader det fremstå, som om en sådan leverance af nonsens er vigtig i den demokratiske proces eller noget andet dyrt. Det burde man lave en meningsfuld diskussion om.

	Aviserne kan også være med. BT viser et dagligt barometer, hvor læserne tilspørges. Forleden: Mener du, at østeuropæisk arbejdskraft er en gevinst for Danmark? 84 procent svarede nej. 16 ja. Og det er jo meningsløst. Hvis man informerede om østeuropæisk arbejdskrafts konkrete betydning for landet over for en konkret person og i konkrete tal viste, hvor meget Danmark tjener på arrangementet, ville vedkommende være dum i nakken ved at stille sig på de 84 procents side. Selvfølgelig kan begrebet gevinst være flertydigt, men den overvejelse fremgår ikke af det primitive skema, hvilket igen viser, hvor tåbelige den slags spørgsmål om meninger er – dertil proportionsfordrejende a la højden på rundetårn og et tordenskrald. BT spurgte samme dag, om man mener, registreringsafgiften på biler, som det vil koste syv mia. kr at fjerne, skal væk, Og JA!!! siger 72 procent mod 28. Og det er jo lige så meget hul i hovedet, når de adspurgte og BT’s læsere i øvrigt ikke oplyses om konsekvensen af et syv mia. kroners provenutab.

	Sådan set ret enkelt, men den uinformerede menings syndrom danner i stigende grad grundlag for meningsudvekslingen. Det ses tydeligt på den løbende børnechecksag, en af de mest pinlige historier, den danske nation har rodet sig ud i de godt 40 år, landet har været med i Europa. Regeringen vakler for et uinformeret meningspres uden rod i jura og saglighed; Venstres Løkke Rasmussen jokker rundt i sit jordbærbed, Enhedslisten skulle skamme sig, og Thulesen Dahl er tilfreds. Vorherrebevars.

	De uinformerede meningers mod fik tilført potens af Anders Fogh Rasmussen i sin tid, da den da nye statsminister på sin egen kreative facon proklamerede, at vi selv er eksperter. Den ene mening kan være lige så god som den anden, sagde han i rene ord for pengene. Følte nogen sig trådt over deres meninger, skulle de bare råbe smagsdommere efter de bedrevidende. Eller efter dem, der rent faktisk vidste bedre. På den måde blev det fint at have en mening, helst så langt fra det videnbaserede som muligt og så tæt på en eller anden mere eller mindre diffus forestilling om følelser og folkelig visdom. Gamle Holberg har levet forgæves. Jorden er flad, for det mener jeg, og det har jeg ret til, fordi de, der ved noget om den sag, er højrøvede. Eller på godt nudansk: elite.

	Lige midt i påsken

	Politikere vælges på meninger og på at formulere sådanne. De hæderlige baserer deres holdninger og meninger på fakta og indtager så at sige kildefast dokumentation i deres program. I den bedste af alle verdener.

	Meninger kan naturligvis hæderligt basere sig på tro, som er fuldt legitimt, om det er Buddha, Jesus eller julemanden. Men det bliver mere tvivlsomt, hvis eksempelvis en erklæret kristen politiker insisterer på at lade økonomien styre efter fælles bøn til Gudfader. Som George Bush præsterede.

	Man kan lade sig vælge på en livsholdning, den kristne, men de færreste vil acceptere, at troen blandes ind i det teknokratiske. Der er meninger og meninger. Det pudsige er så, at overtro i nogle sammenhænge accepteres, ja, foretrækkes. Eksempelvis det lodrette vås om børnechecken eller i retspolitikken lov og orden politikernes krav om strenge straffe som afhjælpning af kriminalitet. Der findes en lang række af sager, hvor følelserne har forrang og udokumenterede påstande godtages som sandheder.

	Det går an, for det her er folkevalgte, vi taler om, og så er man jo forfatningsmæssigt set selv ude om det. Træder embedsværket til, forlanges saglighed, uden at man af den grund skal regne med, at sagligheden også vinder. Underligt, når vi er så opsatte på, at de unge får nagel- og stikfast oplysning.

	Apropos oplysning, embedsværk og Fogh Rasmussen som NATO-generalsekretær, altså embedsmand. Og her kommer spørgsmålet om den udeblevne mening: Hvordan kan det være, at generalsekretæren kan udtale sig så aggressivt politisk, som han gør, og mene så meget om Rusland, som han også gør og kalde Putin en bølle, hvad han sikkert er. Men må en embedsmand det? Må han mene noget og mene noget så storpolitisk? Han er jo ikke valgt, men udnævnt. Og er det ikke lidt farligt at spille smagsdommer over et så stærkt land, der har atombomber og det hele? Den mening kan man da godt have midt i Påsken. Uden at forlange at nogen skal takke én for at have den.

