Skulle jeg have været en abort
Fosterdiagnostikken er oppe og vende igen, og jeg kan ikke lade være med at tænke på, hvad mine forældre ville have valgt, hvis det var i dag, de var gravide med mig. Jeg er født med rygmarvsbrok og sidder lige nu og tænker tilbage på en hyggelig middag med vennerne i lørdags. Hvis fosterdiagnostikken havde været ligeså langt fremme i starten af 70’erne, som den er i dag, var flere af os sikkert slet ikke blevet født
Hvis teknologien peger på, at ens ufødte barn har et handicap, har de vordende forældre så i dag et reelt valg? Det virker ikke sådan, mener dagens kronikør.


 Da mine forældre ventede mig, var der endnu ikke mulighed for fosterdiagnostik, så de var ikke advaret, da jeg kom til verden. Jeg havde til gengæld ikke fået det liv, jeg har i dag, hvis ikke mine forældre havde hjulpet mig godt på vej. Det var selvfølgelig ikke noget, jeg spekulerede over, da jeg var yngre, men når jeg tænker tilbage, sætter jeg utrolig stor pris på, at de ikke har overbeskyttet mig. Der er blevet stillet krav til, at jeg uddannede mig, til gengæld blev der også givet plads til masser af fest og farver.
Måske var jeg blevet valgt fra i dag. Det er svært at sige, men det er heldigvis ikke noget, jeg tænker over i hverdagen. Jeg føler ikke, at andre mennesker ser skævt til mig. For mig at se er der stor forskel på debatten, alt efter om vi taler om enkeltpersoner, eller om vi taler om mennesker med handicap som en gruppe. Når jeg taler med kollegaer og andre, som kender mig, er det den største selvfølge, at jeg er til. Når man til gengæld taler om gruppen af mennesker med handicap, kan jeg godt opleve, at andre mennesker er noget mere forbeholdne. Det er derfor utroligt vigtigt, at den enkelte kommer på banen og er med til at øge kendskabet til det at leve med et handicap.
Vi danskere kan så godt lide, hvis vi kan putte hinanden i kasser. Man har valgt at putte mennesker med handicap ned i kassen med 'de svage' sammen med en mærkelig blanding af forskellige andre minoritetsgrupper. Nogle må dog have glemt at lægge låget på kassen, for jeg kender i hvert fald flere mennesker med handicap, inklusiv mig selv, der er stukket af fra kassen, fordi vi på ingen måde hører til den svage del af befolkningen. Jeg synes selv, jeg lever et godt og indholdsrigt liv, og efter min mening bidrager jeg mindst lige så meget til samfundet som mine kollegaer og naboer. Jeg er rigtig glad for mit arbejde på Aarhus Universitetshospital. Her er jeg ansat i et ordinært job, og jeg betaler med glæde min skat. I min fritid er jeg involveret i frivilligt arbejde for blandt andet Dansk Handicap Forbund. Her samarbejder jeg med andre handicappolitikere for det fælles mål at forbedre forholdene for mennesker med handicap, og der er nok at holde fast i for tiden.
Skat og tilskud til sko
Når vi taler fosterdiagnostik, taler vi om at fravælge, og når vi taler om mennesker med handicap, taler vi om en byrde og udgifter. Jeg synes, det er en bekymrende retning, debatten bevæger sig i. Der findes mange mennesker med handicap, som er ressourcestærke, stifter familie, går på arbejde og dermed bidrager til samfundet ligesom så mange andre danskere.
Det er da fuldstændig korrekt, at jeg får et offentligt tilskud til mit ortopædiske fodtøj, og at jeg har et lån til en handicapbil, men disse kompenserende hjælpemidler gør, at jeg kan passe mit arbejde og leve mit liv fuldt ud.
Debatten om, hvorvidt der skal være plads til mennesker med handicap i vores samfund, skal ikke kun handle om penge. Hvordan ville vores samfund se ud, hvis vi Vi ville få et kedeligt samfund, og jeg tror, udviklingen på mange måder ville gå i stå. Hvis vi ikke udfordres i forhold til hinanden, bliver vi bare en stime guppyer, der hovedløst svømmer den samme vej. For mig er det meget vigtigt, at der er plads til forskellighed. Det er det, der gør hverdagen spændende, og jeg elsker at blive udfordret på mine egne fordomme.
Når vi taler om handicapområdet, er det min oplevelse, at manglende viden fylder meget i samtalen. Mange ved simpelthen for lidt om at leve med et handicap, og man 'glemmer' at spørge de mennesker, det handler om. Til gengæld mener jeg også, at jeg har en forpligtigelse i forhold til at tage ansvar for mit eget liv. Jeg lever med min rygmarvsbrok, jeg er ikke syg. Jeg lever med et handicap, og det giver selvfølgelig nogle udfordringer. Til gengæld giver det også nogle oplevelser, som jeg ellers ikke ville have fået. Jeg tror ikke, jeg ville have fået muligheden for at optræde på scenen på Grøn Koncert, hvis jeg havde været 'normal'. Jeg er, som alle andre, forpligtet til at få det bedste ud af livet og udnytte de muligheder, der byder sig på min måde.
Har de vordende forældre i dag et reelt valg? For mig ser det ikke sådan ud. For eksempel kender jeg et tilfælde, hvor en gravid kvinde møder op hos lægen for at få beskeden om, at hendes kommende barn har muskelsvind. Historien tager for mig at se en næsten skræmmende drejning, da lægen sidder og udfylder abortpapirerne, mens han giver beskeden. Heldigvis vidste denne kvinde godt, hvad det vil sige, da hendes bror havde muskelsvind, så hun havde allerede taget sin beslutning og valgte at få barnet. Til gengæld kan jeg på ingen måde forestille mig, hvor skræmmende det må være at få en diagnose smidt på bordet, hvis den ikke bliver fulgt op af rådgivning og hjælp til at blive klogere på, hvad det vil sige at leve med et handicap.
Lidt perspektiv, tak
Alle vordende forældre burde få mulighed for at tale med et menneske, der er vokset op med at handicap. Ikke mange livsforløb er ens heller ikke i forhold til handicappet og dets konsekvenser men jeg synes, det er vigtigt, at forældrene kan se, at det liv, som jeg for eksempel lever, er meget mere end en diagnose. For nogle år siden mødte jeg en nybagt far, som netop på det tidspunkt var indlagt med sin nyfødte datter, som var født med rygmarvsbrok. Jeg glemmer aldrig hans ansigtsudtryk, da jeg sagde: 'Det er det, jeg har'. Jeg vil ikke påstå, at jeg kunne aflæse lettelse i hans øjne, men jeg kunne i hvert fald fornemme, at han fik tingene sat lidt i perspektiv ved at få en chance for et kort indblik i, hvordan hans datters fremtid kunne komme til at se ud.
Vi bliver bombarderet med, hvor perfekte vi skal være, alt det vi skal kunne, alt det vi skal nå. Er der overhovedet plads til at være forskellige i den perfekte verden? Er der tid til at tage det lille ekstra hensyn og penge til at give den kompensation, som et menneske med handicap kan have brug for?
Jeg er normalt meget stolt af at være dansker og leve i Danmark, men når det eneste, jeg hører, er, at det offentlige skal spare, har jeg svært ved at bevare min stolthed. Mit skrækscenarie er, at det i fremtiden bliver sådan, at det danske samfund ikke længere har råd til at kompensere mennesker med handicap. I yderste konsekvens ser jeg for mig, at forældre får den besked, at hvis de vælger at få deres barn, der har fået konstateret et handicap, skal de selv betale for hjælpemidler, boligindretning, specialundervisning, hjælpertimer og hvad der ellers måtte blive brug for. Det er så langt, min fantasi rækker lige nu, men jeg bliver ikke overrasket, hvis det bliver virkelighed nu har du selv valgt at købe den franske bil, så må du også selv finansiere de dyrere reservedele (Det med de dyrere franske reservedele er en skrøne i dag, men fordommen hænger stadig ved ...)
De kommende forældre står over for et svært valg, hvor en diagnose er en af faktorerne. Jeg har stor respekt for den beslutning, der skal tages. Vores opgave er at hjælpe til, at beslutningen kan tages på et ordentligt grundlag.
 
Rikke Kastbjerg er sekretær

