En lokal tragedie
Århus Stiftstidende er en trist historie, og der er mange grunde til, at avisen endte som den virkelige syge af de tre søstre, der i et par århundreder var hjørnestene i dansk provinspresse


 Nede hos den lokale købmand Mols Super synes den mest solgte avis for tiden at være norske Verdens Gang. Den står også på stativer i Ebeltofts to store supermarkeder, Føtex og Kvickly. Af hensyn til de mange norske turister har Føtex ikke bare Dagbladet og VG, men en opladningsstander til de eldrevne Tesla-biler, som en stor del af de norske gæster kører rundt i. Markedsmekanismerne fungerer naturligvis, og derfor fylder de to mest lokale dagblade Århus Stiftstidende og Randers Amtsavis ikke så meget. De har i øvrigt samme ejer og låner stof hos hinanden. Morgenavisen Jyllands-Posten, der som Ekstra Bladets side 2 muntert beskriver som »en avis, der udkommer i Jylland« har en mere fremtrædende plads. Næsten som Verdens Gang.
Jeg husker dengang, Århus Stiftstidende var en virkelig stor avis. Med et oplag på næsten 75.000 – som Berlingske eller Jyllands-Posten i dag. ’Stiften’ havde en stærk redaktionel profil, var suveræn på lokalstoffet og var værdsat på andre stofområder, kultur, udenrigs og politik. Naboavisen Randers Amtsavis var Himmerlands konge. Oplaget var i nærheden af 40.000. Den gang i 1970’erne var de begge hver især domineret af en enkelt familie. Schmidt-dynastiet i Aarhus, Winge-familien i Randers. Det var store, stærke og tykke aviser med læsestof til flere timer. Det er de ikke mere.
Det er et lidt sørgmodigt syn – og en trist historie. Deres samlede oplag er nede på omkring 20.000. Ikke meget for et område, der rummer omkring en halv million mennesker. Inde i storbyen Aarhus har JP Århus–Jyllands-Postens daglige Aarhus-tillæg mindst lige så mange eller flere læsere end den hensygnende lokalavis, der befinder sig i en svær overlevelseskamp.
Der er mange grunde til, at Århus Stiftstidende endte som den virkelige syge af de tre søstre, der i et par århundreder var hjørnestene i dansk provinspresse. Stiftstidenderne i Aarhus og Ålborg blev grundlagt i 1700-tallet. På Fyn var øens Stiftstidende lige som de andre ’stifter’ toneangivende. På Fyn og i Nordjylland fortærede de stort set alle konkurrenter, men ikke i Aarhus. For i forstaden Viby lurede Jyllands-Posten, der med en benhård aviskrig i 1990’erne og fremover sugede kræfterne ud af den gamle konservative avis. Den blev købt af Berlingske, der siden har postet hundreder af millioner ned i noget, der ligner et bundløst hul. Det blev ikke mindre, da Berlingske købte Randers Amtsavis og forsøgte at fusionere de to dagblade. Det gik ikke godt.
I Aalborg afhændede familien Schiøttz-Christensen Stiftstidende, der ligesom sin fynske søster blev fondsejet og døbt om til Nordjyske. Et mediehus, der de sidste årtier har opnået nærmest monopolstatus nordenfjords. Det samme skete på Fyn, hvor den regionale bladfond i dag er enerådende og nu har fusioneret med Jydske Vestkysten med flere og er blevet til Jysk Fynske Medier. Både i Nordjylland og ikke mindst på Fyn har de to regionale kæmper opbygget profitable medieforretninger. Ikke mindst på at udvikle lokaljournalistikken og dermed bevare de tætte bånd til læserne og netbrugerne. Bånd, der er livsnødvendige for overlevelsen.
Her i Syddjurs Kommune mærker man tydeligt, at der ikke længere eksisterer noget særligt tilhørsforhold mellem de gamle aviser og lokalbefolkningen. Hvis der er et bånd, er det til de ugentlige annonceaviser.
Ja, jeg bor for tiden i et sommerhus med bredbånd og trådløst netværk, og jeg læser mine aviser på nettet. Den daglige tur til købmanden efter aviser er fortid. Jeg har, som alle andre, ændret medieadfærd. Men det er lidt for let at skyde skylden for nogle avisers krise og stort set alle avisers oplagsnedgang alene på netudviklingen. Ligesom det er lidt for nemt alene at skyde skylden på de statsejede medier. Det tænker vi ikke så meget over her på Mols, hvor den lokale taxachauffør som tusinder af andre har den succesrige, kommercielle lokalstation Radio ABC fast indstillet på sin bilradio. Men i denne del af Danmark, der hverken er centrum eller udkant, er savnet af en lokal avis markant. Den, der favner både det regionale, men ikke mindst det lokale. Det har de fondsejede mediehuse gjort på Fyn og i Nordjylland. Men den udenlandskejede og privatfinansierede Aarhus-historie er ganske anderledes.
Lasse Jensen er mediejournalist. Klummen er udtryk for skribentens egen holdning

