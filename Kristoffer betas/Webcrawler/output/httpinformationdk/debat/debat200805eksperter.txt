Eksperterne har også politiske overbevisninger
Vi må væk fra tanken om, at en homogent udvalgt gruppe af metodemæssigt og ideologisk ensartede eksperter skulle kunne nå frem til en klar, objektiv og entydig prioritering af de udfordringer det danske samfund og verdenssamfundet står overfor
Bjørn Lomborg fremlægger resultatet af Copenhagen Consensus i 2004, hvor han sammenkaldte en gruppe bestående af 10 økonomer i 2004 til at vurdere hvad der bedst kunne betale sig at give bistandspenge til i fremtiden


 På et hvilket som helst tidspunkt skal der prioriteres. I hverdagen, i forhold til fremtiden og i forhold til hvilket samfund, vi ønsker at indrette. Som individer og som samfund har vi begrænset tid, begrænsede ressourcer og begrænset finansieringsgrundlag til at få alt opfyldt på en gang. Dette er budskaber, alle kan være enige i. Men her hører enigheden desværre op. 
En række politikere har i nu mange år haft en tendens til at se prioriteringen af komplekse forhold som en proces, man kan overlade til udvalgte eksperter. Ikke fordi kompleksiteten bliver mindre, men fordi politikerne håber, at disse eksperter bedre end andre, almindelige borgere, kan overskue fremtidens samfundsbehov.
Antagelsen er forkert. Prioritering bliver kun en forenklet proces, hvis man indskrænker kredsen af eksperter til folk med næsten samme videnskabsteoretiske og metodiske udgangspunkt. 
Problemet er, at risikoen for at prioritere galt stiger med ensartetheden i eksperternes profil. Det er, hvad økonomer kalder et trade-off. Har man en bredere kreds, får man sværere ved at prioritere, men også større chance for at prioritere på en måde, som vil vise sig meningsfuld, samlet set. Så dilemmaet er, om man ønsker en klar prioritering, eller at mindske risikoen for nå frem til et fejlagtigt beslutningsgrundlag.
To eksempler
Lad os illustrere vores argument med to eksempler. Først Velfærdskommissionen og derefter Bjørn Lomborgs Copenhagen Consensus. 
Efter to års intensive modelberegninger fremlagde Velfærdskommissionen (VK) i december 2005 en lang liste af forslag til, hvordan det danske samfund skulle få råd til at håndtere befolkningens stigende levetid. Med flere ældre er det nødvendigt at få flere i arbejde, lød budskabet. Forslagene fra VK var tilsyneladende logiske. Vi skulle fjerne efterlønnen, sætte folkepensionsalderen op, skære i retten til dagpenge og størrelsen af kontanthjælpen. Endelig skulle indkomstskatten ned - navnlig topskatten. 
Alt sammen forslag som byggede på den neoklassiske beregningsmodel med det tankevækkende navn 'DREAM'. I den model gav det god mening at skære ned på de sociale ydelser, så det bedre kan betale sig at arbejde; for alternativet, ledighed, herved blev forringet.
Hvorfor kunne det gå så galt? Virkeligheden er ikke en DREAM-verden. 
VK begik den fejl, at de forvekslede virkeligheden med deres mekaniske beregningsmodel. De har ydermere valgt en modelverden, hvor det på forhånd var programmeret, at kun ændringer i efterløn, dagpenge og kontanthjælp samt beskatningsregler kan ændre beskæftigelsesgraden.
Kommissionen havde valgt helt at se bort fra efterspørgslens betydning for beskæftigelsen. Virkeligheden har allerede gjort Velfærdskommissionens beregninger ubrugelige, idet beskæftigelsen allerede i dag ligger 140.000 højere end det, som kommissionen tog som udgangspunkt. 
Frem til 2040 skulle de sociale nedskæringer bringe yderligere 270.000 personer i beskæftigelse. 
Blot tre år efter har den øgede efterspørgsel allerede bragt os mere end halvvejs mod målet - uden afgørende forringelser i det sociale sikkerhedsnet.
Lomborg
Bjørn Lomborg sammenkaldte en gruppe bestående af 10 økonomer i 2004 til at vurdere hvad der bedst kunne betale sig at give bistandspenge til i fremtiden. 
Blandt mange forslag om klima, uddannelse til alle, og ændrede migrationsregler valgte ekspertgruppen at satse på forebyggelse og behandling af aids. Hvem har ikke set de forfærdelige billeder fra Afrika, hvor hele landsbyer er uden voksne? Hvorfor bruge penge på noget så uklart og usikkert som reduktion af CO2-udslip? Ja, måske var den globale opvarmning blot resultatet af ændringer i solpletter? 
Virkeligheden var desværre igen en anden. På få år viste flere og flere undersøgelser, at isen smelter ved polerne, og usikkerhed om jordens fremtid er nu et punkt på den internationale dagsorden. Fattigdommen vil ikke forsvinde i Afrika, kun i Indien og Kina. Endelig er antallet af nye aids-tilfælde ikke bremset, trods en større prioritering fra donorerne til at investere i aids- klinikker. Eneste positive udvikling er, at behandling af aids er med til at forlænge levealderen for de smittede.
Hvordan kunne man regne så galt? Fordi Lomborg valgte økonomer, som fokusere på kort sigt. Økonomer som også glemmer, at bruger man cost-benefit metoder, vil man nødvendigvis prioritere lande eller problemer, hvor indkomsten er størst. Gevinsten ved aids-indsats er antal overlevende gange nationalindkomsten. Det samme for malaria, men da malaria mest forekommer i de fattigste lande, viste resultatet, at det var bedre at bruge penge på aids frem for malaria. Lomborgs institut er nu på finansloven, og han vil igen i maj 2008 fremlægge endnu en skråsikker prioritering på verdensplan. 
Usikre valg
Hvad er læren fra vores to eksempler? At vi skal forstå prioritering som et valg præget af usikkerhed, og at eksperter også i udgangspunktet har deres egen politiske og sociale overbevisning - som de oftest bringer ind i deres regnestykker som underforståede og ikke-eksplicitte forudsætninger - eller trojanske heste om man vil. 
Eksperter tænker yderst sjældent uafhængigt af antagelser, forudsætninger, og metoder. Vi må væk fra denne tanke om, at en homogent udvalgt gruppe af metodemæssigt og ideologisk ensartede eksperter skulle kunne nå frem til en klar, objektiv og entydig prioritering af de udfordringer det danske samfund og verdenssamfundet står overfor. At iværksætte sådanne prioriteringsøvelser løsrevne fra borgerne er ikke blot udemokratisk, - den manglende rummelighed i videnskabelig forstand bliver netop øvelsernes akilleshæl, og resultaterne åbenlyst fejlagtige, som vist i de ovenstående eksempler.
Thorkil Casse er tilknytter Institut for Samfund og Globalisering, RUC; Henrik Egelyng er seniorprojektforsker ved Dansk Institut for Internationale Studier og Jesper Jespersen er professor ved Institut for Samfund og Globalisering, RUC

