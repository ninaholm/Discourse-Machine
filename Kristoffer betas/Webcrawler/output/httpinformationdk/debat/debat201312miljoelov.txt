Miljølovgivning er en vækstdræber



 
	Hatten af for miljøminister Ida Auken (SF), der den 10. december bebuder en reform af miljølovgivningen.

	Vi har i mange år sagt, at miljøreguleringen i Danmark efterhånden er så indviklet, at gode initiativer, der burde skabe vækst og beskæftigelse i samfundet, drukner i bureaukrati og papirnusseri.

	Det gælder for landmænd, virksomheder og alle andre, der forsøger at forstå og efterkomme junglen af regler.

	Det er ikke et spørgsmål om at skabe vækst på bekostning af miljøet. For med den nuværende regulering er det ikke engang miljøet, der vinder. Vi er alle tabere.

	På en række områder bliver EU-lovgivningen overimplementeret, fordi en række bekendtgørelser er delegeret fra Folketinget til ministeriet og ud i styrelserne. Denne overimplementering kan vi komme til livs med en mere klar lovgivningsproces. Præcis som regeringen også selv har ytret ønske om.

	At Ida Auken nu omsider tager fat på en julerengøring i miljølovgivningen er modigt. Senest har Natur- og Landbrugskommissionen banket på døren. En reform af miljøreglerne er en forudsætning for implementeringen af en ny og moderne regulering.

	Stop skyttegravskrigen

	I Landbrug & Fødevarer mener vi, at skyttegravskrigens tid er forbi. Derfor undrer det mig, at miljøministeren i sin kronik skriver, at det i dag primært er landbruget, der forurener.

	Med de røde miljøministerbriller kan det virke logisk, at ministeren fører politisk smædekampagne mod vores erhverv, men tillad mig blot at minde læserne og ministeren om, at vi i fødevareerhvervet er blandt verdens bedste til at producere bæredygtige fødevarer.

	Produktionen er siden 1990 steget med 18 procent. I samme periode har vi nedbragt miljøbelastningen. For landbruget samlet set er kvælstofoverskuddet faldet med 45 procent, fosforoverskuddet 115 procent og ammoniaktabet med 37 procent.

	Vi er ikke i mål, men vi bliver hele tiden bedre til at producere mere med mindre.

	Det burde ministeren i stedet anerkende, og sætte fart på arbejdet med den nye miljøregulering.

	Bolden ligger nu hos regeringen, der med en ny og intelligent regulering kan øge væksten i fødevareerhvervet, rigdommen i det danske samfund og samtidig gøre noget godt for miljøet.

Lars Hvidtfeldt, viceformand i Landbrug & Fødevarer

