Hvad er en omvendt Jacob Holdt?
Ønsker Anna von Sperling at undgå menneskelige forpligtelser eller er det afmagten over den fattigdom, hun oplevede i Indien, der spiller ind?


Anna von Sperling skrev den 15.maj, at hun forsøgte at befri sig af sin skyldfølelse over mødet med Indiens fattige ved at være "en omvendt Jacob Holdt" uden at vinde noget ved mødet med de fattige.Er det din afmagt over fattigdommen, der får dig til at fordreje Tetzlaffs interview?Du latterliggør "grunden til at alle de sorte kvinder, han havde mødt på sin vej, havde afvist en tur i høet med den skæggede flaneur var, at de bar en historisk begrundet angst for at blive skuffet." Som jeg skrev i Informations bog om mine intime øjeblikke med den sorte underklassekvinde:"Det var som om et eller andet gik i baglås for os - en fælles erkendelse af, at dette var for stor en historisk byld at tage hul på. Hun kunne ikke undgå bevidst eller ubevidst at signalere, at dette var et forhold mellem et frit og et ikke-frit menneske, hvilket øjeblikkeligt gav mig følelsen af at være blot endnu en i rækken af hvide seksuelle udbyttere. De fleste af mine seksuelle og langvarige forhold til sorte kvinder var derfor med kvinder fra middelklassen og Vestindien, som i højere grad havde frigjort sig af dette slaveri."Forhold forpligter, så de er alle fortsat mine venner - en blev myrdet og to sidder i fængsel, begge oldemødre. Jeg kan derfor i dag tydeligt se undertrykkelsens mønstre; mens flertallet i en søskendeflok udtrykker ubevidst modstand mod fraternisering med undertrykkeren - parallelt med muslimerne i Danmark - vil enkelte gå mod tendensen og netop søge en hvid mand. Flertallet af mine sorte kærester blev nemlig (som kun to procent af sorte) siden gift med hvide mænd - i reglen imod familiens ønske.Virkelig fattigdomHvor følsomt dette emne er, oplevede jeg i modstanden mod de sorte nøgenbilleder i mit lysbilledshow blandt sorte kvindelige jurastudenter i Harvard. Men vi lavede et kompromis om, at hvis jeg medtog ovenstående forklaring i teksten, ville de fortsat arrangere showet. En af disse kvinder var Michelle Robinson. Deres præsident fik udvirket kompromisset, men ingen af dem ville have genvalgt hende, hvis de havde vidst, at hun dengang var kæreste med mig - en hvid mand. Med deres stærke modstand mod fraternisering er det skæbnens ironi, at Michelle senere blev gift med produktet af en sådan mesalliance mellem "undertrykkeren og den undertrykte", Barack Obama, som to år senere var blandt mine elever i Harvard.At bevæge sig rundt i dette minefelt af følelser kræver derfor omtanke. Det er således ikke mig, du latterliggør, Anna, men de kvinder, der som følge af langvarig undertrykkelse ikke er i stand til at udtrykke sig frit over for alle mennesker. Men der er altid undtagelser såsom Mary, som jeg netop for at modbevise din generalisering kan fortælle, at jeg var 'en tur i høet med' så sent som i sidste uge.Hun blev kendt i min bog, idet hendes hus blev brandbombet af hvide racister, fordi vi var kærester i 1975. Hendes bror brændte inde. Så måske du ikke burde ironisere over, at sorte kvinder "bar en historisk begrundet angst for at blive skuffet" i sådanne forhold. Siden er Marys søster, bedstemor, svigerdatter og andre familiemedlemmer blevet myrdet. For en måned siden ringede hun til mig om hjælp, da hun er dødeligt syg og sidder forbundet 'i høet' til iltslanger og i kørestol. Jo, forhold forpligter - særligt når man overskrider den usynlige, forbudte grænse til vore pariaer. Alle min ungdoms sorte kærester har jeg derfor et endnu stærkere forhold til, nu hvor vi er blevet gamle og uspændende 'i høet'.Ønsker du at blive "en omvendt Jacob Holdt" for at undgå sådanne menneskelige forpligtelser? For dette ville jeg i sandhed kalde virkelig fattigdom - snarere end den du så i Indien, Anna!Jacob Holdt er forfatter til 'Amerikanske Billeder', som udkom på Informations forlag
