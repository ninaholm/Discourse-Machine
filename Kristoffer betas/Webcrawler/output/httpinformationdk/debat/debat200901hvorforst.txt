Hvorfor skal studerende straffes for at blive klogere?'

Pengene forsvinder hurtigt ud af lommerne på de studerende, der ønsker at skifte studieretning pga. egenbetaling af indslusningsforløb. Hvis de ellers mener, at de har råd til at opfylde uddannelsesdrømmene. Model


 Selvfølgelig skal du have de rigtige kvalifikationer for at kunne starte på en kandidatuddannelse, og det er de studerendes eget ansvar fra starten at vælge en bacheloruddannelsen, som vil give dem direkte adgang til den ønskede kandidatuddannelse. Men skulle det ske - Gud forbyde det - at en studerende gennem årene skulle blive klogere på sig selv og sine ønsker for fremtiden og have lyst til at skifte studieretning, skal VKO-regeringen i hvert fald nok sørge for, at man straffes økonomisk.
For siden 2006 har det været sådan, at de studerende skal betale mellem 6.000 og 30.000 kr., hvis universiteterne kræver, at de skal igennem et indslusningsforløb på et halvt eller et helt år, inden de kan begynde på en toårig kandidatuddannelse. Der er altså tale om brugerbetaling, og oven i hatten er de studerende ikke berettiget til at modtage SU. 
Handling bag ord
Er dette rimeligt? Og hvordan hænger det sammen med regeringens målsætning om kvantitet og kvalitet i uddannelsessystemet, dvs. flere og mere højtuddannede studerende? Og hvad med princippet om gratis uddannelse i Danmark? Faktum er, at reglerne om egenbetaling på kurserne har halveret optaget på bl.a. RUC, og at de er en barriere for sygeplejersker, lærere og andre professionsbachelorer, der ønsker at læse videre på universiteternes kandidatuddannelser - som det jo netop var meningen, de skulle, da denne type uddannelse blev indført. Regeringen vil have de unge hurtigere igennem uddannelsessystemet, men denne regel gør, at mange må helt droppe eller udskyde at studere videre, til de kan klare kombinationen 'ingen SU/brugerbetaling'. 
Kort sagt: Vi får færre og mere forsinkede studerende. F.eks. står jeg selv i den situation, at jeg er blevet optaget på RUC, men jeg kan ikke klare 9.000 kr. i brugerbetaling og ingen SU undervejs i et halvt år, så jeg må takke nej tak til at starte på min drømmekandidatuddannelse ... 
Men hvis jeg havde været 25 år og ikke 24 et halvt, kunne jeg have læst videre alligevel med Statens Voksenuddannelsesstøtte. Forklaring: Jo, som SU-Styrelsen så pænt fortalte mig, da jeg ringede og spurgte: "Du er ikke voksen, når du er 24." 
Ja, man kan ikke vinde hver gang... 
Undervisningsminister Bertel Haarder har godt nok erkendt, at dette er en relevant problemstilling, men det er jo ikke nok. Lad os få noget handling bag ordene hurtigst muligt, så ikke flere studerende føler sig nødsaget til at droppe deres videre studier.

