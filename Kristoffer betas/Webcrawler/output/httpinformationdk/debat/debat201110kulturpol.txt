Kulturpolitik er erhvervspolitik
De kreative erhverv eller oplevelseserhvervene præsterer en årlig værditilvækst på 108 milliarder kroner, eller ca. otte gange så meget som landbrugets værditilvækst


 Information var 5. oktober nervøs for, at landets nye kulturminister vil omdanne kunsten til oplevelsesøkonomi, forstået som ond profitskabelse i erhvervslivet. Det er en misforståelse, at oplevelsesøkonomi går ud på at afvikle kunststøtten ud fra devisen om, at »kunstnere jo er selvstændige erhvervsdrivende, der blot må tilpasse sig markedet for at sælge deres produkter«.Udmeldinger fra kulturministeren tyder heldigvis på, at han netop vil arbejde på at styrke kulturlivet og de kreative aktører i Danmark. Det er der god fornuft i: Vi uddanner mange kreative i Danmark; designere, arkitekter, skuespillere, musikere osv. Beskæftigelsen i de kreative erhverv vokser mere end i det øvrige erhvervsliv, og der er flere vækstiværksættere inden for kreative erhverv.
De kreative erhverv eller oplevelseserhvervene præsterer en årlig værditilvækst på 108 milliarder kroner, eller ca. otte gange så meget som landbrugets værditilvækst. Erfaringer fra ind- og udland viser, at det snarere er tilfældet, at kunsten tilføres ressourcer, når kreative arbejder sammen med erhvervslivet. Kulturens institutioner og de fleste kreative er ofte ivrige efter at finde nye samarbejdspartnere.
Ikke alene, fordi de er presset økonomisk, men fordi de vil gøre deres virke betydningsfuldt for andre i samfundet på måder, der rækker ud over at præsentere scenekunst fra scener og billedkunst i gallerier og så videre.
Kreativt råstof
Kreativitet er et af Danmarks mest værdifulde råstoffer og kan blive gnisten, der kickstarter væksten i Danmark. Vi har historiske og nutidige internationale førerpositioner inden for bl.a. design, mode, gastronomi og arkitektur.
Foruden arbejdspladser og eksport markedsfører de kreative erhverv Danmark i udlandet, når f.eks. dansk film og arkitektur vinder international opmærksomhed. De værdifulde positioner skal vi værne om og udvikle.Derfor er det glædeligt, at kulturminister Uffe Elbæk vil styrke rammebetingelserne for kulturen i Danmark og udvikle de kreative erhvervs vækstpotentiale, innovationskraft og forretningsforståelse. Hold fast i kunststøtten for kunstens skyld — men overse ikke, at Kulturministeriet også driver erhvervspolitik til gavn for væksten i Danmark.

