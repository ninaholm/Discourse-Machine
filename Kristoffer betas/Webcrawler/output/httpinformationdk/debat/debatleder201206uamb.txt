Uambitiøs filmstøtte



Det er et paradoks i tilværelsen, at vi kan gøre alting rigtigt og alligevel gøre det forkerte. Sagen om Filminstituttets afslag på støtte til filmen MGP Missionen er et eksempel på et sådant paradoks. Af kriterierne for markedsordningen – som er den pulje, den afviste film har søgt støtte fra – fremgår det, at filmprojekter skal vurderes alene på deres økonomiske bæredygtighed: »Redaktionens vurdering er en samlet kvalitativ vurdering af filmens publikumspotentiale,« som det hedder.Det er ikke urimeligt at hævde, at det var lige netop dét, redaktionen bag ordningen efterlevede, da den gav MGP Missionen afslag med den begrundelse, at film med nydanske skuespillere ikke er »salgbare i provinsen«. Det var ikke et racistisk udsagn, det var en vurdering af et racistisk marked. Ud fra dén betragtning fulgte redaktionen bare sin forpligtelse til at foretage en markedsmæssig afvejning af filmens publikumspotentiale. Redaktionen gjorde det rigtige. Men det var alligevel forkert.Det var der flere grunde til. Som kulturminister Uffe Elbæk (R) rammende formulerede det i herværende avis, var begrundelsen fordomsfuld »både over for folk med anden etnisk baggrund, men dybest set også over for folk i provinsen – at de skulle være mindre tolerante end folk, der bor i de større byer«. Filminstituttets ledelse var da også hurtigt ude og undskylde. Direktør Henrik Bo Nielsen kaldte begrundelsen for »en tåbelig måde at udtrykke sig på« og understregede, at der ikke var noget statistisk belæg for at sige, at folk i provinsen ikke ville se film med skuespillere af anden etnisk herkomst.Det er naturligvis bekymrende, hvis løse antagelser, mavefornemmelser og fordomme styrer redaktionen bag markedsordningen. Men det egentlige problem ligger et andet sted. Som tidligere direktør for Filminstituttet Henning Camre i går sagde til Information: »Hvis vi antager, at redaktionen bag markedsordningen rent faktisk havde haft et statistisk grundlag for at mene, at film med nydanske skuespillere ikke sælger i provinsen, så kan man sige, at de bare udførte deres arbejde – og det rejser spørgsmålet: Vil vi virkelig have en ordning, der i så høj grad baserer sig på markedets præmisser?«Når sagen om MGP Missionen overhovedet er blevet en sag, skyldes det ikke, at reglerne for markedsordningen er blevet brudt. Det skyldes, at reglerne er blevet fulgt blindt. Sagen udstiller, hvad der sker, når man alene lader markedet bestemme, hvad der fortjener støtte, uden selv at forholde sig til, hvad der er rigtig og forkert.Partierne bag medieforliget – og det er alle partier i Folketinget – må nu spørge sig selv: Hvad er det, vi ønsker, vores filmstøtte skal bruges til? Hvilken udvikling skal filmstøtten gavne? Der vil aldrig komme noget overraskende eller nyskabende ud af markedsordningen. Den skal tilfredsstille markedets ønsker, og markedet nytænker ikke. Det er en af forklaringerne på, at kun ni spillefilm siden 1988 har haft en nydansker i hovedrollen.Hertil kan indvendes, at vi stadig har konsulentordningen, hvor de smallere film kan søge støtte. Men det ændrer ikke ved, at omkring halvdelen af alle støttekronerne fordeles via markedsordningen, hvor film som Min søsters børn på safari og Far til fire – til søs løber med de fleste millioner. Bør vi overhovedet støtte den slags film, når nu erfaringen viser, at de sælger godt hver eneste gang?Modargumentet er, at dansk er et lille sprogområde, og at det derfor også er nødvendigt at støtte selv kommercielle film. Men så burde man hellere omlægge støtten og kalde den ved rette navn: erhvervsstøtte. Det ville skabe større gennemsigtighed i måden, de skatteyderbetalte penge forvaltes på. Eller alternativt indføre et kvalitetskriterium i markedsordningen, så det ikke alene er markedets præferencer, der dikterer, hvilke film der kan opnå støtte.Det er uambitiøst med en kulturstøtte, der udelukkende giver folk det, man tror, de vil have. Hvis opgør med fordomme over for nydanskere – eller provinsboere for den sags skyld – skal komme et sted fra, så er det fra kunsten. Men det besværliggør man med en markedsordning, som udelukkende navigerer efter luftige forestillinger om markedets præferencer.rbs/ville
