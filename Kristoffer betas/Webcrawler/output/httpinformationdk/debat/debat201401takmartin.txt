Tak til Martin Lidegaard
Som svarer på spørgsmålet – så kan man altid diskutere svaret


 
Vi kan ikke bare kopiere de seneste 50 års økonomiske vækst de næste 50 år.

	Martin Lidegaard, klima-, energi- og bygningsminister (R), i artiklen ’Den forbandede vækst?’ i Information 21. januar 2014

	 

	Udtrykkeligt indgår denne konstatering af Martin Lidegaard som svar på et af Information (herunder også overtegnede) ofte stillede spørgsmål: Er det muligt i en verden, hvor naturens materielle ressourcer (bl.a. Jordens evne til at absorbere CO2-ekvivalenter og undgå drivhusopvarmning) er sluppet op eller er ved at slippe op, da at videreføre de moderne vestlige samfunds mere eller mindre kapitalistisk-socialdemokratistisk funderede økonomier? Når deres sammenhængskraft – som følge af aktionærernes krav på profitter og de deraf følgende uophørlige produktivitetsstigninger med truende arbejdsløshed til følge – kræver uophørlig økonomisk vækst i forbrug af netop naturens materielle ressourcer?

	Nej, svarer Martin Lidegaard. »Vi kan ikke bare kopiere de seneste 50 års økonomiske vækst de næste 50 år.« Tak. Endelig et svar. I stedet for den sædvanlige snik for en snak om, at bare vi får en masse grønne vindmøller til bl.a. profitabel eksport forsvinder naturens materielle grænser som et pust fra Goldman Sachs – og vi kan alle svinge Dankortet endnu højere.

	Spørgsmålet bliver besvaret, men hvad er svaret? Hvad det, klimaministeren vil sætte i stedet for de seneste 50 års økonomiske vækst? »Ejvind Larsen spørger, hvornår vi begynder udarbejdelsen af den virkelighedstro økonomi?

	Svaret er, at det gør vi lige nu. Ikke i form af én færdig økonomisk eller politisk teori, som hele verden ideelt set bør rette sig efter i et fundamentalt opgør med det rige liv, som de fleste danskere ønsker og påskønner. Men i alle de ryk, som borgere, virksomheder og kommuner tager hver dag. Det er dem, der definerer den nye virkelighedstro økonomi gennem deres egen praksis – forhåbentlig hjulpet og guidet af det politiske lederskab og den regulering, der også er en nødvendig præmis.« Hvilket foreløbig dog stadig ikke forhindrer, at Danmark har et af verdens allerstørste forbrug af naturressourcer per indbygger, målt i det såkaldte økologiske fodaftryk.

	Det rige liv

	Afgørende er så, hvad Martin Lidegaard mener med »det rige liv, som de fleste danskere ønsker og påskønner«, og som åbenbart skal fortsætte? Skønt vi ikke kan kopiere de seneste 50 års økonomiske vækst. Ministeren må mene en rigdom, der ikke består i yderligere forbrug af de materielle naturrigdomme, der allerede er overforbrugte.

	Hvordan skal ’de fleste danskere’ gennemtrumfe det, når virksomhederne først og fremmest er afhængige af, at ejerne, som oftest aktionærerne, får deres profitbegær opfyldt først?

	Her kunne man have lyst til at minde om hovedgrundlæggeren af Martin Lidegaards eget Radikale Venstre, P. Munch (1870-1948). Som i 1934 under indtryk af den økonomiske verdenskrise og optrækket til Anden Verdenskrig udtrykte sin radikale vision således: »Demokratiet er gennemført politisk, åndeligt og materielt.

	Men i det økonomiske liv består endnu en aristokratisk organisation; på dette område har besidderne af produktionsmidlerne nogenlunde bevaret deres mægtige stilling; lønarbejderne er vedblivende uden indflydelse på ledelsen af de bedrifter, af hvilke deres eksistens er afhængig. Der er her en mangel på harmoni, som ikke kan opretholdes. Det økonomiske demokrati er blevet en nødvendighed.«

	Endelig et klimaråd

	Nu har Lidegaard meddelt, at regeringen omsider agter at holde sit løfte i selve regeringsgrundlaget »Et Danmark, der står sammen« fra oktober 2011: En klimalov og et uafhængigt klimaråd, der skal samle de bedste kompetencer fra forskellige sektorer og som skal rådgive Folketinget og regeringen om, hvordan vi opnår det fossilfrie samfund i 2050.

	Efter forbillede fra blandt andet Storbritannien skal det uafhængige klimaråd give fagligt baserede input, der kan sikre den billigste og mest effektive omstilling til mere klimavenlige produktionsformer i sektorer som eksempelvis landbruget og transporterhvervet. Ligesom rådet – hvad der nok er det allervigtigste – hvert år skal udarbejde en detaljeret klimaredegørelse, der kan agere vagthund over for den førte klimapolitik.

	Det er måske for meget forlangt, at dette råd direkte anviser veje fra de seneste 50 års kapitalistisk-socialdemokratiske vækst til en økonomi, der respekterer naturens grænser på et økonomisk demokratisk grundlag?

	Det vil vise sig.

	Men oplagt er det, at rådet må trække på forslag, som allerede optræder i netop Storbritanniens bæredygtighedskommissions forslag til akkurat velfærd uden vækst, udarbejdet af økonomen Tim Jackson.

	Og tilsvarende forslag af Herman Daly og Dennis Meadows m. fl., herhjemme allerede skitseret i Oprør fra Midten i sin tid, og ellers med afsæt hos økonomer som Inge Røpke og Mikael Skou Andersen, teknikere som Jørgen Stig Nørgård, videnskabsfolk som Katherine Richardson. Resten af gode ideer vrimler det i øvrigt med i Informations egen Jørgen Steen Nielsens bog om Den Store Omstilling. Plus netværket Omstilling Nu.

	Så vi kan blive lidt klogere på, hvad Martin Lidegaard egentlig har tænkt sig at sætte i stedet for de seneste 50 års økonomiske vækst.

	 

