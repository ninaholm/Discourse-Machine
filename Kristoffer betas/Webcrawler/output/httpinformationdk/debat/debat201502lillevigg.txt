Lille Viggo er ikke så god til at klippe …
Den præstationsorienterede logik er et omklamrende pædagogisk princip, der hele tiden finder nye domæner. Er vi i færd med at fremelske en syg managementkultur i daginstitutionerne, hvor alle aktiviteter er formålsrettede og præstationsfikserede?
Den daglige opmærksomhed på børnenes præstationer – ’farvelægger de mon inden for stregerne … ?’ – er skærpet, og der er også indført konkrete test. Men hvorfor?


 »Viggo er ikke så god til at klippe,« lød det alvorstungt fra en af pædagogerne. Der gik et øjeblik, før det stod klart for mig, at det var alvorligt ment.
Under klippe-klistre-aktiviteterne i børnehaven, havde pædagogerne konstateret, at min, dengang fire-årige, søn endnu ikke håndterede en saks med aldersvarende sikkerhed.
Mens den overvældende og lammende besked blev leveret, havde jeg ikke overskud til egentlig refleksion. Først efterfølgende kom jeg i tanke om, at jeg aldrig har mødt et voksent menneske med i øvrigt almindelig førlighed, der ikke kan klippe til husbehov.
Der er mange, mig selv inklusiv, der hverken har interesse eller evne for julepynt, frisørfaget eller papirkunst. Men alle kan sgu da – undskyld mit franske – klippe toppen af en pose kaffe og i øvrigt føre saks i et omfang, der dækker det almindelige behov. Det at kunne klippe er med andre ord en færdighed, som alle med tiden får tilegnet sig i fornøden grad, uden at vi som samfund behøver at ofre opmærksomhed på det.
Gå nu bare den tur
Det skal understeges, at dette ikke er en kritik af pædagogerne. Viggo har været heldig med engagerede og empatiske voksne under hele sin institutionskarriere, der snart ender, idet han skal begynde i skole.
Bemærkningen om klippeevnerne er isoleret set komisk, ubetydelig og utrolig banal, men desværre dækker udsagnet over en stærkt voksende tendens til at vurdere børns kunnen på et voksende antal områder. Noget så uproblematisk og hyggeligt som at klippe-klistre er blevet en lejlighed til alvorstung evaluering af børns finmotoriske evner.
»Når vi går tur, er der altid læring i det,« siger pædagogerne – en gåtur med en flok unger, der engang var en ganske ukompliceret affære, er nu gennemtænkt i forhold til, hvilken slags læring der kan være i processen.
»Gid I dog ville gå en hyggelig tur uden at forholde jer til læringspotentialet,« kan man tænke i sit stille sind.
Børn har altid høstet viden og erfaringer ved at foretage sig ting med voksne – det er kun positivt og jo på mange måde fundamentalt for vores samfund – men denne videns- og erfaringsoverførsel sker også uden, at de voksne har en bevidst strategi om det.
Det nye er, at læringspotentialet i snart alle afkroge af den menneskelige tilværelse bliver identificeret og italesat.
De yngstes verden er et felt, der med voldsom hast koloniseres af den nyttelogik, der fylder så meget i ungdoms- og voksenlivet.
Bevares, det har altid været en del af pædagogernes praksis at forholde sig til, om børn udvikler de nødvendige evner, også i de tidlige år. Det er naturligvis godt at identificere børn med behov for eksempelvis tale-støtte så tidligt som muligt.
Pædagogernes rolle i denne sammenhæng er velkendt, vigtig og positiv. Problemet er den institutionaliserede logik med systematiserede observationer og vurderinger, der efterhånden præger tilgangen til ganske almindelige foreteelser.
Det vurderende blik
I folkeskolen har den helt afgørende bevægelse over de seneste mange år været den øgede opmærksomhed på at måle elevernes kunnen. Forskellige former for testning af evner og færdigheder har fået stigende indflydelse på den måde undervisningen tilrettelægges på. Man kan tale både for og imod denne udvikling. Nogle siger, at udviklingen har været med til at løfte fagligheden i folkeskolen. Andre, at udviklingen stort set har været til skade, fordi den ensidige og klodsede måde at veje færdigheder på skaber et falsk grundlag for politiske beslutninger om indretningen af skolelivet.
Forskere med viden om pædagogik og børnelivet påpeger, at den dagsorden, som testkulturen har sat for børn i skolealderen, i øjeblikket er ved at indtage vuggestuer og børnehaver, hvor snart sagt alle elementer i børnenes tilværelse bliver gjort til genstand for et vurderende blik. Et stigende antal daginstitutioner har således opstillet læringsmål, indført test- og vurderingsmekanismer og noterer rutinemæssigt børnenes præstationer. Ifølge en undersøgelse (2014), som Danmarks Evalueringsinstitut (EVA) har gennemført for BUPL, svarer 95 procent af daginstitutionslederne, at deres institutioner har forskellige praksisser til systematisk at vurdere børns personlige udvikling, trivsel, leg, læring, sociale kompetencer, sproglige udvikling, motoriske udvikling og parathed i forhold til overgang til børnehave eller skole.
Den vurderende og præstationsorienterede logik er et omklamrende pædagogisk princip, der aldrig bremser op, men hele tiden finder nye domæner. Igen, det er fint at dyrke børnenes interesse for at udforske deres omverden, men at gøre alle dele af deres tilværelse til præstationer, som mødes af et vurderende blik, er dybt problematisk.
Undersøgelser viser, at overraskende mange unge – i eksempelvis gymnasiet – føler sig stressede, og det er nærliggende at tænke, at det overvældende fokus på målbarhed og præstationer udgør en del af forklaringen. Ønsker vi virkelig at overføre dette voldsomme fokus på præstationer til de yngstes liv? Skal vuggestue- og børnehavebørn virkelig mødes med et konstant vurderende blik? Eller er vi i færd med at fremelske en syg managementkultur i daginstitutionerne, hvor alle aktiviteter er formålsrettede og præstationsfikserede?
Når man, som jeg, over seneste 17 år har fulgt fire børn gennem deres daginstitutionstilværelse, er udviklingen umiddelbar aflæselig.
Banaliteter måles og vejes
Ikke alene er den daglige opmærksomhed på børnenes præstationer – ’farvelægger de mon inden for stregerne … ’ – skærpet, der er også indført konkrete test, hvor børn eksempelvis på en iPad skal gennemføre en test af deres evner inden for dansk og matematik.
Der arrangeres skolelignende aktiviteter for de større børnehavebørn, der om ikke andet sikkert skaber bedre testresultater. Lad mig igen understrege, at det er fint at dyrke børnenes interesse for en forestående skolestart. Problemet er den institutionaliserede nyttelogik og målingsiver, der følger med. Vi risikerer, at de velmenende læringstiltag umærkeligt glider ind i hverdagsaktiviteterne og skaber en præstationskultur i daginstitutionerne, hvor fuldkommen banale aktiviteter bliver problematiseret.
Professor i udviklingspsykologi Dion Sommer konkluderer på baggrund af et større studie:
»Didaktisk, målstyret læring og instruktionspædagogik fører ikke til senere gevinst. Det er dybt ironisk, at den type tidlig indsats, som man tror, senere vil give bedre skolestart, fører til det helt modsatte resultat: Fremtidige kompetencer i matematik, natur- og sprogforståelse styrkes ikke, men forringes. Hertil kommer mere præstationsangst, forværret selv- og impulskontrol, mere hyperaktivitet, aggression og urolig adfærd«.
Det er unægtelig absurd, hvis det viser sig, at bestræbelserne faktisk har en negativ effekt. Imidlertid er det værste ved udviklingen det syn på tilværelsen, der er knyttet til testkulturen.
Risikoen er altså, både i forhold til skolefærdigheder og alle de banale aktiviteter, at børn kan blive så resultatorienterede og præstationsangste, at de lukker ned for den formålsløse kreativitet, der har et kæmpe potentiale for ukontrolleret læring og udvikling. Børns klipperier behøver ingen læringsmål eller systematiserede vurderingsmekanismer – lad os nu stole på, at ungerne nok skal lære at klippe, helt uden at vi bekymret registrerer udviklingen i et kompetenceudviklingsskema.
Søren Rud er far og adjunkt i historie ved Saxo-Instituttet, Københavns Universitet

