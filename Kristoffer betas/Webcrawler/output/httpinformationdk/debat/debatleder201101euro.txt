Europas ungarske ansigt



 EFTER GÆLDSKRISEN og roma-diskussionen, som belastede det europæiske samarbejde i 2010, skaber det ungarske formandskab nu forlegenhed i EU. Viktor Orbáns nationalkonservative regering lagde efter en jordskredssejr ved valget i april ud med at tilbyde de ungarske mindretal i nabolandene Slovakiet,  Rumænien og Serbien ungarsk pas og skabte dermed grobund for fremtidige konflikter i regionen. For at reducere statens budgetunderskud har regeringen siden udplyndret private pensionsfonde og pålagt udenlandske selskaber i energi- og telesektoren en særlig kriseskat. Orbán har endvidere indskrænket domstolenes og centralbankens autonomi og senest indført en medielov, som giver et regeringsudpeget medieråd sanktionsmuligheder over for medier, der ikke skønnes at leve op til en række vagt definerede objektivitetskriterier. Det nye formandsland er altså på kant med såvel EU's konkurrenceregler som traktaternes magtdelings- og pressefrihedsprincipper.
EU'S RETORIK er universalistisk, men den politiske hverdag er næsten altid styret af partikulære interesser. Orbán kunne derfor nemt afvise den rituelle kritik af medieloven ved at pege på flere europæiske lande, hvor medier er underlagt forskellige former for regeringskontrol. På et pressemøde i fredags lovede den ungarske premierminister dog at ændre loven, hvis EU-Kommissionen vurderer, at det nye medieråd har fået for meget magt, men tilføjede: »Ud over det juridiske aspekt er der også et politisk aspekt her. Det er nødvendigt, at Ungarn får fuld støtte fra medlemslandene og EU's institutioner, hvis formandskabet skal blive en succes.«
Situationen i Ungarn er desværre ikke enestående. Flere europæiske regeringer sætter den lovgivende forsamling og demokratiske kontrolinstanser som domstolene og pressen under pres. Således vil kritikken af det ungarske formandskab nok hurtigt forstumme. Det ville være en forspildt mulighed, for Europa har brug for at betragte sit ungarske ansigt i spejlet.

