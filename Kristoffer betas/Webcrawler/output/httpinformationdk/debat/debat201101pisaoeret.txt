PISA mig i øret



 Regeringens forsøg på at skjule, at en OECD-undersøgelse kårer de danske gymnasier som verdens bedste, er vel det nærmeste, man kan komme en tilståelse af misbrug af samme OECD's PISA-undersøgelser.
Der er ingen grund til at tro, at PISA siger noget væsentligt om den danske folkeskole. Pointsystemet er bygget op, så det kun siger noget om rangordningen - ikke om resultaterne er bedre end ved sidste måling. I alle landene deltager de 15-årige, der stadig går i skole. I Danmark er det ca. 100 procent. I Singapore, der ligger højt på listen, er der kun seks års skolepligt, så der er de svageste elever nok stoppet i skolen. Måske er det sådan i mange af landene.
I Danmark er der i den seneste prøve, der blandt andet fokuserer på læsning, en voldsom overrepræsentation af to-sprogede elever på de deltagende skoler.
Det er efterhånden blevet gentaget så ofte, at mange tror på myten, om at 20 procent af de elever, der forlader folkeskolen er funktionelle analfabeter, som ikke er i stand til at gennemføre en ungdomsuddannelse. Selv om der er overvægt af dem, der scorer dårligt i PISA's læsetest i den gruppe, der ikke gennemfører ungdomsuddannelsen, er der altså elever fra alle de fem PISA-kategorier i gruppen.
Danmark ligger i alle tre undersøgte fag i en meget stor midtergruppe, der rent statistisk må betegnes som ens. Derudover er prøverne hemmelige, så vi ikke ved, hvad der undersøges. Det er helt sikkert ikke, om vi opfylder folkeskoleloven og Fælles Mål. Der er rystende, at PISA hver gang udråbes som en katastrofe.
Og der er rystende at 'katastrofen' bruges som begrundelse for ændringer, der går stik imod PISA-eksperternes anbefalinger.
Regeringens planer om offentliggørelse at resultaterne fra De Nationale Tests og forslag til opgør med enhedsskolen går stik imod alle eksperters anbefalinger.
Pisa-problem
Det er i sig selv et stort problem, at regeringens sølle ambition på folkeskoleområdet er at ligge som nummer fem på PISA's ranglister.
Nogle af de lande, der ligger over Danmark i rangordningerne, er udemokratisk styrede lande, som vi ikke behøver at konkurrere med.
Hvis Danmark skal konkurrere med Kina om arbejdspladser, skal der ske dramatiske ændringer i den måde, løn- og arbejdsforhold aftales på her i landet. I netop Kina er der fremsat et lovforslag, der forbyder, at forældre sender deres børn til lektiehjælp senere end til kl. 22. Er det sådan et børneliv, vi skal stræbe efter?
Lyt hellere til salig Kold som sagde: »I skolen skal man træde varsomt, thi her bliver mennesker til«.
Jeg håber, det kommende valg giver et nyt flertal i folketinget, men det bekymrer mig, at nogle af partierne i rød blok også refererer til PISA-resultaterne, når de argumenterer for ændringer i folkeskolen.

