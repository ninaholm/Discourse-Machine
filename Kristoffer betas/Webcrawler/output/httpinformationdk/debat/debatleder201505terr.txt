Terrorens nye virkelighed
LEDER


 Dansk politi står i en ny virkelighed og med en ny type gerningsmand. Justitsminister Mette Frederiksen (S) gentog budskabet under onsdagens fremlæggelse af Rigspolitiets redegørelse for terror-angrebet i København 14.-15. februar i år, men hov!
Står politiet nu også i en ny virkelighed? Alle blev chokerede, da skuddene faldt i København, men ingen – og i hvert fald ikke politiet – kunne i februar sige, at de ikke kendte risikoen. Danmark har i snart et tiår været løbende mål for terrortrusler, tegneren Kurt Westergaard er forsøgt øksedræbt, og konkrete aktionsplaner mod eksempelvis Jyllands-Postens redaktion på Rådhuspladsen i København er tidligere blevet afværget. Godt fire uger inden skuddene i København var satiretegnere og betjente i Paris som bekendt ofre for et angreb, der trak tydelige referencer til Muhammed-karikaturer tegnet og bragt i danske medier.
Så hvad var det for en ny virkelighed, dansk politi i februar ikke kendte til?
Vi kendte ikke Omar El-Husseins konkrete planer, men vi kendte terrortruslen. Så når Mette Frederiksen taler om en ny virkelighed, ligner det mest af alt en upassende undskyldning for et politi, der ikke i tide har reageret.
Mette Frederiksen roste da også onsdag aften overordnet politiets indsats og kritiserede hovedsagligt to ting:
At der skulle gå fire timer efter skuddene og drabet på en filminstruktør uden for Krudttønden på Østerbro, før der blev indsat bevæbnet politi ved synagogen i Krystalgade i det indre København, hvor der foregik en konfirmationsfest.
Og at Politiets Efterretningstjeneste (PET) i første omgang har givet regeringens sikkerhedsudvalg fejlagtige oplysninger om politiets handlinger i de dramatiske timer.
Selvfølgelig er det så alvorligt at misinformere regeringen, at det forekommer helt naturligt, at PET-chefen samme dag måtte tage sin afsked. Og selvfølgelig er en reaktionstid på fire timer kritisabel. Vigtigt er det dog at huske på, at forsinkelsen i sig selv ikke var medårsag til Omar El-Hussiens drab på en jødisk vagt uden for synagogen. Omar El-Hussien nåede først frem, efter at de bevæbnede betjente var på plads. Til gengæld er det fortsat uklart, hvorfor de udsendte betjente ikke formåede at få stoppet gerningsmanden, hverken før eller efter han affyrede sine skud? Med Rigspolitiets redegørelse har vi fået en del svar – og tak for dem – men disse og flere andre centrale spørgsmål står endnu ubesvarede tilbage.
Selv om Rigspolitiet først onsdag afleverede sin redegørelse, har regeringen for længst draget sine politiske konklusioner. Allerede i februar præsenterede regeringen en terrorpakke under overskriften ’Et stærkt værn mod terror’. Indholdet af terrorpakken blev igangsat efter Charlie Hebdo-angrebet, og konklusionerne landede blot tre dage efter terroren i København. I 12 punkter og til et samlet beløb på 970 mio. kr. skitserede regeringen dengang en indsats, der altså var baseret på alt andet end grundigt analysearbejde af begivenheder i februar i København.
Paradoksalt forekommer det da også i dag, at regeringen i sin terrorpakke samlet set har valgt at bevilge flere midler til Forsvarets Efterretningstjeneste (FE) end til PET og det åbne politi. Regeringen vil således ifølge terrorpakken bevilge yderligere 415 mio. kr. alene til FE’s »indhentning og analyse af oplysninger om terrortrusler fra udlandet«.
Til sammenligning agter regeringen at bevilge 200 mio. kr. til »udbygning af politiets og PET’s beredskabs- og overvågningsindsats« og 150 mio. kr. til »øget it- og analysekapacitet«.
Hvordan hænger den fordeling mellem den nationale og internationale efterretningstjeneste sammen, Mette Frederiksen? Rigspolitiets redegørelse viser jo netop – sine mangler til trods – at det er PET og det åbne politi, der står tilbage med både de konkrete og fremadrettede problemer?
Rigspolitiets redegørelse udstiller således bærende dele af regeringens terrorpakke som det, den allerede ved lanceringen i februar lugtede af: En hovsaløsning designet til at vise politisk handlekraft og konsekvens i de følelsesladede dage efter skudattentatet.
Her er der tale om en reelt ny og temmelig skræmmende politisk virkelighed, som Mette Frederiksen og resten af regeringen i den grad bør forholde sig til.

