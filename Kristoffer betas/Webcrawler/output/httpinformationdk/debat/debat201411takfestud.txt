En tak til festudvalget
Samvær har vi med nøje udvalgte ligesindede. Selv familien kan man vælge fra. Men når vi får børn og placerer dem i børnehaver og skoler, medfølger en forventning om deltagelse i en form for fællesskab. Det er lige så smukt som besværligt


 »Alle møder udklædt,« står der på invitationen. »Hvad skal du være?« spørger min mand drilsk. Han ved, at jeg er alt for selvhøjtidelig til at klæde mig ud.
»Spøgelse,« svarer jeg surt og forestiller mig min lidet elegante fremtoning samt besværet ved buffeten. Der er altid buffet, og man skal altid medbringe en lille ret.
Vi er på vej til halloweenfest i 3.u. Vi kan lige nå det inden december, hvor det går løs med juleklip i 5. klasse, skolens syng-sammen-aften og fodboldklubbens adventshygge. I januar er der forældrefest. Jep, du læste rigtigt, en fest kun for forældre. Lørdag aften, babysitter til ungerne og en svingom med Alexanders far.
Det er blevet moderne at bitche over alle disse påtvungne fællesskaber, som forældre i dagens institutions- og skoleverden forventes at indgå og deltage i. På arbejdspladser og sociale medier himles der eller uddeles medlidende kommentarer over arrangementsbyrden. Og selvfølgelig kan det blive for meget – både for børn og voksne. Men jeg kan lige så godt melde ud, at jeg principielt har ja-hatten på. Selv om jeg hader at klæde mig ud.
Samvær er i stigende grad noget, vi har med vores nøje udvalgte ligesindede. Selv familien kan man vælge fra uden videre social stigmatisering. Men når vi får børn og placerer dem i børnehaver og skoler, medfølger en forventning om deltagelse i en form for fællesskab. En forventning, du ikke kan sno dig helt udenom uden at mærke en mild bebrejdelse. Selv kronprinsesse Mary har ifølge ugebladene været på hyttetur med sin søns klasse.
I den urbane mytologi vrimler det med kompetitive mødre, der kupper forældremøderne og gejler hinanden op til et ambitionsniveau, de færreste kan leve op til. Men min egen erfaring er, at det mest er en karikatur, som tjener til at udstille de engagerede forældre som nogle, der åbenbart ikke har ’noget liv’. Underforstået nogen betydningsfuld karriere, der får dem til at opfatte to timers brunkagespisning torsdag eftermiddag som en personlig fornærmelse.
Fællesskab. Det var sådan et ord, man hele tiden hørte i min barndom i 1980’erne. Det var et plusord, men også noget, vi tog for givet. Vi kom fra forskellige hjem. Mariannes far arbejdede på rugbrødsfabrikken, og de kom i missionen. Ingrids mor var sekretær, og hele familien spillede badminton på eliteplan. Paolos far ejede Aalborgs første pizzeria. Fællesskabet bestod i, at vi alligevel kendte og forstod hinanden. Fordi vi gik i skole sammen.
Hvis jeg ikke havde gået i folkeskole, var jeg gået igennem hele mit liv uden at møde de andre. For allerede i gymnasiet var det slut. Dér tilhørte majoriteten det segment, jeg har frekventeret siden. Det var som at komme hjem, for der var andre med samme værdier som mig. Jeg kunne pludselig mærke, hvor alene jeg havde følt mig i folkeskolens tilfældigt sammensatte børneflok. Men det var samtidig som at miste kontakten til en stor del af samfundet. Og når jeg møder jævnaldrende, der har gået på fri- og privatskoler, synes jeg ofte, de mangler en basal social bevidsthed. At de mangler den forståelse, der kommer af kendskab og ikke af velmenende intentioner. Jeg har hørt sætninger som: »Hvem i alverden køber boller i karry på dåse?«, og »hvem er alle de mennesker, der stemmer på Dansk Folkeparti?« Jeg ved det. Lenes mor, Jespers far.
Det meste af samfundet er i dag opbygget sådan, at hvis vi ikke kan lide lugten i bageriet, kan vi gå et andet sted hen. Vi kan fravælge det uønskede fællesskab med ikke-ligesindede til fordel for netværk med spejlbillederne. Men i mine børns skole- og fritidsliv møder jeg igen de andre – selv om bosætningsmønstre, skolevalg og selve dét, at vi alle har børn, gør, at det også her er et mindre udsnit af befolkningen, vi blander os med. Denne følelse af at stå ved buffeten forklædt som spøgelse ved siden af et menneske, jeg aldrig ville være stødt på i mit velordnede hverdagsliv, er med til at vække mig en lille smule. Disse akavede samtaler på sidelinjen, når min søn spiller kamp i Tårnby søndag formiddag, og det begynder at regne, og vi rykker sammen under Olivers fars paraply. Dette svimlende indblik i andre folks liv, når jeg henter børn i lejligheder med helt andre møbler end mine venners. Det er som en påmindelse om fællesskabets essens, den enkeltes møde med sin næste. Når det fungerer, er det lige så smukt som besværligt. Så tak til festudvalget, jeg medbringer en lille ret og er klar til feltstudier i folkeskolen.
Signe Løntoft er journalist og phd-studerende
Klummen er udtryk for skribentens egne holdninger

