Regnskovene kan reddes
Ødelæggelsen af Amazonas bliver i øjeblikket fremskyndet og promoveret af dig og mig, via både vores forbrugervalg og vores skattekroner


 Mens vi den seneste uge har koncentreret os om vores egne små bekymringer, kom den største nyhedshistorie ubemærket i natten. Den brasilianske regering blev tvunget til at indrømme at rydningen af Amazonas' regnskove har nået nye miljødestruktive højder. Et område på størrelse med Belgien, og som det har taget tusindvis af år at udvikle, blev ryddet alene i det forgangne år. Omkring 20 procent af skoven er nu blevet fældet, med yderligere 40 procent inden for resten af min levetid. Dette sker til stadighed for alle regnskove på kloden.
Længe efter vi har glemt hvem der vandt primærvalget i Florida, eller nøjagtigt hvorfor Peter Hain trak sig fra regeringen, må mennesket leve med konsekvenserne af denne nyhed.
Regnskovene - med Amazonas som langt den største - er planetens aircondition. De optager millioner af ton drivhusgasser og oplagrer dem sikkert uden for atmosfæren. Men når vi hugger dem ned, udløses disse gasser. Snart når vi et punkt, hvor der er så meget kulstof i atmosfæren, at systemet bryder sammen og ophører med at optage noget som helst.
Vi kommer alle til at mærke varmen. Det er et grumt videnskabeligt faktum, at sidste gang kloden blev opvarmet med seks grader celcius så hurtigt - den øvre ende af FN's videnskabsmænds forudsigelser for dette århundrede - døde næsten alt på jorden. Selv om det ville være en trøst, er dette ikke en historie om Disse Inkompetente Udlændinge, som ikke er i stand til at passe på verdens skove. Ødelæggelsen af Amazonas bliver i øjeblikket fremskyndet og promoveret af dig og mig, via både vores forbrugervalg og vores skattekroner.
En knibtang
Det skrøbelige ekosystem i Amazonas er i dag fanget i en knibtang: det bliver på samme tid skåret ned og varmet op. Lad os starte med fældningen, der har været så voldsom denne vinter, at Gilberto Cãmera, chef for Brasiliens Nationale Institut for Rumfart, siger: "Vi har aldrig set noget lignende i Amazonas." Enorme landbrugsselskaber har øget deres skovning for at skabe plads for produktion af varer til Europa og USA. Den hastigst voksende industri i Amazonas i dag er sojaproduktion - halvdelen af denne sendes til Europa som foder til dyr vi malker og spiser. En Greenpeace-undersøgelse fastslår, at der findes soja fra Amazonas i hvert eneste led i den engelske fødekæde, og ikke en eneste leverandør der sorterer det fra. Så når du spiser en burger, er der gode chancer for ,at du spiser en del af Amazonas.
Man skover også for at stille en lang række af den rige verdens øvrige behov. Der er i øjeblikket ingen restriktioner i hverken England eller USA på salg af ulovligt tømmer fra Amazonas. Dillen med biobrændstof fører ironisk nok også til afbrænding af regnskoven for at gøre plads til dyrkning af sukkerrør.
Og skovning ødelægger ikke blot de træer, man fælder og skiber til andre lande, det gør også de tilbageværende træer mere sårbare over for skovbrande. Indtil for et par årtier siden mente forskere, at det var umuligt for sådanne fugtige tropeskove at brænde. Men det viser sig, at fældninger ødelægger det skjold af blade, der dækker skoven, og lader sollyset trænge igennem. Dette udtørrer bladene på jorden - og forvandler det nærmest til optændingsmateriale. I en omfattende undersøgelse af de store skovbrande på Boneo i 1983 påvises det, at "skove, hvor der var blevet fældet mange træer, var dem der brændte, de andre modstod ilden.".
Disse udtyndede skove bliver offer for unaturligt høje temperaturer, forårsaget af menneskeskabt, global opvarmning. (Igen dig og mig.) I 2005 blev Amazonas udsat for en af de værste tørkeperioder i områdets moderne historie, og 2007 var næsten lige så slem. Under naturlige omstændigheder udsættes Amazonas for tørkepåførte brande med 400 til 700 års intervaller, men i vore dage optræder de hvert femte til 15 år. Det er en ond cirkel: fældning øger den globale opvarmning, hvilket igen fører til flere skovbrande, hvilket betyder øget global opvarmning, hvilket fører til endnu flere skovbrande osv., osv.
Svært at forstå
Det kan nogle gange være svært at forstå omfanget af alt dette: skovning medfører mere kulstofudslip end samtlige tog, fly og biler på kloden.
Men du og jeg ødelægger ikke blot regnskovene med vores købekraft, vores regeringer hjælper os med at gøre det. Den engelske regering er en af Verdensbankens største bidragydere - handlinger taler for sig selv. Jeg oplevede begyndelsen til enden for verdens næststørste regnskov. De skovede stammer lå som skægstubbe på et nybarberet ansigt, og de lokale pygmæer vandrede hjemløse og håbløse rundt.
I Verdensbankens egen - lækkede - interne undersøgelse indrømmer man at have tilskyndet enorme multinationale tømmerfirmaer til at gå i gang - og påføre uoprettelige skader'. Robert Goodland, som havde en højtstående stilling i banken i 23 år fortæller, at dette ikke er unormalt. Han siger, at ødelæggelsen af Amazonas er blevet "hjulpet og fremmet af banken", fordi dens fokus er på at "hjælpe multinationale selskaber med at udvinde olie, gas og andre ressourcer fra udviklingslande".
Dette efterlader den engelske regering i en bizar situation. Med den ene hånd betaler den fornuftigvis regeringerne i Guyana og Congo for ikke at fælde deres regnskove, mens den med den anden overøser Verdensbanken med penge og forlanger den gør det modsatte.
Så hvordan holder du og jeg op med at være en del af problemet og i stedet blive en del af løsningen? Der findes nogle enkle, personlige valg: skær ned på eller giv afkald på kød, tjek alt det tømmer du køber, udlad at benytte biobrændsel. Der findes også lette valg for regeringerne: tilbagehold betalinger til Verdensbanken indtil den radikalt ændrer sin holdning til miljøet.
Men tiden er ved at rinde ud, så vi har brug for en meget mere ambitiøs tilgang. Brasiliens præsident Luiz Inacio Lula da Silva, som kontrollerer 60 procent af Amazonas, har været beundringsværdigt åben over for resten af verden. Han har givet os to valg. Hvis I ønsker at forhindre os i at gøre ved vores regnskove, som I gjorde ved jeres, må I gøre det umagen værd for Brasilien: betal os for det, nu. (Nå ja, og begræns jeres eget udslip af kulstof nu I er i gang.) Ellers kan vi lige så godt få pengene for at plyndre skoven nu, før den globale opvarmning og illegal skovhugst alligevel dræber den i løbet af en generation.
Han har ret. For vores selvforsvars skyld må de udviklede lande oprette en fond - lige så ambitiøs som Marshallplanen - til bevarelse af de tilbageværende regnskove, og derigennem forhindre en drastisk destabilisering af vores klima. Regnskovene bliver ikke stående gennem moralistiske (og hykleriske) foredrag om selvbeherskelse. De bliver kun stående, hvis de fattige værtslande af den grund kan tjene flere penge til deres folk.
Vi har et valg. Til venstre den globale 'Penge til bevarelse-plan', der giver os et frodigt, grønt Amazonas og en chance for at bevare et tåleligt klima. Og til højre ligger det undværlige Amazonas klar til udryddelse - hugget ned og døende i en hastigt varmere verden.
© The Independent & Information
Oversat af Ebbe Rossander

