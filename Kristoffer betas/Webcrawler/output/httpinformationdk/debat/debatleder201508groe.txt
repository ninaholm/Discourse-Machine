Grønt og konservativt
LEDER


 Vi er ikke indstillet på at slække på klimaambitionerne om 40 procents reduktion i 2020. Man opgiver heller ikke et maraton efter 37 km.
Klimaordfører for de konservative, Mette Abildgaard, på Twitter
De konservative er blå bloks grønne stemme, som de selv ynder at sige. Det glemte de imidlertid under valgkampen, hvor man ikke hørte meget til de grønne nuancer af konservativ politik. Det havde ellers været positivt og sandsynligvis også strategisk klogt af de konservative at tilbyde blå vælgere et grønt alternativ – især da de konservative åbenlyst har haft problemer med at definere en dagsordensættende politik under valgkampen. Det har partiets tidligere formand, Lars Barfoed, efterfølgende også kritiseret.
Heldigvis er blå bloks grønne stemme igen vågnet til dåd. Aktuelt drejer det sig om, at Venstre og støttepartierne DF og Liberal Alliance ønsker at slække på målsætningen om, at Danmark skal reducere sit CO2-udslip med 40 procent i 2020 målt i forhold til 1990-niveau. Et mål, der blev sat af den tidligere SR-regering med opbakning fra Enhedslisten, SF og netop Konservative.
Venstre mener nemlig, at det bliver for dyrt og vil skade dansk konkurrenceevne – og ønsker derfor at reducere det danske mål til de 37 procent, som alligevel vil blive nået inden 2020 med de klimatiltag, der allerede er sat i gang.
Men den går ikke. Som det lyder fra den konservative klimaordfører, Mette Abildgaard, skal der ikke rykkes en tomme på de danske målsætninger.
Det er ikke bare godt nyt for klimaet, men også for de dele af dansk erhvervsliv, der lever af innovation på det grønne område. Og det giver ligefrem håb om, at Danmarks grønne profil, der sikrer status som foregangsland med en kæmpe eksportsucces til følge, kan bevares under den nuværende regering. Står de konservative fast på deres grønne position, kan det neutralisere resten af blå bloks gammelideologiske tilgang til grøn omstilling og sikre et grønt flertal uden om Venstre, DF og Liberal Alliance.
Så hurra for Konservative i blå blok. De har fundet ud af, at der er en grøn bane at spille på. Både politisk og for de dele af dansk erhvervsliv, der tænker i morgendagens eksport.

