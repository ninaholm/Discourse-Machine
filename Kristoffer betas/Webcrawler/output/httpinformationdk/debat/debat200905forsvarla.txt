Et forsvar for den lave deltagelse til EU-parlamentsvalget
Valget til EU-parlamentet den 7. juni handler i høj grad om at tage befolkningens skepsis til efterretning, udtrykt gennem manglende stemmedeltagelse og engagement i valget. I stedet for at beklage dette, bør de EU-begejstrede eliter arbejde hen imod en demokratisk afklaring af EU's fremtid
Jens Brandt Sørensen har ikke tænkt sig at stemme på nogen af de danske kandidater ved parlamentsvalget den 7. juni. Og han er ikke alene. Ifølge skribenten er det største problem dog ikke den manglen-de deltagelse ved EU-parla-mentsvalget i sig selv. Det største problem er, at den manglende deltagelse ikke tages alvorligt af de EU-begejstrede eliter.


 Jeg stemmer hverken til afstemningen om ændring af tronfølgerloven eller til EU-parlamentsvalget. Faktisk af samme årsag. Lad mig forklare nærmere.
Jeg går ind for ligestilling. Jeg mener ligesom de fleste, at evner og ikke køn skal afgøre, hvilken position man opnår i samfundet. Kongehuset er en historisk institution, der har spillet en vigtig rolle i Danmark historie, men som ikke har nogen berettigelse i et moderne, demokratisk samfund. Det er derfor absurd at tale om kønslig ligestilling, når det foregår inde for rammerne af et kongehus, som i forvejen bryder med alle ideer om ligestilling, lighed og demokrati. Derfor må jeg afstå fra at stemme, fordi det er den eneste måde, jeg kan give udtryk for mit synspunkt om ligestilling.
Kongehusets politiske indflydelse er for længst forsvundet. De fleste republikanere i Danmark er det nok også mest af principielle årsager. De vil mene, at der er større og vigtigere kampe at tage sig af end et opgør med kongehuset. Ikke desto mindre, når man bliver spurgt til en folkeafstemning, skal man svare ærligt. Og her kan det altså være nødvendigt at lade være med at stemme.
Med EU-parlamentsvalget gør jeg mig de samme overvejelser. Jeg stemmer ikke. Ikke fordi jeg er imod demokrati og parlamentarisme. Ikke fordi jeg partout er imod alt, hvad der har at gøre med EU. Jeg stemmer ikke, da jeg er modstander af den øgede indflydelse, som EU-parlamentet har fået gennem de seneste 30 år. EU-parlamentet fungerer ikke som bindeleddet mellem EU's befolkning og EU's institutioner, men er i stedet blevet en diskussionsklub uden kontakt med sine omgivelser. 
Jeg kunne stemme på et EU-kritisk parti, men hermed ville jeg stadigvæk legitimere den institution, jeg grundlæggende mener, er illegitim. Derfor har jeg kun et valg tilbage, nemlig aktivt ikke at stemme. Jeg er velvidende om, at det er en svag meningstilkendegivelse. Der er ingen ordfører eller partier, der fremfører mine argumenter. Men det er det eneste, jeg kan stå inde for.
Manglende dækning
Personlige holdninger til EU og kongehuset er der mange af. Det interessante er dog, at det kun er en lille del af de stemmeberettigede, der stemmer til EU-parlamentsvalgene i Danmark. Faktisk er det kun lidt over halvdelen af dem, der stemmer til folketingsvalgene, som stemmer til EU-parlamentsvalgene. Forklaringen på denne svigtende deltagelse er blandt andet manglen på en fortløbende dækning af EU-politik fra de nationale mediers side, fraværet af en fælles europæisk offentlighed, samt det faktum at EU-parlamentet stadig kun har begrænset indflydelse i beslutningsprocesserne i EU. Det største problem er dog ikke den manglende deltagelse ved EU-parlamentsvalget i sig selv. Det største problem er, at den manglende deltagelse ikke tages alvorligt af de EU-begejstrede eliter.
Toneangivende politikere, embedsfolk og politologer beklager, at vi ikke deltager i EU-parlamentsvalget, nu hvor vi endelig har chancen for at påvirke EU direkte. De EU-begejstrede eliter beklager også, at vi i Danmark har et såkaldt dobbelt partisystem: Ét der gælder under folketingsvalg, og ét der gælder under EU-folkeafstemninger og -parlamentsvalg. Det fremføres ofte, at vi bør stå ved folketingspartiernes (overvejende EU-positive) synspunkter og så ellers lade være med at brokke os, når vi bliver spurgt direkte om EU.
Men de EU-begejstrede eliter skal ikke beklage, at medierne undlader at fokusere på EU-stoffet, at der ikke findes en europæisk offentlighed, europæiske partier og en fælles europæisk identitet. I stedet skal dette være præmissen ud fra hvilket, vi skaber det demokratiske EU. Europa interagerer økonomisk, politisk og kulturelt, og integrationen har de sidste 50 år bragt os nærmere hinanden. Men der eksisterer stadigvæk ikke fundamentet for en fælles europæisk politisk identitet. Denne identitet kommer måske på sigt, godt hjulpet på vej af den stigende integration. Men man kan ikke oprette et europæisk parlament, og så bagefter begræde at europæerne - herunder danskerne - bare er for dumme og dovne, til at tage ansvaret på sig.
Det folkelige modstykke?
Det grundlæggende problem ved EU er, at konstruktionen er fanget i spændingsfeltet mellem et mellemstatsligt samarbejde og en føderal union. Som det er nu, får vi det dårligste fra begge verdener. Vi har de lukkede forhandlingsspil mellem de enkelte landes regeringer omkring traktaterne og i Rådet. Denne forhandlingsform kender vi fra klassisk udenrigspolitik, hvor lukketheden er en strategisk nødvendighed for at opnå de bedste resultater.
Men EU er også kendetegnet ved overnationale eller føderalistiske træk. EU-Kommissionen er selvstændig og fremsætter lovforslag, formuleret af sit eget bureaukrati. EU-parlamentet er tænkt som det folkelige modstykke til EU-kommissionen, hvilket ikke er tilfældet. Nok skal EU-parlamentet godkende EU-kommissionen, men de udpeger den ikke. Endelig spiller EF-domstolen en særlig rolle ved at håndhæve EU's regler over for de enkelte lande - ofte med en væsentlig indflydelse på EU-borgernes hverdag. 
Det kan fint forklares, hvorfor EU er endt med denne organisering. Det er resultatet af mere end 50 års slidsomme nationale kompromisser. Men det er ikke tilfredsstillende akademisk at kunne forklare, hvordan EU er endt med at være så udemokratisk. Der er større og vigtigere ting på spil, nemlig demokratiets fremtid i Danmark og Europa. I virkeligheden burde de EU-begejstrede eliter vælge hest: Et mellemstatsligt EU med klare grænser for unionens indflydelse og en afgørende rolle for de enkelte landes parlamenter. Hermed mister man noget smidighed, men dette opvejes af den klare demokratiske styringskæde fra den enkelte borger til den endelige EU-beslutning. Alternativt kunne man arbejde hen imod en egentlig europæisk føderal union med en europæisk regering udpeget af et europæisk parlament samt en klar arbejdsdeling mellem føderale politikområder og (forbunds) nationalstatslige områder.
Begge modeller virker i dag urealistiske, men alternativet er endnu mindre holdbart. Det er derfor spændende at se, om de EU-begejstrede eliter tør tage konsekvensen af den lave deltagelse til valget den 7. juni og nytænke vores forhold til EU.
Jens Brandt Sørensen er cand.scient.pol.

