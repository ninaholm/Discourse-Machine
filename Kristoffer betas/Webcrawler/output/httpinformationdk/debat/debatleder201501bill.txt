For billigt!
LEDER


 Når olieprisen halveres på et halvt år, får staten færre skatteindtægter fra selskaberne i Nordsøen. Ifølge Finansministeriet 9,6 mia. kr. mindre i år, hvis prisen holder det aktuelle lave niveau. Over flere år kan det blive rigtig mange penge – ifølge tænketanken Kraka så mange, at finansieringsmodellen for Togfonden, der for 28,5 mia. kr. skal sikre hurtigere jernbanedrift, ikke holder.
Sludder, siger skatteminister Benny Engelbrecht (S).
»Olieprisen vil altid stige og falde,« og hvis den ikke stiger, så findes pengene et andet sted, fastslår ministeren med henvisning til ordlyden i togfondsaftalen mellem regeringen, Ø, DF og SF.
Man kan diskutere, om en – ifølge Kraka – mulig manko på to tredjedele af summen virkelig kan karakteriseres som den i aftalen omtalte »afvigelse« fra det forventede Nordsø-provenu, som man i givet fald skal »håndtere« via den løbende finanspolitik.
Hvad man ikke kan diskutere er, at den ændrede situation på oliemarkedet kan få andre alvorlige konsekvenser. En mulig årlig manko på statsbudgettet på 9-10 mia. er ikke småpenge og påvirker nødvendigvis råderummet for velfærdsydelser. Når ministeren hertil flot svarer, at billig olie giver »betydelig større vækst i dansk økonomi«, fordi alting bliver billigere, så er det for det første på kant med Finansministeriet, der har skønnet en sådan væksteffekt til blot 2,1 mia. kr. i år. Men netop det afspejler det andet problem ved prisfaldet: Det frister til at skrue op for olie- og benzinforbruget, og det går ud over klimaet, herunder regeringens klimamål.
Lige siden 1973 har det internationale oliemarkeds vanvittige prissving kastet den globale og nationale økonomi ud i dramatiske op- og nedture med alvorlige konsekvenser for velfærd, beskæftigelse m.m. Det er både gammeldags og ubegavet, hvis oliemarkedets luner og priskrige skal blive ved at diktere verdens gang, klimatilstanden inklusive. Lyt dog til forslaget om en variabel afgift, der kan holde olieprisen stabil, sikre det statslige provenu og gavne klima og grøn omstilling.

