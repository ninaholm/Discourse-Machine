Kødkultur



 Hvad skal vi spise? Vi danskere er vant til, at systemet fortæller os, hvad der er sundt.  I årtier har danske skolebørn mødt det sundhedsopdragende system gennem FDB's kostpyramide, som hver anden folkeskole den dag i dag bruger i sin kostundervisning. Alle vinder: Børnene bliver sundere, sundhedssystemet får hjælp til sine budskaber, og FDB får gratis reklame.
Ser man nærmere på madpyramiden, som Information gjorde i går, viser det sig imidlertid, at den store danske enighed om den rigtige kost ikke nødvendigvis handler om sundhed - den handler i høj grad også om, at Danmark er et landbrugsland, hvor der er kulturel enighed om, at vi skal spise kød.
I toppen af madpyramiden er der nemlig både kylling, lever, frikadelle og et stykke ubestemmeligt rødt kød - helt uden grundlag i Sundhedsstyrelsens kostråd, som ikke indeholder anbefalinger af at spise kød overhovedet. Det er ellers de anbefalinger, madpyramiden illustrerer, oplyste FDB's sundhedschef til Information. Konfronteret med fejlen brugte FDB-chefen en ny formulering: Madpyramiden fremstiller, hvordan man lever sundt i »en dansk kultur«.
Det samme kunne måske være forklaringen på, hvorfor hele 98,5 procent af de danske svin falder ind under en 'undtagelses'-bestemmelse i den danske lov om, at ingen danske svin må halekuperes.
Vi er en landbrugskultur, og denne landbrugskultur spiser kød. Faktisk spiser vi i Danmark mere kød end i næsten alle andre lande i verden. Måske skulle vi blive mere ærlige om, at det er kulturen, der er den vigtigste grund til vores valg. Det ville gøre det lettere at gøre op med myter som den om, at vi skal spise kød for at få protein. Eller den om, at vi fortsat ukritisk kan hente vores kostvejledning fra en supermarkedskæde.

