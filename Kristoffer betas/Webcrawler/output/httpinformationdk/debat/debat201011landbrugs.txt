Landbrugsstøtte skader de fleste
EU kunne skabe langt flere job ved at flytte penge fra den bagudrettede landbrugsstøtte til investeringer i forskning, innovation, støtte til grønne energiprojekter samt transeuropæiske energinet og hurtigtogforbindelser, der i dag tilsammen modtager langt mindre støtte end landbruget - til stor skade for Europas konkurrenceevne


 EU's landbrugsstøtte koster en dansk familie på fire ca. 12.000 kroner om året, dels i øget skat, dels i høje fødevarepriser. Alene derfor er det direkte usandt, når landbruget igen og igen påstår, at landbrugsstøtten gavner os alle.
Argumentet er, at landbruget og fødevareindustrien ville lukke, hvis landbrugsstøtten blev afskaffet. Det holder heller ikke en meter. Hvis man forestillede sig, at landbrugsstøtten blev afskaffet fra den ene dag til den anden, ville det føre til en masse konkurser i landbruget, men efter konkurserne ville stort set hele det danske landbrugsareal fortsætte som landbrug. Prisen på landbrugsjord ville nemlig falde markant og gøre det muligt at fortsætte, eventuelt med en ny ejer. Jobbene i fødevareindustrien ville derfor ikke forsvinde hurtigere, end de allerede gør i dag.
EU kunne skabe langt flere job ved at flytte penge fra den bagudrettede landbrugsstøtte til investeringer i forskning, innovation, støtte til grønne energiprojekter samt transeuropæiske energinet og hurtigtogforbindelser, der i dag tilsammen modtager langt mindre støtte end landbruget - til stor skade for Europas konkurrenceevne.
Til gavn for landbruget
Også landbruget vil kunne få stor glæde af en sådan omlægning. Det store udviklingsperspektiv for landbruget består i, at erhvervet fremover ud over at levere fødevarer (af høj kvalitet) også skal levere energi og råstoffer til f.eks. plasticindustrien i takt med at den billige olie og naturgas slipper op. Det er svært at forestille sig, at EU finder penge til den omstilling uden at skære i den traditionelle landbrugsstøtte.
På et punkt er jeg dog enig med landbrugets top: Vi har brug for styrket dyrevelfærd, miljø og natur. Jeg vil derfor arbejde for, at en del af EU's landbrugsstøtte bliver reserveret til økologiske landbrug. I dag skal medlemslandene selv betale mindst 50 pct. af den støtte, der gives til omlægning til økologi, hvilket betyder, at støtten er for lille eller - i mange lande - ikke-eksisterende. Den ekstra støtte til økologi kan finansieres ved at reducere støtten til det konventionelle, kemiske landbrug, der ikke kan siges at være gavnligt for miljø og natur.
Landbrugsstøtten betyder høje jordpriser - selv om jordpriserne er faldet meget her under finanskrisen, er de stadig høje. Det betyder, at det er meget dyrt at etablere nye naturarealer. Det kan man ændre på ved at tillade hver medlemsstat at omlægge 5-10 pct. af støtten til naturhektarstøtte, som kunne bruges til nye naturarealer, f.eks. skov, betaling for afgrænsning af åbne naturtyper eller støtte til kulturnatur, f.eks. alpelandbrug. Det ville også gavne en del landmænd, hvis staten på den måde fik råd til at opkøbe den dårligste del af landbrugsjorden - f.eks. de lavbundsjorde, der bidrager rigtig meget til den globale opvarmning.

