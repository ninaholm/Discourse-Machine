Spørg de udenlandske sexarbejdere

I kampen mod trafficking burde man inddrage de udenlandske sexarbejdere og høre dem om, hvorfor blandt andet politiindsatsen ikke virker. Det kan godt være, at de er fattigere end os - men det gør dem ikke dummere end os! Arkiv


 Europarådet vedtog forrige år en resolution om sexarbejde. Resolutionen fastslår, at når udgangspunktet er menneskerettigheder, så er det ikke opgaven at moralisere. Det er tværtimod opgaven at respektere borgernes beslutninger og valg, så længe de ikke skader andre.
EU-kandidaterne synes ikke at kende resolutionen - eller også er de ligeglade med den. Under alle omstændigheder er dens ånd fremmed for dem. Hvis man ikke vidste det i forvejen, så har han man kunnet se det gennem den noget bizarre debat om trafficking, som en række af kandidaterne fører her i Information.
Vi kommer sikkert til at høre meget mere om trafficking op til EU-valget. Det er et stort emne i parlamentet, fordi nogle store lobbygrupper, der bekæmper sexarbejde, bruger parlamentet som platform. Desværre ligger sjældent reel viden eller god vilje bag. 
De er ikke dummere
Tag for eksempel SF. Dette partis udspil ville være mere overbevisende, hvis ikke de 'fakta', de kører deres kampagne på, viste, at de overhovedet ikke har sat sig ind i, hvad trafficking er. Det, som SF forholder sig til, er ammestuesnakken fra lobbygrupperne, der blandt andet vildt overdriver, hvor mange der bliver trafficket til Europa og Danmark. Men SF's analyse munder ud i, at de vil bekæmpe det, som EU-kandidaten Emilie Turunen kalder lummerkulturen. Det er her, det egentlige budskab ligger. SF vil ikke blot moralisere - de vil sætte politiet ind mod dem, der har den 'forkerte' moral. Men det er altså, som Europarådet fastslår, ikke i harmoni med at respektere menneskerettigheder.
De fleste partier foreslår en større politiindsats. Der er allerede en omfattende politiindsats på området, men den har meget lille effekt. Partierne vil løse det ved at gøre mere af det samme. Men det er uden fremtid. Det, man mangler at prøve, er at høre migranterne selv! Når det gælder udenlandske sexarbejdere, så foreslår Sexarbejdernes Interesse Organisation, at man undersøger, hvad de mener, hvordan de har det, hvad deres vilkår er, og så videre. Der er forkert at forestille sig, at alle disse kvinder fra fattige lande bare er ofre. De er fattigere end os - ikke dummere! Selvfølgelig har de en stemme, og de vil kunne fortælle os, hvorfor politiindsatsen ikke virker.
Vores forslag vil også ligge i tråd med anbefalingen i Europarådets resolution. Den fastslår netop, at sexarbejdere skal høres i alle spørgsmål, der vedrører dem.
Susanne Møller, forkvinde for Sexarbejdernes Interesse Organisation

