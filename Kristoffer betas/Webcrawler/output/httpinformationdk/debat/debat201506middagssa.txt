Middagssamtalen
Ugen har været travl. Du har forsømt Facebook, Twitter og tv og har ikke haft avisen i hånden, siden du tømte postkassen. Men fortvivl ej. Uanset om aftenen står på champagnefest med dine borgerlige bekendte eller rødvin med dine venstreorienterede venner, klæder Information dig på. Her er, hvad I skal snakke om, og hvilke synspunkter, der sikrer dig opmærksomhed ved middagsbordet


 Jeb Bush
Mandag offentliggjorde Jeb Bush, at han stiller op for republikanerne til det amerikanske præsidentvalg i 2016. Han er bror til George W. Bush og tidligere guvernør i Florida, hvor han bliver betegnet som den perfekte kandidat, fordi han er mexicansk gift og taler flydende spansk.
Det røde synspunkt: Han hylder invasionen af Irak og kritiserer pavens klimabrev. Det eneste sympatiske at sige om ham er, at han aflyste sit møde med tidligere soldater i Charleston fredag – måske er det for svært at råbe på flere skydevåben, før røgen har lagt sig.
Det blå synspunkt: En republikaner, der vil reformere det amerikanske integrationssystem og selv har giftet sig med en overløber fra Mexico, får jo Anders Samuelsen til at ligne en vaskeægte liberalist.
Bomben: Skulle han være latino? Manden må have haft en identitetskrise, da han i 2009 krydsede af i »latinamerikansk« på sin stemmeseddel. Et bevis på, at ’Rachel Dolezal’-syndromet er en konsekvens af radikaliserede fædre.
Valg
Meningsmålingerne havde spået dødt løb mellem rød og blå blok, men det viste sig, at Dansk Folkeparti overhalede alle indenom og endte som landets næststørste parti. Venstres Lars Løkke Rasmussen sikrede sig statsministerposten, mens Helle Thorning-Schmidt trak sig som både statsminister og Socialdemokraternes partiformand.
Det røde synspunkt: Henrik Sass må have haft forfærdelig ondt i hovedet i går. Og det blev formodentlig ikke bedre, da han havde sovet den ud, og kammeraterne fortalte ham, at Thorning var gået af som formand.
Det blå synspunkt: Jeg kan ikke se problemet. En ren V-regering kombineret med Venstres nedgang sikrer, at der er ministerpladser nok til hele folketingsgruppen – og måske endda Mads Holger?
Bomben: Jeg stemte på sms. Hvorfor har de ikke fundet på det noget før?
Flygtninge
Med Dansk Folkeparti i rollen som Danmarks største borgerlige parti er spørgsmålet om flygtninge blevet endnu mere presserende. For hvordan vil en kommende ny regering håndtere det stadig stigende pres på Danmark?
Det røde synspunkt: Pladsmangel er i hvert fald ikke et problem, når nu humanisterne tager turen over sundet til Sverige.
Det blå synspunkt: Hvad venter vi på? Ungarn er allerede i gang med et fire meter højt hegn langs den serbiske grænse. Vælgerne i Sønderjylland har talt – vi bør gøre det samme i Kruså.
Bomben: Fint nok, de er her. Altså, indtil de kan sendes hjem. Selv om der render flodheste fra den zoologiske have rundt på gaderne i Georgien, betyder det jo ikke, at vi skal have fritgående eksotiske dyr i hele Europa.

