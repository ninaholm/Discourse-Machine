En sang om lighed



 Regeringen lovededet umulige, og det har den nu erkendt. Det kan ikke lade sig gøre at gennemføre en skattereform, der både letter skatten på arbejde og er socialt afbalanceret. I går gjorde skatteminister Thor Möger Pedersen (SF) det således klart, at der kun er skattelettelser til de lønmodtagere, der »står tidligt op, smører leverpostejsmadder, afleverer ungerne og tager på arbejde«, som han formulerede det i en kronik i Berlingske.
Med sit udspil gør SF sig altså til arbejderpartiet for dem, der arbejder og imod dem, der ikke har et arbejde. Venstre, Konservative og Liberal Alliance var i går hurtige til at takke for, at den nye regering vil gennemføre den gamle regerings skattepolitik. Deri har de ret, og derfor må vi forvente, at regeringen særskilt vil gøre en indsats for danskere uden arbejde.
Ved at beskyttede arbejdende mod de arbejdsløse risikerer regeringen at ophæve den sociale kontrakt, de vandt magten på at være et forsvar af.
»En ny regering skal måle sig på stigende lighed,« sagde Villy Søvndal før valget, hvor han ligefrem svingede sig op i følgende Grundtvig-citater i sin påståede kamp for lighed: »Da har i rigdom vi drevet det vidt, når få har for meget og færre for lidt.«
Smukt lød det, men uskønt kan det ende, når nu regeringen lægger op til en skattereform, der tager parti for de stærke med arbejde og har antiparti mod de svage uden arbejde.
Det skal kunnebetale sig at arbejde, lyder det bærende argument fra regeringen, der dermed masserer myten om de arbejdsløse som dovne samfundsnassere.
Men den arbejdsløshed, der følger af den økonomiske krise, er netop strukturel og rammer derfor også alle dem, der brændende ønsker at stå tidligt op, smøre leverpostejsmadder, aflevere ungerne og tage på arbejde.
Det er dem, regeringen vil have til at betale prisen frem for de boligejere, der i 00’ere tjente millioner på ejendomsspekulation. Her er det reelt muligt at omfordele, så skatten kan sænkes, og den sociale kontrakt bevares. Men regeringen synes hellere at ville beskytte boligspekulanter end de arbejdsløse.

