Krarup og Jelvedes finurlige satire
Som standupperen Anders Mattesens figur Steward Stardust i sin tid vrængede: »Det er gas, I kan ta’ det!« Det var måske det, Krarup og Jelved i virkeligheden mente


 Jens Rasmussen, Valby 
Ordet ’satire’ har på det seneste skiftet betydning – i hvert fald for flere af de politikere, der har brugt det. Seneste eksempel stod Marie Krarup for, da hun i forbindelse med sit besøg på New Zealand kom med udtalelser om et lokalt velkomst-ritual, som med Krarups egne ord var »mindre civiliseret« og fik hende til at føle sig »som en idiot«. En efterfølgende kritik af hendes udtalelser fra både dansk og newzealandsk side fik hende til at affærdige – eller demontere – farligheden af sit udsagn ved at kalde det for ’satire’. Hermed må hendes intention være at nedgradere det nedsættende i hendes oprindelige udsagn.
Præcis den samme teknik brugte kulturminister Marianne Jelved efter en udtalelse ved en konference på Copenhagen Business School 7. marts. Her vakte det blandt de tilhørende undren, da kulturministeren udtalte, at hun håbede at lærerforeningens formand, Anders Bondo Christensen, ville vinde den verserende strid med Kommunernes Landsforening om lærernes arbejdstid. Men hurtig efter skrev hun dog på sin Facebook-profil: »Jeg vil gerne understrege, at det var et satirisk indslag og man ikke kan drage noget ud af indholdet.«
Mente de mon humor?I Jelveds tilfælde er der nærmest tale om, at luften lukkes ud af ballonen to gange. For det første var det bare satire, og som følge deraf kan man ikke drage noget som helst ud af indholdet. Men er satire egentlig et afvæbnende udtryk? I Den Store Danske Encyklopædi beskrives satire netop som »angribende latterliggørelse til forskel fra humor«. Så spørgsmålet er, om både Jelved og Krarup i virkeligheden ikke mente ’humor’, da deres udtalelser jo netop blev opfattet som ’angribende latterliggørelse’. At satiren på den måde har skiftet betydning, er måske fordi der ikke findes egentlig bidende satire længere. Som standupperen Anders Mattesens figur Steward Stardust i sin tid vrængede: »Det er gas, I kan ta’ det!« Det var måske det, Krarup og Jelved i virkeligheden mente, da de begge udøvede ægte satire.

