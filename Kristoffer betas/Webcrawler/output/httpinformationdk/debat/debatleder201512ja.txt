Ja
LEDER


 Europa står i en skæbnestund, og vi er del af skæbnen. Uanset om vi stemmer ja eller nej ved morgendagens folkeafstemning.
Vi lever i tider, hvor forfaldsfortællingerne konstant puster til håbets flamme. Mennesker – børn og voksne, mænd og kvinder – der flygter igennem vores lande. Terrorister, der angriber de demokratier, de selv er børn af, i kampen for Islamisk Stat. Verdens ledere, der foreløbig sender tvivlens kulde ind over klimaforhandlingerne under COP21 i Paris.
Vi kender nok alle følelsen af frygt for undergang, men vi kender også en del af vores svar på den følelse: Sammenhold. Sammenhold om vores demokratiske og medmenneskelige værdier, sammenhold i Europa.
I morgen stemmer vi om ophævelsen af de danske retsforbehold. Det er en teknisk og bureaukratisk omgang, som de fleste – selv politikerne – har vanskeligt ved at redegøre for. Men med valgresultatet sender vi samtidig et signal til Europa:
Er vi en del af det europæiske fællesskab, en del af sammenholdet, eller vil vi stå tilbage med småstatens undtagelsesbestemmelser? Ja, vi bør klart bekræfte fællesskabet på et tidspunkt i den europæiske historie, hvor der mere end nogensinde er brug for fælles løsninger på de fælles problemer.
Vi ved alt om, hvorfor vi skal til folkeafstemning: Fra årsskiftet løftes det fælles europæiske politisamarbejde, Europol, til overstatsligt niveau. Vi ved mindre om de 22 retsakter, vi samtidig stemmer om. De handler om politiets, virksomhedernes og myndighedernes mulighed for at samarbejde og udveksle oplysninger på tværs af landegrænser. Det skal blandt andet styrke kampen mod grænseoverskridende kriminalitet og den handel med kvinder, vi i dagens avis fortæller om fra kvindekrisecentret Reden på Vesterbro. Det lyder fornuftigt og rimeligt.
Men et ja er samtidig et nej til en fælles asyl- og flygtningepolitik. Det er imidlertid hverken fornuftigt og rimeligt. Vi har en statsminister, der taler om nødvendigheden af fælles europæiske løsninger, men som hellere ser »solen brænde ud« end at lade Danmark bidrage i de løsninger. Den tankegang er ligeså formørket af populisme, som den ikke bør være et selvstændigt argument for at stemme nej.
Selvfølgelig er det nødvendigt, at Europas lande arbejder sammen om såvel registrering som behandling af flygtninge, og selvfølgelig bør Danmark deltage i det samarbejde. Det må vi arbejde for kommer til at ske.
Forud for torsdagens afstemning er spøgsmålet: Vil en afvisning af dele af samarbejdet være et godt argument for senere at udvide hele samarbejdet til også at dække asyl- og flygtningeområdet? Nej, det er en bagvendt logik, der tværtimod vil sikre os det, vi ikke har brug for: Færre fælles løsninger, mindre Europa.
Folkeafstemningen er blevet en afstemning for eller imod vores politikere. I den politiske substans og konsekvens er der tale om en overskuelig folkeafstemning, så den store modstand afspejler vælgernes mistillid til politikerne og det etablerede Danmark med LO og Dansk Industri, der alle anbefaler et ja.
Foruroligende er udsigten til torsdagens valgresultat. Samtlige partier i Folketinget – minus Dansk Folkeparti, Liberal Alliance og Enhedslisten – anbefaler et ja, og alligevel vil halvdelen af befolkningen stemme nej. Tillidskrise? Det tør siges. Der bliver nok at rydde op i efter torsdag. Uanset om det bliver er ja eller et nej.
Men tør vi afgive national suverænitet til EU, og kan vi lade vores politikere afgøre nationale interesser?
Ja. Og med et ja sikres vi medbestemmelse. Det vil jo netop indskrænke nationens suverænitet, hvis vi udelukker os selv fra i EU at være med til at træffe beslutninger på retsområdet, som vi så alligevel efterfølgende vil efterleve i den parallelaftale, nej-partierne stiller i udsigt.
Skræmmekampagnerne har domineret både ja- og nej-partiernes valgkampe. Men vil et dansk nej i morgen efterlade uoverstigelige problemer? Nej, Europa og Danmark står foran større udfordringer end spørgsmålet om direkte eller indirekte dansk deltagelse i EU’s retspolitik. Vi skal nok få en parallelaftale. Mon ikke.
Men vi bør overveje, om det er den måde, vi ønsker at være danskere i Europa. Vi har brug for Europa, og Europa har brug for os, uanset hvor små vi føler os. Som politisk konstruktion har EU fejl og mangler, men det er det bedste, vi har. Vi bør deltage og udbygge frem for at isolere os og rive ned. Vi har brug for sammenhold. Vi har brug for håb. Verden har ikke brug for at gøre det gode til det bedstes fjende. Derfor: Stem ja.
Læs også: Nej

