Repræsenterer de islam eller kun sig selv?
Hvornår vil egypterne gennemskue, at Det Muslimske Broderskab og salafisterne støtter sig til en falsk forståelse af islams autoritet og agerer som Militærrådets politiske fløj?


 Hvordan ville du reagere, hvis du fandt ud af, at en person, du har med at gøre, var løgner og afgav løfter uden at holde dem? Hvis ville du stille op, hvis sandheden viste sig at være den modsatte af, hvad han sagde?
Den naturlige reaktion ville være at miste al tillid til denne løgner. Men hvad nu hvis løgneren var iført hvid kjortel, havde fuldskæg, et fremtrædende bedemærke i panden og præsenterede sig selv som en islamisk prædikant, der var optaget af at føre Guds lov ud i livet? I så fald ville denne talsmand for Gud begå en dobbelt synd: Én gang for at lyve og én gang mere for at sætte et dårligt eksempel for muslimer.
I Egypten sker det modsatte: De, som taler i islams navn, kan lyve så meget de vil, bryde deres løfter og blive viklet ind i skandaler – de vil dog altid finde folk, der er rede til at forsvare dem og finde undskyldninger for dem. Deres forsvarere er ikke nødvendigvis idioter: De er blot overbeviste om, at alle, der taler i islams navn, selv er en del af islam. Og følgelig om, at enhver, der påtaler deres fejltagelser og løgne, alene derved begår et uacceptabelt angreb på islam.
Det Muslimske Broderskab har brudt alle løfter. Det lovede kun at stille op til en fjerdedel af pladserne i Folkeforsamlingen, men gik derpå efter det maksimale antal mandater og begik i processen alle slags utilbørligheder fra stemmekøb til bagvaskelse af deres rivalers omdømme, enten ved at udbrede ondsindede rygter eller ved at betvivle ægtheden i deres tro. De lovede at deltage i arbejdet med at ændre forfatningen i partnerskab med alle andre politiske kræfter, men brød løftet og satte sig fuldstændig på forfatningsudvalget. De lovede ikke at stille med en præsidentkandidat, men som sædvanlig brød de deres løfte og valgte Khairat el-Shater som kandidat (Han er siden blevet erklæret uegnet af Egyptens valgkommission, Broderskabet ventes nu at stille med erstatningskandidaten Mohammed Mursi, red.). I taler optaget på video rasede mange salafistiske ’sheiker’ mod revolutionen, opfordrede demonstranterne til at gå hjem og erklærede ulydighed mod Hosni Mubarak haram. Nogle af dem erklærede enddog demokrati, valg og magtrotation for haram.
Kovending for at få magt
Men da revolutionen lykkedes, fik piben en anden lyd. Straks stiftede de partier og stillede op til valget. Denne kovending viser, at de løj i mindst en situation, hvad enten det så var, da de sagde, at demokrati var haram, eller da de favnede demokratiet med henblik på selv at gribe magten. Havde en anden politisk gruppe opført sig lige så svigagtigt, ville den have mistet folks respekt for altid, men mange muslimer tror, at broderskabet og salafisterne repræsenterer islam og har derfor svært ved at fordømme dem, uanset hvilke fejl de laver, og hvilke skandaler de bliver impliceret i.
De to første kaliffer, Abu Bakr og Omar ibn al-Khattab, hørte til profeten Muhammeds nærmeste og vigtigste ledsagere, men folk kritiserede dem åbent og højlydt. De tog aldrig kritikken fortrydeligt op, men prøvede ihærdigt at forsvare deres beslutninger og var hurtige til at undskylde, hvis de lavede fejl.
Måske er forskellen mellem den kultur, der tillader kritik af kaliffen, og den kultur, der forbyder ulydighed over for herskeren og opfatter sheiker som ukrænkelige og hævet over kritik, den samme som forskellen mellem perioderne med opblomstring og perioderne med tilbagegang i islamisk historie.
Udnyttelse af naive menneskers religiøse følelser har altid været et redskab i hænderne på despoter. I 1882, da Ahmed Oraby mobiliserede den egyptiske hær for at forsvare Egypten mod britisk invasion, rådede briterne den osmanniske sultan, muslimernes kalif, til at udstede en fatwa om, at Oraby havde overtrådt islams principper. Denne fatwa var en af grundene til, at Orabys modstandsbevægelse ikke fik succes. I 1798 besatte Napoleon Bonapartes franske hær Ægypten. Napoloeon var ateist, men opsat på at udnytte egypternes religiøse følelser, så han lod straks rygter udbrede om, at han havde konverteret til islam. Han iførte sig orientalske klæder, ledte fredagsbønnen i moskeen og udsendte straks efter sin ankomst til Kairo en ekstraordinær proklamation til egypterne, der begyndte med: »I Guds navn …« og fortstatte: »Indbyggere i Ægypten! Franskmændene er sande muslimer. For ikke så længe siden, marcherede de til Rom og væltede Paven fra hans trone, fordi han sætter de kristne op imod islams lære«.
Hellige er ikke hævet over andre
Gang på gang i vores historie er simple menneskers religiøse følelser blevet udnyttet historie til gavn for uretfærdige og despotiske herskere. En sand forståelse af religion kan ikke hæve nogen mennesker over kritik, uanset deres status. Den må i stedet befæste de store humanitære principper om frihed, retfærdighed og lighed. Historien lærer os, at nå religionens mænd bliver tilbedt som hævet over resten af menneskeheden, går religionen fra at være en potentielt kreativ menneskelig kraft, der driver samfundet mod større frihed og fremskridt, til at blive et reaktionært værktøj, der fører til despoti.
Måske var det i erkendelse heraf, at Omar Suleiman, den afsatte præsident Hosni Mubaraks vicepræsident i besluttede sig til at smede en plan om at forpurre den egyptiske revolution, som Militærrådet siden gennemførte til fulde: Omar Suleiman allierede sig med Det Muslimske Broderskab, fordi han var overbevist om, brødrene til hver en tid ville kunne udnytte folks religiøse følelser til at få opbakning til de politiske mål, som broderskabet måtte opstille.
Den 4. februar, 2011, endnu før Mubarak var faldet, havde Omar Suleiman et møde med Det Muslimske Broderskab, hvorefter Saad el-Katatni, i dag formand for Folkeforsamlingen, kom ud og erklærede, at Suleiman havde talt sandt: At der var en sammensværgelse om at sætte landet i brand, og at Broderskabet havde pligt til at hjælpe Mubaraks vicepræsident med at bekæmpe den. Katatni sagde, at han havde aftalt med vicepræsidenten, at undtagelsestilstandens skulle afsluttes, at demonstranterne skulle rydde Tahrir-pladsen, forfatningen ændres, og valg udskrives. Fra begyndelsen satte Det Muslimske Broderskab sine egne politiske interesser over revolutionens mål. Ifølge aftalen skulle Broderskabet og salafisterne agere på vegne af Militærrådet og overbevise ægypterne om, at opbakning til de forfatningsmæssige ændringer var en religiøs pligt for enhver muslim.
De hævdede, at afvisningen af ændringerne var udtryk for et komplot mod islam ledet af koptere, sekulære og kommunister, der hader religion. Derfor blev folkeafstemningen om forfatningen en religiøs kamp mellem troende og vantro, og Egypten mistede en historisk mulighed for at skrive en helt ny forfatning, der kunne have sikret en demokratisk stat på et solidt grundlag.
Indgået i alliance med hæren
Efter revolutionen er Broderskabet og salafisterne blevet militærets politiske fløj. Mange egyptere stemte for forfatningsændringerne uden at vide, hvad de betød, herunder for artikel 28, som annullerer appelmuligheder over for valgkommissionen, hvilket uden tvivl vil blive brugt til ny valgsvindel. Mange egyptere protesterer nu mod den skammelige artikel uden at indse, at den er blandt de forfatningsændringer, de selv sagde ja til ved folkeafstemningen i den tro, at de forsvarede islam, sådan som de islamistiske sheiker havde opfordret dem til. Jeg kan huske, da jeg på dagen for folkeafstemningen gik hen for at stemme, tog plads i en lang kø og faldt i snak med manden, der stod ved siden af mig.
»Stemmer du for ændringsforslagene?«, spurgte han mig.
»Jeg har tænkt mig at stemme imod, for efter revolutionen vi nødt til at skrive en ny forfatning,« sagde jeg.
»Jeg har tænkt mig at stemme for.«
»Hvorfor?«
»Fordi Sheik Mohamed Hassan har bedt os alle om at stemme ja.«
Irriteret udbrød jeg: »Undskyld mig, men burde du ikke tage selvstændig stilling?«
Manden smilede og sagde: »Sheik Hassan forstår sig hundrede gange bedre på de spørgsmål end mig. Hvem er jeg, at jeg skulle være uenig med Sheik Hassan?«
Ingen tvivl om, at der er tusindvis af egyptere, der opfører sig på denne måde. De slukker for deres hjerner (hvilket er det modsatte af, hvad islam påbyder) og underkaster sig føjeligt, hvad deres yndlingssheik giver besked på. De vil endda gå hårdt i rette med enhver, der kritiserer deres sheik. Prøv at gå på internettet og kritisere en af salafisterens eller Broderskabets sheiker.
Sheikernes tilhængere vil hurtigt slå tilbage med en syndflod af ukvemsord og modbydelige fornærmelser. De mennesker, der fornærmer dig, kan meget vel være oprigtigt troende muslimer, som endda kan være høflige mennesker i hverdagen, men de vil opfatte dig som intet andet end en fjende af religionen, fordi du vover at kritisere deres sheik, der efter deres opfattelse repræsenterer deres religion, og derpå fornærme dig i forsvaret for denne religion. I sin fredagsprædikener siger Sheikh Mahallawi fra Alexandria altid, at de liberale og de venstreorienterede alle er fjender af religion. Da en af de bedende fra hans menighed, protesterede imod dette, smed sheiken ham ud af moskeen (som er Guds hus). Sheik Mahallawi udtalte herefter det umisforståelige budskab. »Enhver, der hader mig, hader islam«
Den misforståelse af religionen, der fremkalder ærbødighed over sheiker, har været den afgørende faktor i aftalen mellem broderskabet og militæret. Uanset om det er et spørgsmål om forfatningsændringer, en præsidentkandidat eller noget andet, vil Broderskabet og salafisterne straks gøre det til et religiøst anliggende. Der vil nødvendigvis blive sat lighedstegn mellem sheikernes synspunkt og islams synspunkt, og alle, der måtte være er uenige, er alene derved fjender af religionen. På denne måde bliver enhver politisk debat til en religiøs konflikt under en intens strøm af løgne og fejlslutninger, og Militærrådet vil sikre sig de resultater, man ønsker sig, uden at skulle begå valgsvindel, som Mubarak plejede at gøre.
Men ingen kan narre alle mennesker hele tiden. Militærrådets alliance med broderskabet og salafisterne, hvorved de opgav revolutionens mål til fordel for adgang til magten, aftegner sig nu stadig klarere og grimmere end nogensinde. Egypterne er begyndt at indse, at broderskabet og salafisterne ikke kan gøre krav på at repræsentere islam, men kun sig selv. Islam opfordrer os til at vurdere andre mennesker efter faste moralprincipper og ikke til at lade andre definere for os, hvad der er rigtigt og forkert. Den egyptiske revolution kan med alle de forræderier og konspirationer, den har fået imod sig, forekomme at have fået et grundskud, men den er stadigvæk stærk og i live. Revolutionen fortsætter, og vil triumfere – og hvis Gud vil – føre Egypten ind i den fremtid, det fortjener.
Demokrati er løsningen.
En forkortet udgave af denne kronik blev brag i Information 19. april 2012
Alaa al-Aswany (f. 1957) er egyptisk romanforfatter. Hans bedst kendte værker er ’Yacoubians Hus’, ’Chicago’ og ’Bokserhunde i alle farver’, der alle er udkommet på dansk
© Al-Masry al-Youm og Information
Oversat af Niels Ivar Larsen

