Mere nydelse



 HELT FREM TIL BEGYNDELSEN af 1900-tallet var hjemmebrænderiet udbredt. Brændevinen blev brugt til at slukke en sorg og vække en glæde, som medicin til dyr og mennesker og som pudsemiddel. Samtidig blev der drukket øl i store mængder for at slukke den brændende tørst, som saltmaden fremkaldte. Befolkningens helbredstilstand var tilsvarende elendig, og for at bedre den nedsatte Folketinget en Ædruelighedskommission i 1903, indførte en Beværterlov med bevillingssystem i 1912 og hævede fem år senere skatten på brændevin med godt 1.000 procent. Det hjalp. Brændevinsindtaget faldt radikalt, og det samme gjorde antallet af mennesker, som døde af 'Drankergalskab' eller 'Brændevinssygdom'.
I MELLEMKRIGSTIDEN oplevede hvert 12. barn ikke sin etårs fødselsdag, og politikerne erkendte modvilligt, at kvinders natur ikke omfattede intuitiv evne til at holde liv i deres spædbørn, tilberede sund mad til familien og undgå bakteriekollektiver i køkkenet. For at rette op på den almindelige uvidenhed om ernæring, hygiejne og spædbørns behov gjorde staten en målrettet indsats for at uddanne piger og kvinder i madlavning, børnepasning og rengøring. Denne moderopdragelse udviklede sig over mange årtier i stærk alliance med kvindebevægelsen og var succesfuld: Børnedødeligheden faldt, og den generelle levealder steg. Der er således lang tradition for, at staten bruger både forbrugsbegrænsninger, forbud, skat og oplysning til at forbedre folkesundheden - med eksempelvis ovenstående gode resultater. 
Mennesker har imidlertid en forbavsende trang til usunde sager. For meget sukker og fedt, alkohol og tobak er i kombination med for lidt motion årsag til omkring 40 procent af alle sygdomme og for tidlige dødsfald i Danmark. 
Mange - blandt andre Hjerteforeningen og Diabetikerforeningen - har derfor argumenteret for at sænke momsen på sunde fødevarer, og de reagerede skarpt, da formanden for regeringens forebyggelseskommission forleden konkluderede, at det bedre kan betale sig udelukkende at hæve afgiften på usunde varer uden at sænke den på de sunde. Denne fritskrabede økonomiske kalkule gik desværre rent ind hos Anders Fogh, så en kommende skattereform resulterer næppe i billigere æbler og gulerødder. 
VIGTIGERE ER DOG, at Folketinget udvikler fortidens fine traditioner for folkeopdragelse. Børnene er de vigtigste. Væk med slik og sodavand i skolerne, ind med klingrende isterninger i postevand og lækker mad i kantiner og skolekøkkener. Udvid skoletiden med daglig sport, gymnastik, dans og anden bevægelse. Lær ungerne at nyde sig selv, hinanden og livets goder, for uden sjov og nydelse bliver sund levevis aldrig en folkelig sællert.
Det er en stor opgave. Og så fred dog rygernes sidste oaser, dvs. de små beverdinger. For mange er det den dagligstue, hvor de befries fra urets tikken og tv's trommerum og hygger sig med andre. Lad være med at gå derind, hvis røgen generer, ikkerygere har masser af muligheder. fris

