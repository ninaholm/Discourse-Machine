Alt er tilladt – bortset fra nøgne damer
Facebook er både et våben til hensynsløs ødelæggelse og et redskab til hjælp


 Med et godt stykke over tre millioner medlemmer er amerikanske Facebook Danmarks største medie – eller rettere nationens største platform for alting. Jeg bruger generelt fjæsbogen til promovering og videreudbredelse af f.eks. denne klumme – altså en slags reklamesøjle for mig selv som journalist. Nogle kolleger bruger uhæmmet platformen til flere gange om dagen at give udtryk for deres synspunkter om stort set alt – nogle udstiller uhæmmet deres privatliv og praler i en sådan grad, at kvalmegrænsen nås. Fælles for de fleste – uanset profession – er, at Facebook som regel gør os gladere og mindre selvkritiske – man modsiges sjældent. Der er tale om et rosemedie, hvor den iboende selvglæde afstives. Der er ingen dislike-knap – kun en like. Ordet ’venner’ giver ingen mening. I det virkelige liv har de færreste mennesker hundreder eller flere tusinde venner. Knapt nok bekendte. På Facebook er grænsen 5.000. Næppe det antal venner, man ville invitere til en rund fødselsdag eller en julefrokost.
Det store elektroniske samtalekøkken er i stigende grad blevet et værktøj, der kan bruges til hvad som helst. Et våben til hensynsløs ødelæggelse eller et redskab til hjælp.
Jyllands-Posten har på det seneste fortalt om begge dele. Hvordan en københavnsk gymnasieelev poserede som »nær veninde« til en nyligt afdød 13-årig pige fra Brørup og linkede til en hjemmelavet sørgevideo, hvor hun grådkvalt fortæller, at hendes »elskede og dejlige veninde« havde valgt at tage sit eget liv. Ren fantasi, gymnasiasten kendte ikke den afdøde. ’Veninder’ oprettede mindesider for afdøde, og det blev så usmageligt og ubehageligt for den hårdt ramte familie, at ukendte mennesker trampede rundt i deres sorg, at de måtte offentliggøre obduktionsrapporten for at mane selvmordsrygtet i jorden. Klager til Facebook hjalp ikke. Politiet stod magtesløst.
JP’s journalister Nola Grace Gaardmand og Tea Krogh Sørensen skrev en efterfølgende artikel om moderne tiggeri på Facebook. I Facebook-gruppen Robin Hoods madkammer har mere end 200 mennesker bedt om hjælp til mad siden april, og da en 21-årig kvinde fra Randers spurgte, om der var nogen, der kunne undvære lidt kød, brød, pålæg eller kartofler til moderen, kom folk til bopælen med mad.
Medmenneskeligheden og umenneskeligheden har frit spil på Facebook. Og vil man prøve at mobilisere en folkestemning, er Facebook redskabet. Websitet www.skrivunderher.net har specialiseret sig i at organisere underskriftsindsamlinger, og det begynder på Facebook, hvor sitet har en gruppe med over 5.000, der liker. Ved at klikke over på hjemmesiden kan enhver starte en protest. I 2014 blev 60 underskriftsindsamlinger sat i gang. En protest mod statens salg af DONG til Goldman-Sachs, der med 198.592 underskrifter lignede en bred, folkelig protest. Protesten mod den nye offentlighedslov i 2013 fik 90.659 underskrifter. Ingen af dem hjalp. I den nedre ende skrev 792 mennesker under på, at handicappede også har ret til ferie, og 954 protesterede mod fyringen af Tivoligardens leder.
Facebook giver mulighed for at lodde folkestemningen på godt, ondt, stort og småt. Man behøver ikke at stå i sol, slud, sne og blæst på gader, stræder og pladser for at skaffe underskrifter, det ordnes med et par museklik.
For medierne er Facebook en endeløs kilde til kilder. Pressenævnet har sagt god for, at man må citere fra åbne Facebook-vægge – politikere og erhvervsliv reklamerer på professionel og udspekuleret vis. Næsten alt er tilladt – racisme, hån, misbrug af følelser og spredning af rygter.
Og når vi klikker, registreres vort privatliv. En østriger bad Facebook om en udskrift af, hvad Mark Zuckerbergs Facebook-forretning havde på ham. Han fik 1.222 sider.
Her ligger den kommercielle forklaring på, hvorfor fjæsbogen er en succes. Og forklaringen på, hvorfor Facebook ikke er et journalistisk medie, men et fristende journalistisk værktøj. I journalistik sorterer man fra. Ideelt set ud fra væsentlighed og troværdighed eller anstændighed. På Facebook er kun nøgne damer og mænd forbudt. Alt andet er tilladt.
Lasse Jensen er vært på P1-programmet ’Mennesker og Medier’

