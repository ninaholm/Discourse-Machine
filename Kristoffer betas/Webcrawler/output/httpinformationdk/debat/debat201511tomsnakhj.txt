Tom snak om hjælp i nærområderne
Så længe de borgerlige kritiserer venstrefløjens ’naive’ flygtningepolitik uden selv at bringe troværdige alternativer til bordet, fremstår de i bedste fald som hyklere


 For et par måneder siden diskuterede jeg flygtningekrisen med Berlingskes chefredaktør, Tom Jensen. Han havde skrevet en i øvrigt glimrende leder, som blandt andet agiterede for, at man i stedet for at give en lille håndfuld flygtninge ophold her i landet, skulle støtte de overbebyrdede nærområder med EU-personale og en ordentlig røvfuld kroner og ører.
Selv om jeg ikke deler politisk observans med redaktøren, var jeg enig. Det koster voldsomt mange penge per flygtning at huse en lille håndfuld her til lands. Et helt konkret eksempel er, at man for omkring 900 kroner kan vælge mellem at dække udgifterne til ét flygtningebarns fodboldtræning herhjemme i et år, eller sikre tre familier husly og mad gennem hele vinteren i et af Syriens nærområder. Som sådan er der god, solidarisk fornuft i at hjælpe stærkt pressede nationer mod syd.
I meningsdannerland lader der i lyset af den logik til at være tilløb til en bred politisk alliance om en begrænsning af opholdstilladelser til fordel for massiv økonomisk hjælp de til nødstedte områder. Det samme gælder – i hvert fald på papiret – i Folketinget, hvor samtlige af de regeringsbærende partier i de forgangne fire måneder har talt dunder for assistance til eksempelvis Jordan, Libanon og Tyrkiet.
Det vil næppe være svært at få alle fra Radikale Venstre til Enhedslisten med på en aftale om et økonomisk bidrag til de hårdest prøvede lande.
I det perspektiv er det bemærkelsesværdigt, at den omtalte hjælp fortsat består af den nette sum af præcis 0 kroner. De nyligt overståede finanslovsforhandlinger har udelukkende berørt emnet ved at skære i udviklingsbistanden og overføre dele af det resterende budget til modtagelse af flygtninge her i landet.
Netop kannibaliseringen af udviklingsmidlerne virker dog lidt som at pisse i bukserne for at holde sig varm. Disse midler arbejder aktivt for at bekæmpe fattigdom og sikre stabilitet i andre områder, og fattigdom og ustabilitet forbliver de største faktorer i de menneskestrømme, der bevæger sig mod Europa i øjeblikket – ikke krig.
På trods af flygtningekrisens usynlighed på finansloven er der kommet en smule penge på bordet. EU har diskuteret at bestikke Tyrkiet med 22 milliarder kroner for at forsegle landets grænser hermetisk, og dermed sætte en prop i hullet for den mest væsentlige kilde til tilstrømningen mod nordvest. Lars Løkke har allerede accepteret at yde det danske bidrag til denne pulje, som løber op i 385 millioner. Også dette beløb skal dog tages fra udviklingsmidlerne.
Det er blandt andet i lyset af ulandshjælpens udvanding, at nogle venstreorienterede er begyndt at forstå, at et dyrt ophold i Danmark ikke er en optimal måde at afhjælpe flygtningekrisen på. Hvis der skal være råd til både udvidet velfærd, udviklingsbistand og hjælp til nærområderne, skal pengene ganske enkelt bruges mere effektivt.
På højrefløjen burde samme indrømmelse bestå af en sønderlemmende kritik af de borgerlige, der fortsat træder vande, hvad angår den økonomiske assistance til nærområderne. Denne kritik er imidlertid udeblevet totalt.
Berlingskes Tom Jensen mente tilbage i august, at der var en »bred erkendelse« på højrefløjen af, at flygtningekrisen ville komme til at koste penge. Han har dog været mærkeligt tavs på området siden finanslovsforhandlingerne.
Borgerlige meningsdannere har ellers travlt med at kritisere venstreorienterede naivister, når disse argumenterer for, at flygtningekrisen bør løses ved masseindvandring til Europa. Bagsiden af den kritiske mønt er, at man bør være klar til at gribe i egen barm, når alternative løsninger udebliver.
Accepten af, at masseindvandring er en ekstremt ineffektiv løsning på flygtningekrisen, er netop betinget af eksistensen af alternative løsninger. Det er uacceptabelt at se passivt til, mens den største humanitære krise i min genera- tion udspiller sig.
Casper Gronemann er cand.scient.adm. og politisk analytiker 
Klummen er udtryk for skribentens egen holdning

