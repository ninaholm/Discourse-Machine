Lidt isbjerg til min whiskysjus
Fejrede SF Titanics 100-års-dag, og var det i så fald projektet, der blev fejret, eller var det forliset?


 Titanic, et skib af den såkaldte Olympic-klasse, forliser natten mellem den 14. og 15. april 1912 efter sammenstød med et isbjerg.
Omkring 50-års-dagene for undergangen opføres i Studenterforeningen i København Thorkild Bjørnvigs prosadigt »Titanic« med musik af Per Nørgaard.
På selve 100-års-dagene holder SF sit landsmøde på Hotel Comwell i Kolding.
Wikipedia oplyser, at Titanic var tidens største dampdrevne skib, og dets forlis gik derfor over i historien som ikke alene en af de største skibskatastrofer i fredstid, men som symbolet på en fortabt fremskridtstro. For nogen gik troen tabt, digtere, kunstnere og den slags typer. Da Olympic-klassen og i særdeleshed Titanic ellers ifølge eksperterne simpelt hen ikke kunne synke. Den var videnskabeligt og teknisk konstrueret som sin egen redningsbåd: »Det luksuriøse skib, som sank, kom til at symbolisere den verden, som forsvandt med første verdenskrig, hvor overklassen sejlede på første klasse og havde en tjener på hver en finger, mens fattige næsten ikke kunne tjene til livet med hårdt slid. ... Samtidig betød forliset og krigen (verdenskrigene mellem de mest oplyste, avancerede lande på Kloden, el) et tab af den fremskridtstro, som havde behersket verden. I 1978 skrev den svenske sanger og sangskriver Mikael Wiehe sangen ’Titanic’. I den blev skibet brugt som allegori på det moderne menneskes autoritetstro, hvad angår det teknologiske fremskridt: ’Vi går til bunds/hvor vi står/men flaget/det går i top’.«
Eller som vedtaget på Comwell i søndags: »Kapitalismen har skabt øget velstand og produktivitet, men har også skabt stor social ulighed og social uretfærdighed, hvor et velstående mindretal har den afgørende kontrol med økonomi og produktion, og hvor mange mennesker udstødes og er uden indflydelse over eget liv. Hoveddrivkraften i det kapitalistiske system er den private jagt på profit, hvilket indebærer en vedvarende risiko for kriser og lægger et konstant pres på samfundets sociale sammenhængskraft og naturgrundlag.«
Danmark grønneste parti?
SF’s nye principprogram nævner presset på naturgrundlaget til allersidst. For Bjørnvig dog nok første anledning. Til at udstille »det moderne menneskes autoritetstro, hvad angår det teknologiske fremskridt«. Som når digtet (fra samlingen Vibrationer, 1966) bl.a. lyder: »’Jeg kan ikke tænke mig nogen omstændigheder, der kan få et skib til at synke’, havde kaptajnen sagt ... ’Moderne skibsbygning er nået for langt, til at noget sådant kan ske.’ Synkefri, synkefri. Refleksagtig sprang dette ord frem i passagerernes hjerne på de øverste dæk, konversationsagtigt, selvfølgeligt faldt det. Leg med isklumper som i en skolegård. ’Lidt isbjerg til min whiskysjus,’ bad en passager i rygesalonen.«
Da var sammenstødet allerede registreret nogle steder rundt om på skibet. Men hvad gjorde det? Skibet kunne jo ikke synke. En teknologisk tro, forklædt som naturvidenskabelig kendsgerning. En tro, der siden gik tabt. For nogen gik den tabt
Jamen, er den store omstilling til »det grønne« da ikke netop derfor hovedsagen – om ikke for den nye regering, hvis statsminister nærmest helt undlod at omtale den i sin første nytårstale til hele det danske folk for nogle måneder siden – så dog for SF og hovedbegrundelsen for partiets deltagelse i regeringen?
Da Jordkloden allerede nu registreres i færd med at støde sammen med menneskers materielle overforbrug af den. På mange ledder og kanter og ikke bare i overforbruget af dens evne til på ellers klimatålelig vis at absorbere CO2 og CO2-ekvivalenter. Med efterfølgende uoverskuelige følger og måske direkte undergang for ufattelig mange levende væsener over amøbestadierne, når sammenstødet om et antal årtier er fuldbragt.
»Vi er den grønneste regering i Europa – måske i hele verden,« ville Villy Søvndal da også gerne kunne slå fast i sin store tale på landsmødets første dag, »SF er Danmarks grønne parti. Det kan man ikke komme uden om.«
Men blev det moderne menneskes autoritetstro, hvad angår det teknologiske fremskridt, da udstillet i Kolding? Og gjort op med på Comwell i søndags?
Ikke, så noget medie opfangede det. Ikke engang Information.
Socialistisk vækst
Eller skal opgøret med det moderne projekts fremskridtstro på titanic’sk ubegrænset magt over naturen og ubegrænset vækst i det materielle forbrug af den måske forstås som synonymt med principprogrammets ovennævnte kapitalisme-opgør?
I så fald befinder vi os på punktet. Det springende punkt. For hvordan ser da et sådant grønt ikke-kapitalistisk samfund ud?
Ikke som et gængs socialistisk! Sådan som vi har kendt og kender de fleste socialistiske (kommunistiske) og »socialistiske« samfund rundt om på Kloden, Socialister har jo været besat af vækst! En stor del af den klassiske socialistiske kritik gik og går netop på, at kapitalismen er alt for irrationel til at sikre højest og hurtigst mulig økonomisk, rationel vækst.
Det skulle en socialistiske revolution, satsende på det teknologiske fremskridt, netop råde bod på.
Så Villy må mene noget andet, når han taler om, at SF er Danmarks grønne parti. Men hvad er dette noget andet?

