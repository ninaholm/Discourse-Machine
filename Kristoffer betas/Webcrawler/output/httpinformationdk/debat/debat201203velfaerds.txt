Velfærdsreformer skaber mistillid
I sin iver efter at skabe økonomisk balance og genoprette konkurrenceevnen sætter regeringen de universelle velfærdsydelser under pres. Men det kan gøre mere skade end gavn. For universel velfærd skaber social tillid, og falder den, går det ud over konkurrenceevne og vækst
Kræver man, at rige ældre selv skal betale for rengøringshjælp, er man på vej væk fra den universelle velfærdsstat. Det kan gå hårdt ud over danskernes tillid til hinanden, skriver dagens kronikør.

Skal rige ældre betale for hjemmehjælp? Skal folkepensionen kun være for de fattige? Og skal børnechecken udbetales til højindkomstfamilier?De spørgsmål er blevet varme, efter Socialdemokraterne har taget hul på debatten om, hvordan fremtidens velfærd skal prioriteres – en debat, der potentielt kan føre til et opgør med den universelle velfærdsstat.Den slags opgør må fremkalde dybe panderynker hos en række af verdens store tænkere. Sociologen Zygmunt Bauman og økonomen Assar Lindbeck har ligefrem betegnet den universelle velfærdsstat som civilisationens triumf.Flere forhold kan berettige sådanne superlativer. Især fremhæves den overvældende grad af social tillid som et særligt positivt karakteristika ved den universelle danske velfærdsstat.De fleste af os tager tilliden for givet. Vi bliver først opmærksomme på den, når vi støder ind i kulturen, hvor den er knap så udbredt. F.eks. husker de fleste sikkert, da en dansk kvinde for år tilbage blev pågrebet af politiet i New York, fordi hun under et besøg på en restaurant havde parkeret sit 14 måneder gamle barn i en barnevogn ud for det vindue, hvor hun sad og drak kaffe med barnets far.En ansat i restauranten opdagede den tilsyneladende forladte barnevogn og tilkaldte politiet, så de kunne tage sig af sagen. De tog straks barnet i forvaring og overbragte det til de sociale myndigheder.Selv om det hurtigt gik op for alle involverede parter, at barnet ikke var forladt, blev moderen i nogle dage nægtet samkvem med sit barn. Samtidig blev hun sigtet for misrøgt.I dansk optik forekommer det som en absurd overreaktion. Det gør det dog kun i kraft af, at vi – modsat newyorkerne – i det store hele lever uden frygt for overfald, kidnapninger og andre ubehageligheder.Penge i tillidFordelene ved en høj grad af social tillid er imidlertid ikke begrænset til, at vi kan lade vores børn stå udenfor og sove i barnevognen. Ifølge den amerikanske historiker og politolog Francis Fukuyama er et lands konkurrenceevne eksempelvis »betinget af en enkelt gennemtrængende kulturel faktor: det iboende tillidsniveau i samfundet«.Når tilliden bidrager positivt til den konkurrenceevne, som majoriteten af kongerigets politikere for tiden har så travlt med at beskytte og øge, er det fordi, tillid bidrager til at reducere transaktionsomkostningerne i samfundet.Vi behøver ikke at betale dyre advokater for at indgå aftaler med hinanden, og de færreste bruger store summer på at forsikre sig mod snyd og svindel fra deres medmenneskers side.Ydermere viser forskningen, at samfund karakteriseret ved et højt niveau af social tillid præges af økonomisk velstand.Tysk bureaukrati, nej takDet store spørgsmål i denne sammenhæng er naturligvis hvor den høje sociale tillid kommer fra?Ifølge politologen Bo Rothstein skal svaret findes i den universelle velfærdsstats institutionelle setup. Eller på lidt mere jævnt dansk: De regler, vi indretter os efter, påvirker os og den sociale tillid i samfundet. Og her spiller det en væsentlig rolle, hvordan vi fordeler velfærdsydelser.Mens universelle velfærdsydelser er rettet mod alle, tildeles selektive ydelser typisk på grundlag af myndighedernes forudgående behovsvurdering af borgeren. Ydelsesmodtageren skal matche et antal specifikke kriterier af helbredsmæssig eller økonomisk art for at være ydelsesberettiget.Problemet med selektive velfærdsydelser er, at betingelserne, der skal opfyldes for at modtage dem, kan være ganske krævende at håndtere. Ikke blot for de borgere, der søger hjælp, men i høj grad også for staten.Netop dette var faktisk blandt hovedargumenterne for at indføre universelle ydelser i sin tid. Alle andre former for ydelser blev ganske enkelt opfattet som alt for problematiske at administrere.I debatten om indførelse af socialforsikringsordninger i Danmark gav vores tidligere statsminister Niels Neergaard det tyske system følgende ord med på vejen:»Hvilken mængde af nye embedsmænd vil der ikke blive brug for, hvis vi skulle indføre hele dette tungt arbejdende maskineri med særlige forsikringskonto for hver eneste arbejder og småmand her i landet med kontrol og udpantning og lønningsklasser osv. osv. Kun tyske professorer og bureaukraters hjerner kan udtænke noget sådant.«Selv om Neergaards kritik var rettet mod den tyske socialforsikringsstat, ligger der noget eviggyldigt i hans kommentar vedrørende den universelle velfærdsstat. Den er netop karakteriseret ved en enormt enkel og praktisk regelindretning. Det modsatte gør sig gældende, når vi taler om selektive velfærdsydelser, som tildeles efter behovstest, der som regel indeholder et vist skøn. Det kan medføre større uklarhed og usikkerhed for borgerne og heraf følgende utilfredshed og mistillid. Mistilliden kan både opstå hos borgere, som mener, at de burde tilhøre gruppen af ydelsesmodtagere, men som ikke får tildelt ydelsen, og hos borgere, som mener, at naboerne snyder sig til ydelser, de ikke er berettiget til.Endvidere må offentlige institutioner sikre sig mod snyd og misbrug, hvilket fører til øget kontrol. Dermed er en ond cirkel af mistillid mellem borgere og staten sluttet.Her er det vigtigt at have in mente, at forudsætningen for at bevare et højt tillidsniveau er, at socialt bedrageri sjældent forekommer. Med andre ord: hvis vi kan indrette os, så misbrug af offentlige midler undgås – eller i det mindste begrænses – er vi nået et stykke af vejen i forsøget på at bevare den høje grad af social tillid.Politik med bivirkningerI debatten om velfærdsstatens fremtid fokuseres der ofte på økonomiske udfordringer, mens dybere værdimæssige spørgsmål overses.F.eks. levnes der ikke megen spalteplads til spørgsmålet om, hvorvidt vi ønsker at leve i et land med en høj grad af social tillid. Det er problematisk, fordi nogle af de løsningsforslag, der undertiden bringes til torvs, præges af kortsigtet økonomisk tænkning helt uden skelen til langsigtede negative værdimæssige bivirkninger. Det gjorde sig f.eks. gældende i debatten om den – indtil videre – universelle velfærdsydelse børnechecken.Ifølge SF’s formand Villy Søvndal skal rige forældre ikke have ret til børnepenge. SF foreslår derfor at ændre børnechecken fra en universel til en selektiv ydelse.Socialdemokraterne er grundlæggende enige. En ændring forudsætter dog ifølge Socialdemokraternes finansordfører John Dyrby Paulsen, at den ikke medfører nogle »negative effekter«.Økonomer har allerede sat spørgsmålstegn ved, om der overhovedet er væsentlige positive økonomiske gevinster ved en ændring af børnechecken. Ifølge det tidligere medlem af velfærdskommissionen, økonom Nina Smith, vil en selektiv tildeling af børnechecken uundgåeligt få folk til at spekulere i, hvad de skal gøre for at få ret til børnepenge. Konsekvensen kan blive øget behov for kontrol med modtagerne af børnepenge.En ændring af reglerne for børnechecken kan med andre ord skabe øget mistillid mellem borgere og staten.Faren ved det hurtige fixKortsigtede løsninger på velfærdsstatens økonomiske problemer kan således have langsigtede utilsigtede konsekvenser for den høje grad af social tillid i Danmark.De enkelte ændringer skaber næppe afgrundsdyb mistillid, men den langsomme erosion af den universelle velfærdsstat kan sætte den sociale tillid under pres.Det er uheldigt af flere årsager. Udover at det er rart, at man som forælder kan lade sit barn sove i barnevognen uden for en café, mens man nyder en caffé latte, peger forskningen som nævnt på, at høj social tillid styrker den økonomiske aktivitet, vækst og konkurrenceevne. Det ser sågar ud til, at folk har mindre lyst til at snyde i skat, hvis de er en del af et samfund med høj social tillid.Som de danske forskere Peter Dinesen og Kim Sønderskov for nylig udtrykte det, så »hersker der ikke tvivl om, at social tillid er en væsentlig ressource for ethvert moderne samfund – og en ressource, som med fordel kan værnes om eller søges opbygget«.En oplyst debat om løsningen på velfærdsstatens udfordringer forudsætter altså, at vi ikke blot fokuserer på kortsigtede økonomiske gevinster ved velfærdsreformer, men i lige så høj grad diskuterer langsigtede værdimæssige konsekvenser. I hvert fald hvis vi vil undgå at skylle barwnet – den høje grad af social tillid – ud med badevandet.Jacob Askham-Christensen er ph.d.-studerende ved Institut for Statskundskab, Syddansk Universitet
