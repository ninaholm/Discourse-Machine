Det rationelle menneske spøger stadig
Dagpengeforliget er blevet kaldt et brud med homo economicus. Men det er en skam, at den nyfundne orientering mod psykologisk forskning ikke bliver brugt til at udfordre ideen om, at mennesker udelukkende drives af pisk og gulerod
 Mange har kaldt det et opgør med homo economicus, da økonomiprofessor Nina Smith sammen med resten af Dagpengekommissionen i sidste uge fremlagde sine anbefalinger til et nyt dagpengesystem. Det er en yderst velkommen orientering mod psykologisk forskning


 »Vi økonomer er først for nylig blevet opmærksomme på, at der inden for psykologien er sindssyg meget forskning, som viser, at mennesker tænker kortsigtet, men at en lille smule tilskyndelse kan få dem til at ændre fuldstændig adfærd.«
Sådan sagde økonomiprofessor Nina Smith, da hun sammen med resten af Dagpengekommissionen i sidste uge fremlagde sine anbefalinger til et nyt dagpengesystem. Et opgør med homo economicus har mange kaldt rapporten, hvis anbefalinger over en bred kam blev fulgt i det efterfølgende dagpengeforlig. Der er tale om en yderst velkommen orientering mod psykologisk forskning.
Men som psykolog har jeg det faktisk ambivalent med den måde, psykologi bliver anvendt i Dagpengekommissionens rapport. På den ene side er det glædeligt, at den rationelle aktør afløses af mere realistiske antagelser om mennesker. Og den øgede gennemsigtighed og fleksible genoptjeningsret, som også til dels motiveres af psykologiske betragtninger, er fornuftige.
Men i forbindelse med karensdagene anvendes psykologien derimod til at fortsætte en pisk og gulerod-tankegang, som ikke er nævneværdig forskellig fra traditionel økonomisk teori.
Karensdagene anbefales på grund af fænomenet tabsaversion: Tab rammer os psykologisk meget hårdere end økonomisk teori forudsiger, og karensdagene er dermed et kraftigt incitament til at søge beskæftigelse i forsøg på at undgå dem.
Det er pisk med psykologisk pynt, og jeg kan være i tvivl om, hvorvidt det er mere pisk, ledige har mest behov for. Det at blive afskediget er i sig selv et stort tab. Foruden nedsat indkomst kan arbejdsløshed indebære tab af tilfredsstillelsen ved arbejde, tab af struktur i dagligdagen, tab af kolleger, etc.
Det er da også dokumenteret, at tab af arbejde er forbundet med bl.a. depressive symptomer, angst, somatisk sygdom, lavere selvværd, dårligere subjektivt velbefindende, og selvmord.
Bevidst at bruge truslen om mere tab til at motivere denne gruppe kan virke en smule kynisk.
Kommissionens forsigtige omfavnelse af psykologi åbner altså op for nogle muligheder, men hvis ikke man fortsætter udviklingen ved i fremtiden at kigge på andre typer af motivation end pisk og gulerod, er vi lige vidt.
Der er masser af inspiration at hente. Et eksempel: Psykologerne Edward Deci og Richard Ryan skelner i deres Self-Determination Theory mellem såkaldt kontrolmotivation og autonom motivation. Kontrolmotivation betegner, at man udfører en aktivitet, fordi man føler sig presset eller tvunget af en ekstern eller intern kraft – f.eks. at søge job for at undgå en karensperiode eller stigma forbundet med at være arbejdsløs.
Autonom motivation betegner, at man udfører en aktivitet, fordi man finder den tilfredsstillende, eller fordi den er et middel til fuldførelsen af et selvvalgt mål – f.eks. når man søger job ud fra en fornemmelse af, at arbejde vil føre til et mere tilfredsstillende liv.
Mange studier inden for forskellige domæner har siden 1970’erne demonstreret, at autonom motivation er forbundet med øget vedholdenhed i aktiviteter, bedre performance og øget velbefindende, når man sammenligner med kontrolmotivation. Det lyder jo alt sammen meget godt, men søger ledige overhovedet i tilstrækkelig grad job ud fra autonom motivation?
Det er der faktisk meget forskning, der tyder på, at de gør. I et belgisk studie fra 2004 fandt man eksempelvis, at autonom motivation var forbundet med øget jobsøgningsintensitet, mens dette overraskende nok ikke gjorde sig gældende for kontrolmotivation.
Til gengæld var kontrolmotivation forbundet med en mere negativ oplevelse af at være ledig, dårligere fysisk helbred og mindre tilfredshed med sit liv.
Det er dog ikke sikkert, at ledige generelt har ret meget autonom motivation til at søge kortere, dårligt lønnede ansættelser, så hvis målet er, at ledige i højere grad søger denne type stillinger, kan kontrolmotivation være det eneste alternativ. Man må dog overveje, om fordelene herved opvejer de belastninger, som det udgør for de ledige.
Straf hæmmer
Man kan naturligvis spørge, hvordan en fremtidig Dagpengekommission vil kunne gøre brug af sådanne fund. Hvordan øger man folks autonome motivation, når den i sagens natur kommer indefra?
Måske er det ikke så meget et spørgsmål om, hvad man kan gøre, men et spørgsmål om, hvad man skal undgå at gøre. Autonom motivation kræver, at folks grundlæggende følelse af kompetence ikke undermineres, og at handlinger føles under ens kontrol.
Konstant overvågning af jobsøgningsaktivitet risikerer at så tvivl om ens kompetence, og en overflod af belønninger og straf risikerer at fjerne følelsen af, at man selv er kilde til sine handlinger. Studier af blandt andre Edward Deci har da også vist, at trusler om straf og negativ feedback hæmmer folks autonome motivation.
Pisk, f.eks. i form af karensdage, kan altså have en negativ effekt på jobsøgeres autonome motivation. Der er ligeledes studier, om end mere kontroversielle, som understøtter den såkaldte overjustification effect: at positive økonomiske incitamenter under visse omstændigheder kan komme til at overskygge og udviske autonom motivation.
Hvis det er rigtigt, at autonom motivation i højere grad end kontrolmotivation forudsiger intensiteten (og kvaliteten) af jobsøgning, risikerer man altså at sænke jobsøgningsintensiteten ved indførelsen af mere pisk og gulerod.
Det er naturligvis et åbent spørgsmål, om karensdagene og andre typer af kontrol i det store hele vil føre til mere jobsøgning end hvis de ikke var der. Men selv om øget jobsøgning skulle være resultatet, må dette dog antages at ske på en vis bekostning af lediges velbefindende.
Mere skade end gavn
I et bredere perspektiv er det værd at overveje i hvor høj grad, ledighed overhovedet er en funktion af manglende motivation snarere end af konjunkturer og andre makroøkonomiske forhold. Analysen Job Search and Employent: A personality-motivational analysis and meta-analytic review fra 2001 viser eksempelvis, at lediges jobsøgningsintensitet kun har en svag sammenhæng med genansættelse: Forskelle i jobsøgningsadfærd forklarede kun ca. 4,4 procent af variansen i genansættelse.
En dagpengekommission kan naturligvis ikke kontrollere udbuddet af ledige stillinger, så det er forståeligt, at de foreslåede reformer fokuserer på de ting, som de kan styre: Incitamentsstruktur, gennemskuelighed, o.l.
Men velmenende incitamenter risikerer at have negative konsekvenser for de lediges velbefindende. Og hvis motivation i virkeligheden er en lille del af problemet, er der en risiko for, at disse mekanismer gør mere skade end gavn.
En fortsat og bredere opmærksomhed mod bl.a. psykologisk forskning kan forhåbentlig hjælpe fremtidige kommissioner til at afklare sådanne spørgsmål.
Bjørn Hallsson er psykolog og ph.d.-studerende i filosofi ved Københavns Universitet

