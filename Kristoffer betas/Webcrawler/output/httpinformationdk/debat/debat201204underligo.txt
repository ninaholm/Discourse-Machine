’Vi har en underlig opfattelse af kønsroller’
Hos Foreningen Far er man bekymret over stigningen i antallet at selvvalgt enlige mødre. Det går ud over barnet, mener man


 Det bør vække til debat, når kvinder bevidst vælger at opdrage deres barn alene. Det mener Lars Hansen, der er talsmand for Foreningen Far:
»Udviklingen er bekymrende. Det er efterhånden blevet en ret at være forælder, og hvis man ikke kan få opfyldt den ret, så kan man købe sig til det. Vi bryder os ikke om den tankegang, der hedder, at man skal have den rigtige karriere, barn og taske. Det næste bliver vel, at man kan vælge barnets hudfarve. Det giver mig nærmest associationer til Drengene fra Brasilien. Vi synes, det er modbydeligt.«
Problemet er i følge ham, at det ikke er godt for et barn at vokse op med kun en forælder:
»Det er svært at stå alene med et barn. Barnet har brug for en familie – om den er heteroseksuel eller homoseksuel er underordnet. Det vigtigste er, at barnet har flere rollemodeller at støtte sig til gennem opvæksten. Der er det ikke nok, at moren har forskellige bekendte, for følelsesmæssigt vil der altid være forskel på en forældre og en bekendt,« siger Lars Hansen.
Samtidig er det et etisk problem, at samfundet garanterer sæddonorerne fuld anonymitet:
»Det strider mod al moderne børnepsykologi. Børn vil vide, hvor de kommer fra. Vi frygter, man kan lave et afsnit af Sporløs hver dag, fordi der vil blive så mange ukendte fædre.«
– Hvordan synes du, at samfundet opfatter kvinder, der vælger at få et barn alene?
»Der er stor berøringsangst, og politisk hersker der en håbløs liberalistisk tankegang, hvor ingen tør gribe ind. Vi savner en etisk diskussion af konsekvenserne af det her.«
– Mænd er presset i uddannelsessystemet, på arbejdsmarkedet og nu som fædre. Er dine holdninger udtryk for en maskulin mod-reaktion?
»Det har overhovedet ikke noget med det at gøre. Det er ikke mandekamp, det ville være en falliterklæring. Det handler om børnene. Jeg har ikke set nogen beviser for at det at mangle en forælder, er en god start på livet.«
– Men en enlig mor kan være lige så god som to forældre, der skændes?
»Men så kan man jo blive skilt. Det sker jo i mange tilfælde, og så har børnene stadig en mor og en far. Og fire bedsteforældre, der kan hjælpe med det helt lavpraktiske,« siger Lars Hansen og fortsætter:
»Vi er nede i noget helt basalt. Det er ikke, fordi vi skal bo i et ’Far til fire’-land. Men vi har en underlig opfattelse af kønsroller i Danmark, som er kulturbundet og meget lidt videnskabelig.

