Politi på pedaler



 KØBENHAVNS POLITI har for tiden travlt på flere uvante fronter. Ledelsen har med forbløffende energi kastet sig ud i sprogrøgt og stædigt benægtet udtrykket 'perker' i gadebetjentenes ordforråd. Og som om denne tidsrøvende verbale øvelse ikke var nok for en styrke, som i forvejen er presset af politireformen, er ordensmagten nu i færd med at forberede indførelsen af et nyt våben i kampen mod kriminaliteten: politicyklen. 
Der er indkøbt otte hvidlakerede mountain bikes. Betegnelsen skal man ikke lade sig narre af i det bjergfattige København - cyklerne skal på patruljekørsel i hovedstadens flade gader om godt to uger, når de er blevet pumpet på behørig vis.
Forventningerne er store. Betjentene glæder sig til en ny form for politikæde, mens Dansk Cyklist Forbund ser frem til, at politiet på egen uniformerede krop erfarer sandheden om tilstandene på cykelstierne. Og teknik- og miljøborgmester Klaus Bondam mener vist, at det var ham og Ritt Bjerregaard, som fik ideen til politicyklen under en tjenesterejse til New York, dengang de to endnu var politisk forlovede og frygteligt lykkelige.
MAN KUNNE DOG have sparet sig flyveturen over Atlanten for at opdage moderne politicykler, idet politiet i det mere nærliggende Odense allerede i 2002 gjorde et hæderligt forsøg på at opdatere fortidens sorte knirkende tjenestecykel, der lignede et levn fra besættelsestiden. 
I Odense har man under cykelby-kampagnen haft gode erfaringer med at lade nærpolitiet bevæge sig rundt på smarte cykler i ghettobebyggelsen Vollsmose. "Cyklerne gør, at vi ligner mennesker," fortalte en fynsk politiassistent lokalpressen og viste dermed sin forståelse for sammenhængen mellem social- og politiarbejde. Politiet opdagede, at man kommer tættere på borgerne, end når patruljen afvikles pr. bil. Der kan endog opstå gensidig tillid mellem politi og borgere. På ni måneder cyklede betjentene over 7.000 kilometer i Vollsmose - og fik kun to gange piftet cyklerne. Det er vel noget at stile efter i disse for Københavns Politi så lidet perlende tider.
DESVÆRRE ER de københavnske politicykler kun hjemhørende på Station City. Det bliver derfor ikke i socialt udsatte områder som Mjølnerparken, Tingbjerg eller Aldersrogade, at politiet får lejlighed til at træffe den jævne befolkning i pedalhøjde. 
Man kan ligefrem få den mistanke, at det cyklende politi især vil blive brugt som photo opportunity for den udenlandske presse, når den senere på året tropper talstærkt op til den københavnske klimakonference, og værtinden Connie Hedegaard skal kunne fremvise et eller andet, der smager en lille smule af dansk CO2-besparelse. 
Men det ville være synd for initiativet, som har mere i sig end politikerpop. Altså når man har løst to problemer, som vi føler os pisket til at påpege angående politiets bjergcykler: Hvor er det lige, man monterer et blåt blink på sådan en fætter? Og hvordan vil cykelbetjenten uden bagagebærer køre en anholdt til arresten?

