Den akavede A-Presse
Fraset en netavis, der giver underskud, er det svært at se, hvorfor LO's medlemmer skal holde liv i A-Pressen


 Rettelse 12. oktober 2010
I en kommentaren herunder om A-pressen skrev Bent Falbert, at Lisbeth Knudsen lukkede og slukkede på dagbladet Aktuelt. Sandheden er, at de sidste lyseslukkere var Anders Jerichow og Kresten Schultz Jørgensen, som var bladets chefer i to år, inden det gik ind i 2001. Vi beklager fejlen. /red.
Der er noget hjerteløst over at kritisere det foretagende, som lovligt prangende kalder sig A-Pressen. Den har for det første i 50 år været det sorte får i pressens familie. For det andet er der ikke meget Arbejder-presse over resterne af virksomheden. Så jeg tillader mig at tænde projektøren: A-Pressen ejes af LO, men for de fleste medlemmer af fagforbundene er det givetvis en hemmelighed, hvad foretagendet foretager sig med deres penge.
Offentligheden hører mest om A-Pressen, når den - endnu en gang - løber ind i et altid uventet underskud. Direktør Bjarne Salomonsens furede ansigt vidner ellers om stor rutine i disciplinen modgang. Det bedste ved A-Pressen er dens egenkapital på 150 mio. kr., som især stammer fra salget af den bygning på Kalvebod Brygge i København, som dagbladet Aktuelts sidste direktør, Lisbeth Knudsen, fik bygget og solgt videre, inden hun slukkede lyset og strøg videre til statsradiofonien og senere Berlingske.
Kapitalen er aldrig brugt til at nedsætte forbundenes LO-kontingent. Sådan en tankegang ligger LO-bosserne fjernt. Det virker tværtimod, som om formuen er til rådighed for hvem som helst, der disker op med et eller andet medieprojekt.
Senest er A-Pressen blevet berømt på de rigtige avisers erhvervssider, fordi reklamebureauet Vermø er gået konkurs. A-Pressen ejede 24 pct. af dette bureau, som bl.a. udgav magasinet Helse, der især er kendt blandt bedste- og oldeforældre. A-Pressens tab udgør fire-fem mio. kr., så det er småpenge ved siden af dengang, LO tabte 100 mio. kr. eller mere årligt på at udsende det lille dagblad Aktuelt, indtil det blev lukket i 2001. Jeg skal skåne LO for at komme ind på, hvordan fagforeningskontingenter for en halv milliard kr. blev hældt i tv-fantasterne Erik Stephensen og Jørgen Flindt Pedersens kollapsede forsøg på at gøre Det fri Aktuelt salgbart.
Uhomogen samling
Den arrede A-Presse-direktør Bjarne Salomonsen søger nu at holde sammen på en yderst uhomogen samling af restmedier:
•25 pct. af JSL Publications, bedst kendt for magasinet Vi med Hund. Skidt resultat.
•24,5 pct. af MetroXpress, gratisavis. Markedets førende titel - men penge giver den ikke.
•Avisen.dk - en netavis, der ligesom salig Aktuelt skal søge at samle interesse om fagligt stof. Sitet er lige så kedeligt og dårligt besøgt som sit negative resultat, hvoraf A-Pressen betaler 50 pct.
•Mediawatch er mediebranchens daglige netavis med 12.000 kunder. A-Pressen ejer 40 pct.. Giver overblik, men nyheder er sjældne. Underskud igen i år.
•Newspaq er helejet af A-Pressen. En art elektronisk udklipsbureau i løbende konflikt med den øvrige mediebranche om rettigheder. Men firmaet vokser.
Som det fremgår, er der tale om noget småtteri - fraset MetroXpress. Men hvad er LO's interesse i medejerskab af gratisavisen? Den rummer hverken i stofvalg eller holdning nogen som helst forbindelse til den faglige verden. Der var bare nogle aktier til salg og Salomonsen havde en fyldt pengekasse ...
Da A-Pressen i 1970'erne forsøgte sig med lokaludgaver af Aktuelt med et par siders stof om hver by i Danmark, var det muligt at se en vag idé i projektet, om end det var så usikkert, at ingen fagboss ville have investeret én krone af egen lomme i satsningen. Da A-Pressen i 80'erne og 90'ene satsede på enhedsavisen, rummede det tynde blad en vis mængde fagligt stof, som med god vilje legitimerede drænet i LO-kassen. I dag har jeg svært ved at se berettigelsen i A-Pressens aktiviteter, fraset Avisen.dk. For hvorfor skal LO's medlemmer være med til at forsørge hundemagasiner, fade gratisaviser, tvivlsomme udklipstjenester og fallerede reklamebureauer?
A-Pressen har virket akavet i 40 år. Det forunderlige er, at de betalende medlemmer blot ser apatiske til. Er det fradragsretten for faglige kontingenter, der skaber ligegyldigheden?

Bent Falbert, Journalist og forfatter. Fhv. chefredaktør af Ekstra Bladet

