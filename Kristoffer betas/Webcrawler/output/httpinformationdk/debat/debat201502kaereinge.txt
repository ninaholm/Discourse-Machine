Kære Inger Støjberg
Jeg er her ikke for at tage noget fra dit Danmark. Jeg er her for at give. Hvis jeg kun havde mødt mennesker som dig, var det aldrig lykkedes for mig
Dagens kronikør blev stolt af sit afghanske ophav igen, da han mødte en fremmed mand i Nyhavn.


 Gennem min opvækst har der været mange af din slags, Inger Støjberg. Mennesker som forsøgte at tage modet fra mig. Som forsøgte at eliminere mine store drømme. Som forsøgte at få mig til at føle mig mindre værd. Som en slags andenrangsborger.
Selv de kultiverede forsøgte at kvæle den poesi og lidenskab, jeg stammer fra. Og når man vokser op i Amagers Urbanplan, har man mange odds imod sig. Der var der ikke plads til store drømme, og man fik tit at vide, at man skulle nøjes med små drømme og være dybt taknemmelig. En mørk og tung sky lå konstant over en. Men jeg er vokset op med den velsignelse, at jeg ikke er her for at tage noget fra dit Danmark, dine danske værdier eller din demokratifølelse. Skæbnen har ført mig hertil, og jeg er her for at give.
Jeg formåede aldrig at leve op til dine standarder om integration, Inger Støjberg. Jeg står ikke for den danskhed, du repræsenterer. Det kommer jeg aldrig til. Den danskhed, jeg kender, har intet med danskhed at gøre – jeg kalder den medmenneskelighed, medfølelse og åbenhed. Og jeg mødte de værdier, da jeg var 19.
Jeg var såret af krigen mellem Sovjet og Afghanistan. Min sjæl kunne ikke finde hvile, jeg havde konstant mareridt. Jeg var så bange, at jeg tissede i sengen, til jeg var 19 og et halvt. Jeg så russiske dæmoner overalt. Rigshospitalet gav mig et særligt lagen med elektroder i, som reagerede på væske og satte en alarm i gang. Det var psykisk terror, for når jeg tissede, blev hele min familie vækket af larmen. Det var usundt for mit selvværd.
Mit sind var i en enorm smerte over krigen og volden. Alt, hvad jeg greb ud efter, gik i stykker, for krigen fortsatte inde i mig. En masse skønhed gik forbi mig, mens jeg gravede i mig selv.
Så mødte jeg Jørgen
En dag løb jeg hjemmefra i gråd, sorg og afmagt. Det var vinter, og hvid sne lå tykt. Jeg løb og løb og løb fra Urbanplanen og hele vejen til Nyhavn. Jeg troede, at jeg skulle dø. Inderst inde ønskede jeg at dø. Da jeg stod der ved Nyhavn og ikke kunne mere, opdagede jeg, at jeg havde bare tæer og kun bukser og undertrøje på. Nu var jeg sikker på, at kulden ville dræbe mig. Så jeg ventede på, at døden skulle omfavne mig. Det gjorde fysisk ondt.
Fysisk smerte har jeg aldrig frygtet, for jeg ved, at den på et tidspunkt enten vil stoppe, eller også vil den tage livet af mig. Døden frygter jeg hellere ikke.
Mens jeg stod der og frøs, hørte jeg en stemme. Det var en ældre herre ved navn Jørgen. Jeg havde aldrig set ham før. Han spurgte, om jeg ikke havde lyst til at drikke en varm kop kakao i hans husbåd.
»FUCK AF!« råbte jeg.
»Jeg har brug for selskab. Nu går jeg ind og sætter mig, og du er mere end velkommen – jeg bliver glad, hvis du kommer,« svarede han.
Så gik han ind. Jeg stod der og kiggede mod husbåden, stearinlyset, dampen fra kakaoen og begyndte at fryse endnu mere. Han gjorde tegn til, at jeg skulle komme ind, og på en eller anden mærkelig måde fik jeg tillid til ham. Dengang havde jeg svært ved at stole på folk. Jeg tænkte hele tiden, at de ville have noget af mig. At de ville fortære mig. Jeg gav mig og gik ind. Satte mig foran ham ved bordet og kiggede mistænksomt på ham. Jeg fik kakao, tæppe, tykke sokker og en hue på. Han satte sig foran mig og sagde ingenting. Han ventede på, at jeg skulle snakke. Og vi snakkede. Jeg græd. Jeg fortalte ham ting, som jeg ikke engang har delt med mine allernærmeste.
Han fortalte mig, at han havde været i Afghanistan – dengang der var fred, og folk var frie. Han var fascineret af det afghanske folk, og han gjorde mig stolt af at være afghaner.
»Du må aldrig glemme, hvilket fantastisk land du kommer fra – du er en gave til os andre,« sagde han.
Ser du Inger, det er medmenneskelighed. Han hedder Jørgen, er født i Jylland og vokset op i København. Han anser ikke sig selv for dansker. Han er et verdensmenneske, siger han. Han understreger, at hvis han kun var dansk, så ville han kede sig ihjel. Allerhelst vil han bare kaldes menneske.
Mange Jørgener
Jeg har mødt et par stykker af Jørgens slags på min rejse gennem livet. Jeg har haft hårde odds imod mig, når det gælder om at blive til noget, men disse mennesker og deres indsigt, tone, dannelse, visdom og enorme kærlighed har smittet af på mig.
De hjalp mig med at finde hjem til min mor, kære far og søstre. De hjalp med at se, hvad der gemte sig bag min mors øjne og i min fars sind. Alt, hvad jeg altid har haft brug for, lå gemt der lige foran mig – hos mine vise forældre. Al den kærlighed, jeg havde brug for, gemte sig der. Det mod, jeg manglede, fandt jeg der.
Hele mit dramatiske liv har fået luft under vingerne på grund af gode og empatiske mennesker. De har aldrig nogensinde sagt, at danskhed er roden til alt godt, og at alt andet er dårligt og uvelkomment. De kendte til livets op- og nedture. De kendte til menneskets komplekse væsen. Selv et udyr som mig kunne de i fællesskab med mine forældre tæmme. Selv om det tog dem lang tid. Deres urokkelige tro på, at jeg, Manyar Parwani, var et mirakelbarn, og hvad jeg end satte mig for, ville jeg få succes med. Det hviskede de hver dag, indtil jeg selv begyndte at tro på det. Tro på mig selv.
Og det var ikke nok for dem at få mig til at tro på mig selv. De ville rense min sjæl, så jeg ikke længere var offer for ondskaben. De lærte mig lidenskaben at kende. De lærte mig at blive forelsket. De lærte mig mod. De lærte mig at være social. De lærte mig at tale et sprog, som folk forstod. Og de lærte mig næsten at skrive. Grammatikken nåede de ikke, heller ikke alt det der med at stave. Men som de sagde: Bare skriv Manyar, folk forstår følelser.
Jeg bliver aldrig dansk
Inger, den chance ville jeg aldrig få af dig og dine ligesindede. Folk som dig har der været mange af i de årtier, jeg har boet i Danmark. I har løftet jeres næver og råbt: »Bliv dansk eller skrid!« I har taget patent på danskheden. I har gjort den til det gode – alt som er fremmed, ser I ned på, som om det repræsenterede noget ondt.
Men jeg blev aldrig dansk. Og jeg bliver aldrig dansk eller integreret. Jeg vil ikke ligge på knæ for dig, og jeg vil ikke frygte dig. Jeg er kun underlagt loven. Jeg er underlagt medmenneskeligheden. Alt det racistiske og det vulgære vil jeg ikke knæle for. Og uanset hvad du gør for at tale ned til mig og dem, som ligner mig, vil jeg altid drømme kæmpestort. At drømme er at leve, at elske, at føle og at være.
Du kan ikke tage det fra mig. Du må gerne kalde dig dansk, hvis det gør dig glad. Men du er ikke dansk på den gode måde, før du lærer at være menneske. Et menneske, som ønsker Danmark det bedste, og ikke kun tænker på sin politiske karriere.
Gode og anstændige værdier kommer ikke af din danskhed. De udspringer af medmenneskelighed, som er en universel følelse indpodet i mennesker fra hele verden i alle kulturer. Ingen har patent på hverken det gode eller det onde. Og takket være sådanne vidunderlige mennesker, kan jeg skrive filminstruktør/manuskriptforfatter og skabsdigter under mit navn i bunden af breve.
Poeten Mevlana Jelaludin Rumi sagde det smukt allerede i det 13. århundrede – det er der, hvor jeg vælger at bede, der mit hjerte og sind har fundet hvile, der hvor jeg kan se mennesker frem for nationaliteter:
»Hinsides ideerne om rigtigt og forkert er der en mark. Jeg vil møde dig der. Når sjælen hviler sig i markens græs, vil verden være for rig og fuld til at tale om. Ideer, sprog, selv udtrykket ’hinanden’ vil ikke længere give mening.«
Manyar Parwani er filminstruktør/manuskriptforfatter og skabsdigter. Han er født i 1978 i Kabul og kom til Danmark i 1986.

