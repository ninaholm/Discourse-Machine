Kurdernes drøm
LEDER


 Denne weekend bringer Information med fortællingen 'Tiden er kommet' læserne tæt på en drøm, der med baggrund i et løfte i Sevres-traktaten efter 1. Verdenskrig har eksisteret siden 1920: En selvstændig kurdisk stat. Ca. 30 millioner kurdere i Iran, Irak, Syrien og Tyrkiet udgør klodens største folkeslag uden en nationalstat, og de er som det fremgår af dagens artikel absolut besluttet på at realisere drømmen.
Og det bliver den nok en dag, men næppe foreløbig, heller ikke selvom Islamisk Stats belejring af den syrisk-kurdiske by Kobani har skabt fornyet sympati ikke kun med de lokale kurdere, men også med det marxistiske Kurdistans Arbejderparti PKK i Tyrkiet, der fra 1984 til 1999 førte væbnet kamp ud fra en tese om, at et undertrykt folk altid får ret, hvis det vokser ud af et geværløb.
Sympatien med kurderne er skiftet med de politiske konjunkturer. I 1980’erne og 1990’erne nød de betinget politisk støtte på vore breddegrader – Anker Jørgensen besøgte således den kurdiske parlamentariker Leyla Zana i fængslet, hun var straffet for at at have talt kurdisk på nationalforsamlingens talerstol – men fra 00’erne blev PKK som en følge af Tyrkiets EU-tilnærmelse sat på EU’s terrorliste, også selvom krigshandlingerne så småt ebbede ud, efter at PKK’s livstidsfængslede leder, Abdullah Öcalan, erstattede kravet om selvstændighed med et krav om politisk autonomi, der bakkes op af det legale kurdiske parti, HDP, i det tyrkiske parlament.
Det har der været forhandlet om siden, og når der lige nu er stilstand skyldes det ikke kurdisk obstruktion, men den tyrkiske præsident Recep Tayyip Erdogans drøm om en forfatnings-ændring til et præsidentielt system, der vil styrke hans magt, men som spoleres, hvis HDP når over spærregrænsen på 10 pct. ved parlamentsvalget i juni, hvilket betyder ca. 50 mandater. Kommer de ind, må Erdogan sige farvel til drømmen om næsten diktatorisk magt, da han ikke vil have de nødvendige to tredjedeles flertal. Kommer de ikke ind, kører autonomiprocessen alligevel, for et undertrykt folk får i sidste ende altid ret. Det er ikke en drøm, men skinbarlig virkelighed.

