Racistisk terror
LEDER


For fire år siden begik Anders Breivik massemord på den kommende generation af norske socialdemokrater med den begrundelse, at Arbejderpartiet ikke gjorde nok for at forsvare det kristne Norge mod invaderende islamiske horder. I første omgang blev han anset for en forskruet og rablende galning, der handlede alene. Senere blev hans drab af 69 mennesker anset som en terrorhandling, der fandt sine motiver i en racistisk ideologi med rod i det ekstreme højre i Europa og USA , som også har inficeret kredse i indvandrerfjendske partier.Breivik var en &rsquo;ensom ulv&rsquo; &ndash; ligesom 21-årige Dylann Roof, der i sidste uge deltog i bibellæsning i en kirke for sorte i Charleston, South Carolina, og derefter dræbte ni kirkegængere med koldt blod og endda lod én overleve for at kunne bevidne hans motiver for udåden: At sorte mænd voldtager hvide kvinder og vil tage magten fra de hvide i Amerika.Amerikanernes reaktion på massedrabet i en afroamerikansk kirke &ndash; en institution, der har virket som et tilflugtssted for slaver og en bastion i forsvaret af sortes borgerrettigheder &ndash; har været at søge fælles fodslag mod en racisme, der stadig ligger lige under overfladen, især i de gamle slavestater. I South Carolina vajer sydstatsflaget stadig ved et mindesmærke for borgerkrigen nær parlamentet i hovedstaden Columbia. Ingen republikansk præsidentkandidat har hidtil turdet opfordre delstatens lovgivere til at sende flaget på et museum af frygt for at miste stemmer ved delstatens primærvalg i februar 2016 (næsten alle republikanere i sydstaterne er hvide).At dette symbol på slaveriet stadig nyder officiel anerkendelse er imidlertid kun én lille brik i et langt mere komplekst problem: At USA stadig ikke er et raceintegreret samfund. Sorte liv er stadig mindre værd end hvide. Racismen kommer til udtryk i en social og økonomisk politik og en daglig praksis, der alt for ofte forfordeler sorte.Måske værst er den folkelige reaktion, når en ensom hvid ulv begår massedrab. Så fravælges pr. automatik ordet &rsquo;terrorist&rsquo; &ndash; en betegnelse, der udelukkende benyttes for muslimske borgere. Denne dobbeltmoralske tilgang dulmer modstandskraften mod en omsiggribende hvid racisme i USA og Europa, der &ndash; ligesom islamistisk terrorisme &ndash; kan ende med at undergrave demokratiet.
