Tjekov og brødristeren



»Med årtusindskiftet var det sekulære århundrede løbet ud. Religiøse tolkninger ændrer sig uafbrudt. Men den ateistiske fundamentalisme, der fulgte i kølvandet på religionernes renæssance, var urokkelig: Vi var faldet pladask tilbage til den mørke middelalder ... det var ligesom at gentage, at der ikke er brug for Tjekov, siden vi har fået den elektriske brødrister.«Således skrev Suzanne Brøgger i sit nytårsessay i weekenden.Den skydeskive for ateismen, som Brøgger har i tankerne, er vel først og fremmest kristendommen, men mere alment påpeger hun metaforisk, at ånd og materialisme ikke kan modstilles. Vi har brug for både Tjekov og ristet brød, mennesket lever ikke af brød alene - for nu at citere ham, der har lagt navn til landets statsreligion.Den erklærede ateisme er vel dukket op i de senere år som en reaktion på både indvandrernes mere eller mindre velforståede islam og på den kristendom, der ser sig som modstykke dertil. Den er groet frem som en slags tredje position.Set fra dette ateistisk synspunkt er religion en slags overtro og i det mindste noget, der ikke burde findes i det offentlige rum og dermed heller ikke i den offentlige debat.Så vidt så godt. Måske kunne man ikke desto mindre have ført en givende samtale om brød og ånd, hvis ikke det var for et par begivenheder, der på ubehagelig vis aktualiserer, at forholdet mellem religion, fundamentalisme og terrorisme kan være filtret godt og grundigt sammen.For nylig optrådte en somalier med dansk baggrund som selvmordsbomber i Somalia. Og omtrent samtidig med at Brøggers essay landede på folks entrégulv, brød en ung somalisk mand ind hos Muhammed-tegneren Kurt Westergaard, iført økse og kniv og umisforståeligt morderiske hensigter. I islams navn.Med et vokser skyklapperne ud, hvis man vil indskrænke problemet til en modstilling af ateisme/materialisme og religion/ånd. Spørgsmålet er nu, hvordan man reder trådene ud?Det ateistiske synspunkt forholder sig ikke til terrorisme.Det gør derimod et islamofobiske synspunkt som jo også findes her i landet - Lars Hedegaard, Trykkefrihedsselskabets formand, har netop leveret et dugfrisk eksempel. Her er det ikke nødvendigvis religion, der er noget i vejen med, men udelukkende islam, som til gengæld mere eller mindre sættes lig med fundamentalisme og terrorisme. Hvad der gør det hele endnu mere indviklet er, at denne position bruger kristendommen til at bekæmpe islam med, jævnfør DF's Tidehvervs-kristendom.Når Pia Kjærsgaard tilmed sidder og fingererer ved et dagmarkors i tv, kan man jo forstå, at kristne symboler ifølge partiet ikke bør fjernes fra det offentlige rum.Der er altså to slags kristendom indblandet. En, der interesserer sig for religionens åndelige aspekter - Tjekov - og en, der militant vil bekæmpe en anden religion.Men der er også to slags islam, og disse er ikke, som man måske kunne tro, en militant over for en åndelig islam. Den islam, som fredelige, danske muslimer nu med eller mod deres vilje bliver nødt til at repræsentere, må være en politisk bevidst islam, der tager ansvar for, hvad der går for sig i de muslimske samfund i Danmark.Somaliere i Danmark er med god grund kede af det og chokerede, men det er ikke nok at være ked af det. Muslimer i Danmark har i egen interesse et samfundsmæssigt ansvar for integrationen. Magter de ikke det, skal de danske islamofober nemlig nok sørge for at gøre dem helvede hedt - om det så er i Jesu navn eller ej. Dansk Folkeparti rykkede øjeblikkelig og forudsigeligt ud med krav om udvisning af de personer, PET mistænker for terrorisme, uanset deres civilstatus. Det er ikke noget, der øger retssikkerheden for udsatte grupper.Det er også her, ateister tager fejl, hvis de blot siger:»Se bare hvad religion fører til! Den opvigler folk til fanatisme og had i en grad, så de er parat til mord!«Så skelner de nemlig ikke mellem religion og 'religion', og det er nødvendigt. Den debat, der nu atter er blusset op i det offentlige rum, har nok med religion at gøre, men intet med brød og ånd.Og det er den anden side af sagen. Hvis man vil redde noget, der hedder ånd - også en kristen ånd - frelst gennem de misbrug, den udsættes for, må selv erklærede ateister indse, at det ikke nytter blot at slå al religion i hartkorn som overtro.Religion besidder langt større potentialer end som så, både i voldsomt destruktiv retning og i form af åndelig erkendelse.Den sidste kan hverken muslimer, kristne, ateister eller andre undvære.
