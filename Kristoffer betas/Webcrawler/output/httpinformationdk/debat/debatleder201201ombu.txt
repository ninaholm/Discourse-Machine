Vi har en ombudsmand



 Buh-råb og fordømmelse møder socialminister Karen Hækkerup (S). Hun beskyldes for at løbe fra sin egen tidligere forsikring om at oprette en ombudsmand for Danmarks børn og unge, når den nye regering kom til magten.
Helt korrekt er det, at Socialdemokraterne, SF og Enhedslisten i marts 2011 argumenterede inderligt for, hvor rigtigt det vil være at få installeret en særlig børneombudsmand. Nu vil Karen Hækkerup så nøjes med at oprette et ’særligt børneombud under Folketingets Ombudsmand’.
Det får blandt andre Enhedslistens Johanne Schmidt-Nielsen til at beskylde regeringen for at svigte børns rettigheder. Til hende og andre forargede er der kun at sige: Hold nu op!
Det afgørende må være, at børns rettigheder hævdholdes på betryggende vis, når de kommer i klemme i myndighedernes behandling af sager om skilsmisse, vold og tvangsfjernelser.
Ingen mener vel, at det afgørende er at få bygget en ny institution op, når vi i forvejen har én, der er ganske velfungerende? Unødvendigt bureaukrati bør snarere rives ned i disse sparetider, og Danmark behøver ikke optage konkurrencen med Sverige om at have forskellige ombudsmænd til forskellige befolkningsgrupper. Det bliver et samfund ikke nødvendigvis mere retfærdigt af.
En skuffet formand for Børnerådet, Lisbeth Zornig Andersen, afventer, hvordan »regeringen så vil konstruere et lovforslag, som lever op til FN’s børnekomites anbefalinger«. Det helt store juridiske responsum er nok ikke nødvendigt for at få det spørgsmål afstemt.
Men tør vi betro et nyt kontor under Folketingets Ombudsmand denne opgave? Ja, selvfølgelig gør vi det. Ombudsmandens faglighed og moralske habitus ville tværtimod blive urimeligt beklikket, hvis regeringen ikke fandt ham egnet til arbejdet.
Regeringen skal selvfølgelig mærke krabasken, når den svigter sine egne politiske idealer. Men her drives jagten på løftebrud ud på absurditetens overdrev.

