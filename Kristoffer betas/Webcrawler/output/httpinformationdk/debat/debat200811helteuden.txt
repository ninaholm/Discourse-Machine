Helte uden grænser
Humanitært arbejde er bare toptrendy, men i al vores beundring over folk, der rejser til farlige krigszoner for at hjælpe nødstedte glemmer vi hverdagens helte


 "Hulk, snøft," snot og tårer strider ned ad kinderne på begge mine børn en smuk maj-morgen kl. kvart i seks:
"Mor, du græder også lidt". 
Ja, gu' fanden står jeg midt på Hellerup Station og tuder med tilskuere! Selv deres far, som jeg kun har set græde ved hundens begravelse og ungernes fødsler, gør det. Min eksmand skal seks måneder til Congo for Læger uden Grænser. Det er næsten ligesom i DR's tv-serie Sommer. Så tror vel pokker, man er lidt trykket. For det første fordi børnene er ulykkelige, og jeg ikke aner, hvordan de vil klare det, og det ligesom er mig, den hænger på. For det andet er han min gode ven og makker og rejser til et møgfarligt land. 
Det er nu fem måneder siden, han rejste. Børnene har det godt. Jeg synes, de er topseje og selv føler jeg mig som lidt af en hverdagsheltinde - af den oversete slags. 
Til gengæld svarer vi næsten dagligt på spørgsmål som: "Hvordan har far det? Er han glad for det? Er det ikke farligt? Hvad bor han i? Hvad får han at spise?"
Det tog mig ikke lang tid at fatte, at det slet ikke er mig, der er helten. Hvem gider høre om en mor, der har købt ind til tre dage og endnu engang nået at kaste sig ind i SFO'en før lukketid? Vel omkring halvdelen af den voksne, danske befolkning gør det samme hver dag. 
Selviscenesættelse
Men Daddy er en helt. Han er jo rejst ud for at redde verden. "Aaaaaij, hvor er det fantastisk, at nogen gør det," siger folk med tungen ud af halsen. Ja, det er det. Jeg styrter selv fra dør til dør i pisregnvejr for både Røde Kors og Dansk Flygtningehjælp og synes afgjort, vi skal give og gøre alt, hvad den kan trække, når nu kloden er sat så fortvivlende skævt sammen. Vi har lige været i Afrika for at mødes med børnenes far, og vi så selv, hvor tiltrængt hjælpen er. Når børnene sov, fik jeg historier, jeg ville ønske, verden ikke kunne fortælle. I skrivende stund er den lufthavn, han efter planen skulle rejse hjem fra, besat af oprørere, så han er i hast blevet kørt over grænsen til Rwanda. Og jeg er bestemt stolt af min eksmand. (Når jeg ikke lige bebrejder ham, at han som far frivilligt render rundt i en krigszone).
Toptrendy
Alligevel kan jeg godt få lidt kvalme over, hvor meget status ulandsarbejde giver. 
Vel er de seje, dem der rejser ud. Man skal være mere end almindeligt modig og arbejds- og offervillig. Men sikke også et eventyr, en selviscenesættelse, en gigantisk personlig tilfredsstillelse at få lov at være én af de få, den nuværende regering og diverse organisationer sender af sted. Og blive hyldet oven i købet. 
Humanitært arbejde er bare toptrendy. Jeg har selv de senere år søgt arbejde hos Folkekirkens Nødhjælp, Røde Kors og Læger uden grænser om kap med alle de andre millioner af danskere, der gerne vil kunne se meningen med (arbejds-)livet.
Den slags er umiddelbart lidt sværere, når man arbejder på et landsdækkende månedsmagasin om hunde. Det redder ikke liv på samme direkte måde. Højst en uheldig internathund i ny og næ. Men det er sjovt og hyggeligt og giver mening af den helt jordnære slags at have med hunde at gøre i et travlt samfund.
Alle er vigtige
Og vi kan jo ikke alle sammen flyve til Afrika og fyre den af. Ud over at kloden ville få det sidste CO2-dødsstød, ville alt gå i stå herhjemme, og der var ikke længere noget knowhow at komme med. Personligt synes jeg rent faktisk også, man er en større helt, hvis man dag ud og dag ind stiller på et dansk plejehjem og vasker de gamle bagi, efter at have skubbet maden ind foran. Eller er plejeforældre for børn af alkoholiske forældre. Eller går frivilligt ind i den danske folkeskole eller en vuggestue - og bliver der. 
Lad os lige få et lidt bredere perspektiv på det dér med helte. Også de usynlige. Der er ham, der har sammensat en komponent til den lastbil, der fragter medicin og mine børns far gennem otte timers mudder til flygtningelejren. Hende, der kører linje 8 gennem København i myldretid. Og for eksempel mig selv, der opretholder et helt almindeligt, jævnt harmonisk hverdagsliv for børnene til en far, der dermed kan undværes til et meget synligt meningsfuldt projekt i et halvt års tid. Måske er jeg lige nu til stor, indirekte hjælp for en sønderskudt, forældreløs dreng eller en voldtaget pige fra Kivu-provinsen, fordi mine børns far holder styr på udbetaling af løn til de læger, der behandler dem. Det er i hvert fald det, jeg er kommet frem til, når jeg nu er blevet tildelt en birolle. 
Jeg er vigtig, du er vigtig, Læger uden grænser er vigtige. Vi er alle sammen helte, nogen lidt mere end andre på skift. Sådan hænger det vel sammen i ét stort, holistisk kredsløb. Så nu vil jeg skyndsomst slutte denne kommentar i stedet for bare at kortslutte. 
Gertrud Baun er deltidsjournalist på månedsmagasinet Vi med Hund og freelancer ved siden af

