Pennen er stærkere end sværdet
Det er i kampen mod analfabetisme og undertrykkelse af kvinders ret til uddannelse, det strategiske slag mod ekstremisme skal vindes


 Den globale nyhedsstrøm bliver stedse sortere. Når jeg vandrer rundt på Capitol Hill, hvor den amerikanske kongres befinder sig, eller taler med kilder, der arbejder med udenrigs- og sikkerhedspolitik, lyder dommedagsbasunerne så langt øret rækker.
Ikke bare om kampen mod terror, men også om ebolatruslen, der hænger som en mørk sky i horisonten. »Hvad nu hvis«, siger amerikanerne på gaden, selv om myndighederne beroliger med budskaber om lav smittefare og fremragende hospitaler.
Der er lavet for mange storsælgende epidemi-katastrofefilm om den moderne version af forne tiders sorte død, til at amerikanerne sover roligt.
Og så er der terrortruslen. I forrige uge kidnappede den såkaldte Islamiske Stat, IS, den irakiske menneskerettighedsaktivist og advokat Samira Salih al-Nuaimi – jeg skriver ’såkaldte’, ligesom de fleste medier gør det her i USA, hvor jeg bor, for sprogligt at understrege, at disse galninge intet har med den muslimske tro at gøre. IS har kidnappet islam, og udfører deres nådesløse ugerninger under dække heraf.
IS torterede først al-Nuaimi i dagevis, hvorefter de henrettede hende offentligt.
Men hvorfor? Advokaten havde intet med bombetogter eller krig at gøre – grunde, som IS plejer at benytte sig af, når de skærer hovedet af endnu et vestligt gidsel.
Grunden er den, som forfatter og journalist Nicholas Kristof skrev i en klumme i New York Times i forrige weekend:
»IS henrettede Samira Salih al-Nuaimi, af samme grund, som den Taleban havde, da de for år tilbage forsøgte at dræbe den dengang 15-årige Malala Yousafzai i Pakistan, efter at hun havde ført kampagne for pigers muligheder for at gå i skole; af den samme grund som ekstremisterne i gruppen Boko Haram i Nigeria havde, da gruppens medlemmer i foråret kidnappede hundredvis af piger fra en kostskole i Nigeria. I alle tre tilfælde har ekstremisterne forstået en grundlæggende sandhed: Den største strategiske trussel mod deres eksistens kommer ikke fra en drone, men fra en pige med en bog.«
Det er værd at huske i en tid, hvor truslerne hober sig op. Fra IS; fra autokrater i Moskva, der vil undertvinge sig Ukraines borgere eller fra deres åndsfæller i Beijing, der ikke kan tolerere de åbenmundede studerende i Hongkong eller munkene i Tibet; ikke bare fra terrorceller i fattige lande i Afrika.
 
Demokratiets fjender har aldrig været interesserede i uddannelse eller tankefrihed. Og om end midlerne til undertrykkelsen af tanken er radikalt forskellige – statskapitalismen i Kina kan på ingen måde sammenlignes med madrassaerne i Pakistan, Niger eller Mali, hvor såkaldte studerende modtager fundamentalistisk indoktrinering – så er modsvaret det samme: Uddannelse. I Vesten bliver vi nødt til at huske, at militære midler nok er nødvendige for at stoppe akutte trusler om folkemord – naturligvis er det sådan, nøjagtigt som det var i Bosnien i begyndelsen af 1990’erne. De, der sammenligner med Irakkrigen, er langt ude, der er afgørende forskelle – først og fremmest, at regeringen i Bagdad tigger Vesten om hjælp. Men på den lange bane vindes kampen for demokrati og frihed og mod ekstremisme og fundamentalisme ved at investere i uddannelse.
Her er kvinderne i centrum. Ikke af idealistiske grunde, men fordi kvinder med uddannelse gerne vil arbejde, får færre børn og statistisk beviseligt fremmer eksistensen af mere demokratiske politiske styreformer.
Se på Afghanistan, hvor Taleban langtfra er udryddet på trods af 13 års amerikansk krigsførelse. Som Kristof også skriver, kæmper ekstremisterne på den lange bane, når de konsekvent underminerer pigers og kvinders rettigheder, mens amerikanerne har brugt krudtet kortsigtet ved at bruge uforholdsvis mange midler på bombetogter og færre på uddannelse.
Læresætningen gælder naturligvis overalt. Også i de autoritære Golfstater, som USA af strategiske, men ikke just smukke, grunde i dag er allierede med, som vicepræsident Joe Biden kom for skade at sige i sidste uge (og bagefter måtte undskylde for). Også her ved de siddende kongefamilier udmærket, at den dag kvinderne bliver frie og får ret til arbejde og uddannelse – og presset er voksende – er deres dage talte og deres styreform forbi.
Annegrethe Rasmussen er udenrigskorrespondent i Washington DC.
Klummen er udtryk for skribentens egne holdninger

