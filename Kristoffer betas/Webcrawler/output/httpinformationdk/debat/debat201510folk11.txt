FOLK



 Konger
Nu er den gal igen. Prins Henrik lufter offentligt sin vrede over at være ’prinsgemal’ og ikke ’kongegemal’. Fra sit vinslot siger den 81-årige Henrik til den franske avis Le Figaro: ’Det gør mig vred, at jeg bliver udsat for diskrimination.’
Kongestræbere
Henrik husker, at daværende franske præsident de Gaulle gratulerede med hans kongestatus: ’For de Gaulle var det indlysende, at jeg burde være kongegemal og ikke prinsgemal.’ Jovist, de Gaulle var ikke fremmed over for royale ambitioner.
Besatte
Det er ottende gang, Henrik udadtil lufter sin harme over kønsdiskriminationen i kongehuset, har BT gjort op. Til BT siger prinsgemalens bror Etienne om Henriks vrede over sin titel: ’Han har virket besat af det gennem længere tid.’
Misfornøjede
De danskere, der glæder sig over prins Henrik som et eksotisk indslag i det danske kongehus, kan ærgre sig over, at han udløser spot og spe over sig selv ved at lufte en ambition, som han burde vide, at de royale spilleregler udelukker.

