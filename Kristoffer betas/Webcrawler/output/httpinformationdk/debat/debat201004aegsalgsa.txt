Æg til salg, sæd til salg
Er det at sammenligne med prostitution, når kvinder får penge for at donere æg? Er det snarere mænd, der 'sælger sex', når de donerer sæd? Eller er det markedsgørelsen af den menneskelige forplantning som sådan, der burde vække bekymring?
Prostitutionsretorik. Er vi trygge ved, at nogen form for kønscelledonation er på private hænder, og at det dermed står erhvervsdrivende frit for at sælge drømmen om moderskab og bredskuldrede supergener på markedsøkonomiske vilkår?

Af gode grunde har det at sætte børn i verden aldrig været en strengt privatpersonlig sag, men det har næppe heller været genstand for så intens offentlig debat, som det er tilfældet i disse år. Hvilke kvinder har for eksempel ret til insemination? Hvor gamle må de være? Må de bo sammen med en kvinde? Skal det være på statens regning? Og skal sæden komme fra anonyme eller åbne donorer?Senest har spørgsmålet om ægdonation været oppe og vende. Der er nemlig mangel på duelige æg i Danmark, hvor en hel del knap så frugtbare kvinder står i kø for at få sat et donoræg op, hvis de da ikke allerede er rejst til udlandet for at modtage behandling.I 2008 var der i Danmark 66 kvinder, der donerede deres æg væk. Formelt set fik de ingen penge for det. Betaling for ægdonation er ulovligt. I stedet fik de, lige som sæddonorer gør, en kompensation for transportudgifter på mellem 300 og 500 kroner. Chef for Fertilitetsklinikken på Rigshospitalet Anders  Nyboe Andersen så gerne, at ægdonorer modtog flere penge end sæddonorer for en ydelse, som indebærer hormonbehandling, lokalbedøvelse i skedetoppen, ultralydscanning og ægudtagning gennem skeden med en tynd nål. Det ville kun være rimeligt, mener overlægen, og så ville det tiltrække flere donorer: »Man skal ikke kommercialisere det for meget, men der skal bare være et incitament,« sagde han i en artikel i Information for nylig.Bente Holm Nielsen, jordemor og medlem af Dansk Kvindesamfund, mener derimod, at selv det mindste honorar er for stort, når det drejer sig om ægdonation. Der er fare for, at kvinderne ender i en form for prostitution, hvis de skal til at have reel betaling for deres æg på fertilitetsmarkedet:»Ægget bliver en vare, og kvinder ender i en situation, som jeg vil kalde reproduktionsprostitution,« som hun formulerede det.Kritikken kan til gengæld ikke overføres på sæddonation, der ikke på samme måde reducerer donoren til et objekt, forklarer hun: »Det er ikke nødvendigt for en mand at omdefinere sig selv til en vare, hvorfor skal kvinder så? Det er da ydmygende.«Ydmygende? Det er sjovt ord at bruge om at lade sig udsætte for et mindre operativt indgreb under ordnede forhold på hospitalet, som det er tilfældet for kvindernes vedkommende. Virker det ikke mere oplagt at bruge det om de mænd, der bliver fulgt ned til et rum fyldt med udgaver af Ugens Rapport og pornofilm, for derefter at skulle onanere ned i en petriskål seks til ti gange om måneden i gennemsnit og sende restproduktet til vask og rens og køl og frys i sædbanken, inden de får 300 kroner for dagens arbejde af sekretæren i receptionen.Og apropos 'reproduktionsprostitution', så er det selvfølgelig ikke til at vide, hvordan Bente Holm Nielsen definerer prostitution, men hvis det er noget i retning af 'sex for penge', så er det svært at se, hvordan sæddonation ikke kvalificerer sig bedre end ægdonation. Ikke kun, fordi mændene bogstaveligt talt bliver betalt for sex, men også fordi sædbankernes præsentationer af de mandlige donerer i mange tilfælde ligger ret så snublende nær sproget i Ekstra Bladets kontaktannoncesektion. Tag Gavin her, som er sæddonor for en af afdelingerne i Danmarks største sædbank, Cryos  International:»Gavin er høj, meget attraktiv og veltrænet. (...) Han har kort hår og ekstremt gode manerer. Gavin har arbejdet som model, skuespiller, sælger og konsulent, før han besluttede at blive brandmand. Han ligner en ung udgave af den svenske actionhelt Dolph Lundgren.«Det er ikke, fordi bekymringerne omkring sammenblandingen af markedsøkonomi og reproduktion ikke kunne vise sig at være berettigede. Men så ville det nok være konstruktivt at lægge de kønsstereotype briller lidt på hylden. Det er i hvert fald svært forudsigeligt, at det lige netop er kvindernes kroppe og kønsceller, der bliver genstand for så stor bekymring. Måske skal kvindelig ægdonation vise sig blot at være en lille del af et større problemfelt, hvis først man ser fertilitetsindustrien ordentligt efter i sømmene. Er vi trygge ved, atnogenform for kønscelledonation er på private hænder, og at det dermed står erhvervsdrivende frit for at sælge drømmen om moderskab og bredskuldrede supergener på markedsøkonomiske vilkår? Eller at fertilitetsklinikker som for eksempel Nina Storks sælger deres ydelser ved hjælp af designermøbler, wellnessstemning og fortællinger om god karma og ejerens forbilledlige kamp for minoriteters rettigheder, som om det var en naturlig forlængelse af oplevelsesøkonomien?Der er al mulig grund til at diskutere de her emner. Så meget desto mere er der grund til ikke at forplumre diskussionen med populærfeministisk prostitutionsretorik.
