Vores velstand bygger på social dumping
Vores velstand bygger på konkurrence, også på løn- og arbejdsvilkår. Det er grundlaget for både vores og resten af verdens voksende velstand


 Ifølge Beskæftigelsesministeriets hjemmeside dækker begrebet social dumping »forhold, hvor udenlandske lønmodtagere har løn- og arbejdsvilkår, som ligger under det sædvanlige danske niveau«.
Hvis det er definitionen på social dumping, må vi blot konstatere, at vi alle – fra pensionist til direktør, uanset alder, indtægt, køn og uddannelse – skylder vores høje levestandard eksistensen af social dumping. Og man kan blive lettere bekymret, når Beskæftigelsesministeriet fortsætter med at skrive: »Det betyder dårlige arbejdsvilkår og unfair konkurrence for det danske erhvervsliv.« For er det ensbetydende med at man ønsker at indføre handelsrestriktioner?
Hvad man beskriver er en helt central del af den økonomiske globalisering. En globalisering, som vi danskere var nogle af de første til at få glæde af, da englænderne afskaffede kornlovene og åbnede for import af landbrugsvarer i midten af det 19. århundrede. Det medførte øget dansk vækst og er en væsentlig del af forklaringen på, at Danmark før Anden Verdenskrig var blandt de absolut rigeste lande i verden. Kun England, Schweiz og USA var mere velstående.
Globaliseringens glæder
Med de seneste årtiers stigende globalisering, og ikke mindst åbningen af først og fremmest den kinesiske, men også andre landes økonomier har vi høstet yderligere gevinster. Med et slag øgedes det globale arbejdsudbud med svimlende 1,5 milliarder arbejdere, og deres løn- og arbejdsvilkår var og er bestemt under dansk niveau. Om end netop adgangen til det globale marked og den rige verdens glubske appetit på gode tilbud har forbedret både løn og arbejdsvilkår gevaldigt.
Når det er muligt lige at nappe en bærbar, en smartphone eller et tv med hjem, når vi handler i Bilka eller andre varehuse, er det fordi de er produceret under, efter danske forhold, ringe arbejdsvilkår og til meget lave lønninger. Altså ved hjælp af social dumping. Og der er grundlæggende ikke forskel på, om vi importerer produkter fremstillet med billig arbejdskraft, eller om arbejdskraften kommer hertil og udfører arbejdet.
Vi har igennem historien tilpasset os de globale vilkår. Det er vi kun blevet rigere af. Og hvad er forskellen på de sypiger i Herning, som mistede deres job pga. udflytningen af produktionen til Østen, og det som sker i disse år? Jeg tvivler på, at de var begejstrede for konkurrencen udefra og for at miste deres job. Jeg tror heller ikke, at B&O og deres ansatte i Struer er begejstrede for konkurrencen fra Samsung, LG og de andre producenter i Fjernøsten, som oversvømmer markedet med billige produkter. Men som forbruger er netop den konkurrence jo afgørende for ens velstand.
Kapløb mod toppen
Det er ikke kun danske og vestlige forbrugere, som har glæde af globaliseringen. Det har milliarder af indtil for nyligt fattige mennesker også. Aldrig før i verdenshistorien har så mange mennesker levet så godt. Og aldrig før i verdenshistorien har så lille en andel levet i fattigdom. Det kan vi først og fremmest takke den globale markedskapitalisme og internationale frihandel for. Og her kommer vi ikke uden om, at social dumping, som defineret af Beskæftigelsesministeriet, har spillet en væsentlig, ja afgørende rolle i det race to the top, som vi er inde i.
For det er ikke korrekt, når fagbevægelse og venstrefløj taler om et race to the buttom. Tværtimod. Levestandarden, også for den brede befolkning, stiger væsentligt hurtigere i en række af de lande, som har udkonkurreret dansk og vestlig produktion. Midlet er i høj grad accept af »ringere løn- og arbejdsvilkår«. I midten af 1950’erne var Sydkorea således fattigere end mange afrikanske lande. I dag er de på europæisk niveau. I begyndelsen af 1960’erne var vi flere gange rigere end i Taiwan. I dag ligger vi på samme niveau.
Faktum er, at den globale proces, altså det, Beskæftigelsesministeriet kalder social dumping, fortsætter, vinder både kapital-ejere, forbrugere og arbejdere. Og de der vinder mest er de fattigste.
Det er naturligt, at fagbevægelsen ikke vil erkende det. Den sælger jo trods alt forestillingen om, at den sikrer danske lønmodtageres løn- og arbejdsvilkår, selv om det reelt er en illusion. At venstrefløjen i bred forstand ikke kan indse det, skyldes formentlig problemet med, at socialismen bygger på en forenklet og forkert opfattelse af mennesket som enten kapitalist eller arbejder.
I vores del af verden er de fleste af os begge dele – i kraft af vores pensionsopsparing – og fordi alle er forbrugere. Denne sidste egenskab glemmes alt for ofte. Og det er som forbruger, vi først og fremmest vinder ved globaliseringen.
Derfor skal vi glædes over globalisering og konkurrence. Det er den bedste form for ulandsbistand og hjælp vi kan give fattige mennesker. Hvad der for den ene er social dumping, er for den anden en bedre fremtid.
Niels Westy er folketingskandidat for LA

