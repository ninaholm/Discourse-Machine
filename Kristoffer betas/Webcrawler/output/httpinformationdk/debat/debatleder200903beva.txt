Beværtede Bendt



 EN GAVTYV er han, landets vicestatsminister og økonomi- og erhvervsminister 2001-2008, den konservative Bendt Bendtsen, nu sit partis spidskandidat til EU-Parlamentet. For en uge siden fastslog Ombudsmanden, at det var ulovligt, at Bendtsen fik sit ministerium til at fuske med hans mødekalender, så den aktindsigt, som en journalist havde søgt, gav indtryk af, at Bendtsen kun havde brugt sin ministerbil til officielle formål.
Nu er den gal igen. Meget gal. Dagbladet B.T. har afsløret, at Bendtsen i sin ministertid har ladet sig invitere på 33 dyre jagt- og golfrejser betalt af landets største erhvervsvirksomheder, bl.a. Danfoss og Danisco. Nogle ture forgik over flere dage, og samlet værdi løber mindst op i 250.000 kr.
SÅDAN SMØRING må personer i offentligt hverv ikke modtage, har ombudsmanden givet til kende. Ifølge statens regler - også for ministre - må man højst tage imod lidt flasker eller en bog.
De inviterende virksomheder forsikrer samstemmende, at turene var uden politisk-fagligt indhold. Omvendt bedyrer Bendtsen: 
"Det er vicestatsministeren og økonomi- og erhvervsministeren, som erhvervslivet inviterede - ikke Bendt Bendtsen fra Fyn."
Bendtsens version gør kun ondt værre, for hvad var det, virksomhederne med deres kontaktpleje ville opnå hos den magtfulde minister, som altså skal holdes adskilt fra skikkelige Bendt fra Fyn?
Bortforklaringen væver sig sammen med forfuskningen af Bendtsens ministerkalender, fordi nogle af rettelserne handler om de nu afslørede ture og gjorde turene til officielle, skønt de altså ifølge virksomhederne var ganske private.
Sagen bidrager til indtrykket af en anløben regering: Lars Løkkes bilagsfusk, Thor Pedersens ulovlige boforhold, Hans Chr. Schmidts pengegaver til egen arbejdsplads ... fortsæt selv rækken.
STOR ALVOR ligger bag. En risiko ved de hidtil korruptionsfri europæiske landes integration i EU har været, at de besmittes af det politisk-administrative fordærv, der begynder allerede midt i Belgien, og som hærger langs Middelhavet og op gennem de tidligere østlande.
Danmark og ligesindede har kunnet håbe på, at EU ville skole de andre til vores standard og ikke omvendt. Hvis modsat EU bliver bestikkelighedens trojanske hest i vor lejr, er så meget mistet, at nationens sjæl kan gå tabt.
Det er derfor, der i disse år er behov for en stålsat national front mod smøring, dobbeltroller, selvtægt i offentlige kasser, uforholdsmæssige erkendtligheder og køb af politikere.
Med en sorg stikkende i hjertet må man til at indse, at den regering, Danmark har haft siden 2001, må have kunnet se udfordringen - og truslen. Men at denne regerings medlemmer ikke har været i stand til at værne nationen.

