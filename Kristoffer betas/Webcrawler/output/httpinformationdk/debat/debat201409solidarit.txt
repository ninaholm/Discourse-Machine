Solidaritet er en saga blot i neoliberalismens tidsalder
Hvorfor skulle man dog engagere sig i andre menneskers helbred, velfærd og anerkendelse, hvis det står i vejen for, at man kan udfolde og fuldende sit eget helt unikke selv?


 I løbet af 1990’erne fandt kvinder, homoseksuelle, handicappede og etniske minoriteter fælles fodslag under identitetspolitikkens faner.
I stedet for at kæmpe separate kampe henholdsvis for kønsligestilling og seksuelle rettigheder og mod racediskrimination og diskrimination af handicappede, hjalp teoretikere som amerikanske Judith Butler os med at tænke det som en fælles kamp om anerkendelse af identitet.
Kvinder, handicappede og seksuelle og etniske minoriteter er underlagt de samme typer af magtstrukturer, lød parolen, og derfor bør vi gøre fælles front mod diskrimination.
Det er en smuk og på mange måder meget meningsfuld ide. Men spørgsmålet er, hvor solid identitetspolitikken er i dag. Forskningsingeniør Morten Bak Kristoffersens indlæg 9. september er et glimrende eksempel på identitetspolitikkens mangler i dagens neoliberale tidsalder, hvor individet har ret til at få adgang til alt.
»Giv mig dog lov til at købe mig til en livmoder,« lyder barnløse og homoseksuelle Kristoffersens bøn.
Køb dig fri
Problemet for Kristoffersen er, at han som homoseksuel mand ifølge dansk lovgivning godt må adoptere – men på grund af det internationale adoptionsmarkeds krav må han i dag kun adoptere handicappede, sydafrikanske børn. Det er en diskrimination, mener Kristoffersen – og det har han helt ret i.
Derfor vil han have den danske stats velsignelse til den nemme, neoliberale løsning: Han argumenterer for, at han skal have lov til at købe sig til ni måneders livmoderadgang og få sit eget rigtige barn. På den måde kan han købe sig fri af den kedelige klub bestående af fattige og handicappede eller hiv-smittede sydafrikanske småbørn.
Det er tankevækkende, hvordan den ret progressive danske anerkendelse af homoseksuelle mænds ret til at adoptere kan slå om i sin modsætning: En insisteren på, at man(d) skal have ret til at købe sig adgang til en kvindes livmoder. Det er et åbenlyst eksempel på, at identitetspolitikken som samlepolitik kun er en midlertidig løsning: Så snart det neoliberale subjekt har fået anerkendt sin egen fra-majoriteten-afvigende identitet og fået lovfæstede rettigheder og en tilstrækkelig indtægt, kan man gå videre med sit eget egoistiske projekt. Så skidt pyt med, om der ryger et par hensyn til de andre fra identitetsfesten undervejs.
For godt nok overvejer Kristoffersen barnets tarv i sit indlæg, men han bekymrer sig stort set ikke om kvindens tarv. Hvis han orkede at interessere sig for det, ville det hurtigt gå op for ham, at det på ingen måde er risikofrit, fysisk eller psykisk, at gennemføre en graviditet og føde. Det simple svar er, at det er derfor, vi ikke tillader det i dag, på samme måde som vi ikke tillader, at man sælger sin ene nyre.
Man må give et barn eller en nyre bort, men vi tillader ikke, at man sælger nogen af dem, fordi den enkeltes kropslige integritet vejer højere end økonomiske forestillinger.
I stedet for at bekymre sig om velfærden og helbredet hos de kvinder, der skal lægge krop til en eventuel surrogatgraviditet, bruger Kristoffersen prostitution som sammenligningsgrundlag: Hvis jeg må købe mig til et knald, hvorfor må jeg så ikke købe mig til den ydelse, det er at få udruget et barn?
Skruebrækkeri
Hvor 1970’er-feminismen ville sætte spørgsmålstegn ved de sociale og økonomiske strukturer, der sætter kvinder i en position, så det – til trods for fysiske og psykiske skadevirkninger – bliver fordelagtigt for dem at sælge sex, bragte 1990’ernes identitetspolitik os det glade budskab om, at vi skal anerkende sexarbejderen og respektere hendes valg. Identitetspolitikken vandt så meget fodfæste, at vi i dag ser den slå om i sin grimme modsætning: For homoseksuelle Kristoffersen bliver sexarbejderens anerkendelse et neoliberalt skruebrækkerinstrument for, at også andre kvinder skal sælge deres intime kropsfunktioner til højest bydende. Det demonstrerer en rungende ligegyldighed over for dem, der ikke lige deler min partikulære identitet.
Neoliberalismen har sejret over identitetspolitikkens idealer, når det enkelte unikke og anerkendte individ gennem sin købekraft hævder sin ret til at ignorere andres velfærd.
I stedet for at engagere sig politisk og kæmpe for homoseksuelles ret til fri adgang til adoption også uden for Danmark, håber Kristoffersen på den nemme løsning: at købe sig ud af kniben.
Anne Kirstine Munk Christiansen er MA i Liberal Studies

