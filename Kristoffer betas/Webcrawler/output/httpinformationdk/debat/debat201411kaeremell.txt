Kære mellemleder, måske skulle du tage os andre mere alvorligt?
Det er er både interessant og latterligt at se, hvordan mellemlederen lader sig besjæle af sin opgave. Han ser sig som leder for et team af umodne mennesker på en farefuld ekspedition. At hans medarbejdere er modne, forstandige mennesker, falder ham slet


 Der sker noget med mennesker, der bliver mellemledere. Teamleder for ældre i område Vest, leder af kommunens hjælpemiddelcentral, økonomiansvarlig for salgsafdelingen eller faglig koordinator for programindsatsen for ædle træsorter. Der er mange mellemledere rundt om på arbejdspladserne, og det er er interessant og af og til latterligt at se, hvordan de lader sig besjæle af opgaven.
Den nyudnævnte mellemleder tager rollen som førerhund dybt alvorlig. Frem til nu har han knoklet med sine opgaver, vist initiativ og forandringsparathed. Han har sikkert arbejdet mange timer og har lagt ildhu i arbejdet. Og så blev han lad os sige teamleder. Han skifter position, han bliver den forreste spejder i troppen, han skal have overblik og koordinere. For at klæde sig passende til rollen køber han nye og lidt dyrere skjorter og er i det hele taget mere omhyggelig med sin fremtoning.
Han bliver mindre munter, mere distanceret. Det er ham, der ret hurtigt begynder at tale om »mine medarbejdere« på en måde, der lader forstå, at disse »mine medarbejdere« er der for hans skyld. De er der for at tjene ham, så han kan skabe et team i verdensklasse.
Det er også ham, der ved de ugentlige teamledermøder med grublerynker omkring øjnene diskuterer, hvordan han kan skabe »mere medinddragelse af medarbejderne«. Han lader dermed forstå, at han er den, der kan inddrage de underordnede i hans overordnede strategier. Det er ham, der slet ikke synes, det er morsomt, når en medarbejder for sjov siger: »Nå, teamleder, vi har tænkt på at medindrage dig i vores fredagsbar, for at du ligesom kan føle, du også har indflydelse på den sociale trivsel.«
Han er parat til at tage ’den svære samtale’ med medarbejdere, der ikke performer og jo, det er byrdefuldt, men nogen skal jo. Han ligger gerne søvnløs og spekulerer på budgettal og nye direktiver, han skal implementere. Og han drømmer søde drømme om at indføre et nyt paradigme i teamet, når han har udviklet medarbejderes modenhed til det. ’Det medlevende team’, skal det hedde. Måske kan han holde et oplæg på lederseminaret om det, drømmer han.
Lederkasketten giver ham en følelse af at være i stand til at »udvikle mine medarbejdere« og »modne dem til forandring«. Som om selve teamlederposten sætter ham på indsigtens plads, hvorimod hans medarbejdere forbliver i en form for åndelig mørke.
Han får fin støtte af hurtigt læste bøger om ledelse, der stort set alle sammen bekræfter ham i, at medarbejderne skal motiveres (er dovne og uselvstændige), er forandringstræge (åndeligt formørkede) og skal have rammer (er umodne). Derfor taler han også om at »give frihed under ansvar«. Underforstået, at hvis medarbejderne viser sig voksne til at passe deres arbejde, uden at han står ved deres side, så kan de belønnes med frihed. Friheden består nogenlunde i retten til at gøre sit arbejde uforstyrret og kunne tage stilling til, hvordan arbejdsdagen bedst organiseres.
Hans almenviden om mennesker er forsvundet. Som om han glemmer, at mennesker i almindelighed kan stå op, købe ind, passe børn, købe hus, organisere sommerferier og klare besværlige problemer med deres partner, fikse praktiske problemer og tage politisk stilling. At mennesker i almindelighed er kompetente og myndige.
Men i teamet, der kan de få »frihed under ansvar« og blive »medinddraget i beslutninger« hvis de er »modne« og viser »forandringsparathed«. Som ansat er man forvandlet til en umyndiggjort, infantil idiot, der skal modnes og udvikles af en teamleder.
Altså, vi taler om ledelse af en mindre enhed og om et stykke arbejde, der hører naturligt med i en arbejdsdeling. Der er nogle, der skal udføre kerneopgaverne og én, der skal koordinere og have et vist overblik.
Jeg tror, mellemlederen ville slippe bedre af sted med at se sig selv som en del af en arbejdsdeling med dertilhørende arbejdsopgaver, frem for at se sig selv som fører for et team af umodne mennesker på farefulde ekspeditioner.
Det ville nok skabe et bedre team, hvis mellemlederen holdt op med at tale om medinddragelse, modenhed og frihed under ansvar, fik deres søvn og beholdt den gamle skjorte.
Anita Mac er lektor ved Roskilde Universitet.
Klummen er udtryk for skribenten egne holdninger

