Zelaya skal genindsættes øjeblikkeligt



 Det er yderst glædeligt, at Danmark nu endelig har fordømt militærkuppet i Honduras og tillige suspenderet støtten til den honduranske ombudsmand, som har udtrykt støtte til kupmagerne.
Udviklingsminister Ulla Tørsnæs (V) meddelte torsdag, at Danmark sammen med det internationale samfund tager afstand fra de udemokratiske metoder, der har været anvendt, og hun understregede, at kup mod demokratisk valgte præsidenter er helt uacceptable og ikke på nogen måde kan forsvares.
Det er godt, at regeringen har lyttet til opfordringen fra danske ngo'er, heriblandt Rehabiliterings- og Forskningscentret for Torturofre (RCT). Og det er vigtigt, at Danmark bakker op om Obama-administrationen, som ikke alene støtter den lovlige præsident i Honduras, men også tager et opgør med USA's blakkede fortid, når det gælder støtte til latinamerikanske militærregiemer.
Særlig beskyttelse
Nu bør Danmark aktivt arbejde for, at præsident Manuel Zelaya genindsættes øjeblikkeligt og at undtagelsestilstanden ophæves. Personer, som er blevet arresteret under militærkuppet, bør løslades og menneskerettighedsforkæmpere bør sikres særlig beskyttelse.
Samtidig viser militærkuppet, at demokratiet er skrøbeligt i Honduras og at der er fortsat behov for en målrettet dansk indsats til fremme af demokrati og menneskerettigheder. Ikke alene i Honduras, men i Centralamerika som helhed.
Juan Almendares
RCT har siden 1994 i Centralamerika arbejdet i Guatemala og Honduras. I Honduras har vi samarbejdet med menneskerettighedsorganisationen CPTRT (Centro de Prevención Tratamiento y Rehabilitación de las Victimas de la Tortura y sus Familiares).
CPTRT's stifter og leder er miljø- og menneskerettigheds-forkæmperen Juan Almendares. Han er tillige tidligere universitetsrektor og var kandidat ved det præsidentvalg, som Zelaya vandt i 2005. I protest mod militærkuppet mod Zelaya har han været med til at danne en ikke-voldelig folkebevægelse, som i de seneste dage har demonstreret i hovedstaden Tegucigalpas gader og opfordret til international fordømmelse af kupmagerne.

