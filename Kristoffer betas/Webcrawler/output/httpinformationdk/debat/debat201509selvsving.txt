Selvsving i karikaturdebatten
Vi kan på 10-årsdagen se tilbage på en gold debat, hvor publicering af Muhammed-tegningerne er blevet en falsk lakmusprøve på, hvor stor en ytringsfrihedstilhænger et medie er


 Det er store-Muhammed-dag i dag. 10-årsdagen for Morgenavisen Jyllands-Postens offentliggørelse af Muhammed-karikaturerne. Min yndlingstegning fra serien på 12 er Lars Refns tegning af Muhammed fra 7. A på Valby Skole stående med en pegepind foran en tavle, hvor der på arabisk står: »Jyllands-Postens redaktion er en flok reaktionære provokatører.«
Lars Refn var ikke i tvivl. Han er citeret for at sige til Ingeniøren, at »avisen var efter min mening fra starten kun ude efter at provokere«. Men hans tegning er stort set glemt, og Kurt Westergaards tegning af en sortskægget mand med en bombe i turbanen er blevet den mest symbolske og den, der udpeges som hovedårsagen til den efterfølgende megakrise.
Jyllands-Postens fhv. chefredaktør Carsten Juste løfter i et spændende og rimeligt åbenhjertigt interview i Politiken en flig af sin egen tvivl. Uden at fravige linjen om at det var rigtigt at bringe tegningerne. Men alligevel er der en stemme langt inde i ham, der spørger: »Hvorfor helvede skulle jeg også bringe de tegninger i min avis?«
Men han fortryder ikke. »Nej, det er komplekst, det der,« indskyder intervieweren, Kristian Klarskov. »Ja, det er det,« lyder det fra Carsten Juste, der ikke er i tvivl om, at topledelsen i JP/Politikens Hus med daværende bestyrelsesformand Jørgen Ejbøl i spidsen i strid med, hvad Juste opfatter som den redaktionelle frihed, satte en stopper for, at tegningerne bliver genoptrykt i nogen af koncernens publikationer.
Det forhindrede heldigvis ikke Politikens vidunderlige tegner Roald Als i at smugle verdens mindste version af Kurt Westergaards tegning ind i en helt anden karikatur, og samme Roald Als er manden bag portrættet af Muhammed-tegningernes åndelige fader, Flemming Rose. Det er på forsiden af Roses nye bog, Hyldest til friheden, som udkom forleden i anledning af jubilæet.
Als har placeret en bombe ved Roses fod. Det er kommet frem, at Politikens afdøde chefredaktør Tøger Seidenfaden havde bortcensureret bomben, da Als år tilbage lavede den. Chefredaktør Bo Lidegaard bidrog til festen ved at konstatere, at der er forskel på censur og redigering. Det er så sandt, som det er sagt.
Men ikke i ytringsfrihedsfundamentalisternes øjne. Her er enhver redaktionel beslutning, der strider mod deres opfattelse af den totale ytringsfrihed, naturligvis censur. Eller ’selvcensur’, som vistnok er meget værre, selv om den udøves hver dag af enhver tænkende journalist og så bare kaldes – og er – noget andet.
Og for at gøre 10-årsfødselsdagen komplet blev samme Lidegaard mandag afsløret af Jyllands-Postens graverjournalist Morten Pihl som den embedsmand, der stod bag det notat, som fik statsminister Fogh Rasmussen til at sige nej til at mødes med vrede muslimske ambassadører dengang. En afvisning kritikerne mente var en vægtigere årsag til krisen end selve tegningerne. Lidegaards manglende kommentar kan ses som et udtryk for en formel censur: »… jeg har tavshedspligt.«
Vi kan på 10-årsdagen se tilbage på en gold debat, hvor publicering af tegningerne er blevet en falsk lakmus-prøve på, hvor stor en ytringsfrihedstilhænger et medie er.
Hvis man mener, at tegningerne selvfølgelig var lovlige, men journalistisk unødvendige, udnævnes man til terroristisk medløber og farlig undergraver af ytringsfriheden. Det kan man udlede af både Jyllands-Postens og Berlingskes anmeldelser af Flemming Roses nye bog.
Jyllands-Posten har valgt Mads Brügger, der i marts ifølge Bent Blüdnikow i Berlingske »holdt op med at være et pænt menneske« og offentligt demonstrerede for den fundamentalistiske ytringsfrihed. Han giver bogen fem ud af seks stjerner.
Berlingskes Claes Kastholm Hansen, der ikke er nogen halal-hippie, giver den seks ud af seks. Begge er begejstrede. Politiken har i skrivende stund ikke bragt en anmeldelse. Måske har Rose faktisk skrevet en god bog, som den tænksomme mand han også er. Selv om han ifølge tidligere chefredaktør Juste lænede sig op ad en fyring, da han gik i internationalt selvsving efter krisen.
Jeg vil købe bogen nærmest på trods af de to anmeldelser. Der er nu gået så meget selvsving i 10-årsdebatten, at den mere ligner et goldt ideologisk slagsmål end en debat.
Lasse Jensen er mediejournalist. Klummen er udtryk for skribentens egen holdning

