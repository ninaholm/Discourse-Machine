Ikke Spor Demokratisk System
LEDER


 
	Da Danmark i 1986 sagde ja til EF’s indre marked, skete det efter en intens debat kulminerende i en folkeafstemning. I dag står EU-Kommissionen på vegne af Danmark og de øvrige EU-lande i aftaleforhandlinger med USA om et større indre marked kaldet TTIP, det transatlantiske handels- og investeringspartnerskab. Det må være en selvfølge, at der bliver rum til en åben debat i den europæiske offentlighed om en sådan aftales indhold med henblik på en demokratisk stillingtagen til, om projektet er ønskværdigt eller ej.

	Som det blev afsløret i Information og EU-magasinet Notat for nylig, er der ikke lagt op til en sådan debat. Et fortroligt dokument fra EU-Kommissionen, drøftet med medlemslandene den 22. november, gør det således klart, at kommunikationsstrategien skal handle om at »opnå succes for TTIP«, om at »definere debattens betingelser ved at kommunikere positivt om, hvad TTIP handler om« samt om at »have hånd i hanke med mainstream-mediernes fortælling om forhandlingerne«.

	Trods det må der insisteres på en åben, grundig og folkelig debat.

	Når det er sagt, er der én ting, man fra starten burde enes om: at skrotte forhandlingsgrundlagets idé om investor-state dispute settlement-ordningen, ISDS.

	ISDS er et tvistbilæggelses-system, der giver udenlandske investorer adgang til at anlægge sag mod lande, der ændrer i love og bestemmelser på måder, der påfører investorerne tab af en forventet indtjening. Det kunne f.eks. være stramninger af miljø- eller sundhedsreguleringen. Det har oprørt mange, at der er tale om internationale tribunaler bemandet med tre private erhvervsadvokater, som bag lukkede døre og uden appelmulighed opererer som en myndighed med større autoritet end de nationale domstole. Som i sagen fra Australien, hvor tobaksgiganten Philip Morris først tabte ved landets højesteret i en sag mod regeringen om skærpet advarselsmærkning på cigaretpakker, for derefter med en gammel frihandelsaftale mellem Australien og Hongkong i hånden at trække regeringen for et ISDS-tribunal. Et forløb, der har medvirket til, at Australien ikke mere vil indgå handelsaftaler omfattende ISDS.

	Adgangen til at bringe et lands regering for et ISDS-tribunal er typisk forbeholdt udenlandske investorer, og dermed er der tale om en økonomisk begunstigelse af disse på bekostning af hjemlige investorer. Samtidig er sagsomkostningerne i ISDS-sager markant højere end ved nationale domstole, og alt lagt sammen er ISDS-systemet dermed egnet til at afskrække regeringer fra at ændre love og regler på måder, der generer store udenlandske investorer.

	ISDS’ formål er at sikre investorer størst mulig beskyttelse. Det siger EU-Kommissionen og USA’s regering åbent. Herhjemme har handels- og europaminister Nick Hækkerup (S) sagt, at investorer allerede har adgang til at anlægge sager ved vore nationale domstole, men at ISDS-voldgifterne vil »give investorerne den ekstra mulighed, at man kan vælge en lettere og hurtigere procedure, der kan give det samme resultat«.

	Man må spørge, hvilken interesse Danmark dog har i at give udenlandske investorer et sådant vidtgående privilegium, som påfører nationen en ekstra risiko for erstatningssager og skaber et pres imod at skærpe lovgivning på en række områder.

	Svaret er – uden for citat – at Danmark ikke har nogen selvstændig interesse i det. Når man alligevel bakker ISDS op, er det, fordi USA forlanger det med i TTIP. Og det gør amerikanerne, fordi de ikke stoler på domstolene i EU’s østlande. Og da samme østlande gerne vil tækkes amerikansk kapital, taler de også for ISDS.

	Så den danske regerings aktive støtte til et system, som 100 transatlantiske ngo’er forlanger skrottet, er rent taktisk. Som Hækkerup sagde til Folketingets Europaudvalg i september:

	»Vi har så store økonomiske interesser i at få denne her aftale i hus snarest, at vi ville skyde os selv i foden, hvis vi afviste ønsket om et investeringskapitel. Så ville amerikanerne få en løftestang til at kræve, at sektorer, som betyder virkelig meget for os, ikke kommer med i aftalen.«

	Der er tilsyneladende ingen grænser for, hvor langt man vil gå for at vinde en påstået halv procent på BNP engang i fremtiden.

