Pensionsformuen kan skabe bæredygtige løsninger
Pensionsopsparingen er næsten på størrelse med Norges oliefond. Potentialet er enormt. Men hverken pensionskasserne eller deres medlemmer – formuens ejere – virker til at indse, at en moderne version af det økonomiske demokrati, man drømte om i 1970’erne, kan realiseres i dag. Hvis altså bare medlemmerne bliver aktive og tænker langsigtet
I de senere år er der opstået stor interesse for Danmarks pensionsformuer. Hvis formuens ejere formår at tænke langsigtet, kan der findes bæredygtige løsninger såsom f.eks. udvinding af råstoffer i Grønland.

Pensionsformuerne i Danmark har påkaldt sig stor interesse fra investorer og politikere især i de senere år. Hvad enten debatten handler om gigantprojekter for udvinding af knappe råstoffer i Grønland, eller det drejer sig om futuristiske faste trafikforbindelser mellem Djursland og Sjælland, omtales ’pensionsmidlerne’ ofte som en mulig finansiel redningskrans med – underforstået – en forventet større risikovillighed end andre potentielle investorer.Pensionskasserne selv er besynderligt tavse og helt uden profil i den aktuelle samfundsdebat. Det burde de ikke være. Pensionskassernes medlemmer burde slet ikke være en tyst og anonym flok. Pensionsopsparerne har en fundamental interesse i en opsparing, som er bæredygtig på lang sigt, og som løbende præsterer maksimale afkast til gunst for medlemmerne. I det danske samfund med bred pensionsdækning vil bæredygtige investeringer klart være til gunst for samfundet som helhed.Det er ikke mærkeligt, at interessen for pensionsformuen er tiltagende. I 2011 havde den samlede danske pensionsformue en værdi på ca. 3.400 milliarder kroner. Det svarer næsten til Norges statslige oliefond, som er god for ca. 3.800 milliarder danske kroner. Og det er ca. dobbelt som meget som Danmarks bruttonationalprodukt samme år (1.800 milliarder).De langsigtede investeringerSkiftende regeringer har sørget for incitamenter til opsparing – typisk skattefradrag nu og lavere beskatning senere ved udbetaling. Det har skabt grundlag for en pensionsstruktur i Danmark, som er fremsynet, robust, og som hviler på en kombination af kollektivt og individuelt ansvar.Store private virksomheder eller semiprivate som f.eks. DONG A/S har gennem de senere års krise vist voksende interesse for ’pensionsformuen’ hos de institutionelle investorer. Manglende lånemuligheder i det mistillidsramte banksystem er en af grundene. En anden kan være erkendelsen af en stadig tydeligere fællesinteresse i form af meget langsigtede perspektiver på investering, iværksættelse, drift og forrentning.Pensionskasserne kan binde offentlige og private aktører sammen i gensidigt forpligtende investeringssamarbejde, f.eks. win-win-konstellationer som Offentlig-Private-Partnerskaber (OPP) i relation til samfundets fysiske infrastruktur, men også velfærdssamfundets udvikling af såkaldt ’blød infrastruktur’.Fællesinteressen består i at sikre langsigtede investeringer baseret på stabile samfundsmæssige behov, seriøs virksomhedsdrift, høj grad af sikkerhed og fornuftige afkast. Det ’lange sigt’ rækker over flere generationer med ’bæredygtighed’ som ledetråd – i FN’s definition: »At opfylde behovene i dag uden at skade fremtidige generationers evne til at opfylde deres egne behov.«MedlemsindflydelseDet virkelig interessante her er pensionsformuen som en ressource, der gør det muligt for pensionsopsparerne at træde i karakter som proaktive aktører i samfundet. Selvsagt skal man ikke ønske, at samtlige pensionskasser agerede uniformt i forhold til såvel markeder som det politiske miljø. Det ville stride imod al sund fornuft med hensyn til spredning af risici og udvikling af forskellige innovative forretningsformer. Men tænk, hvilken styrke der ville ligge i en fælles, forpligtende ledetråd om at udmønte strategier for maksimale afkast på bæredygtige præmisser.Det ville sikre os, at vi på sigt, sidst i livet, får gavn af, at vi ikke har brugt over evne i dag, samtidig med at vi kunne se vore børn og børnebørn oprigtigt i øjnene med bevidstheden om, at vi overlader dem mindst de samme muligheder, som vi selv har haft. Kort og godt: ordentlighed mellem generationerne!Pensionskasserne er medlemsorganisationer med medlemsindflydelse. Men som individuelle pensionsopsparere udviser vi gennem et langt arbejdsliv oftest en forbløffende mangel på interesse for vore egne pensionsforhold. Indtil tidspunktet for pensionering nærmer sig.Og da er tiden forpasset til dialog om pensionskassens overordnede strategier og langsigtede handlinger.ArbejdsmarkedspensionerTilbage i 1970’ernes kriseplagede Danmark opstod en intensiv diskussion om økonomisk demokrati (ØD). Ideen var højt på dagsordenen i Socialdemokratiet og fagbevægelsen, som på én og samme tid ville give arbejderne del i ejendomsretten til produktionsmidlerne og sikre tilførsel af kapital til virksomhederne for at understøtte økonomisk vækst.Både arbejdere og arbejdsgivere skulle løbende indbetale små lønsumsandele til en kapitalfond, hvis midler dels skulle placeres decentralt i den enkelte virksomhed, dels indgå i en central fond med et bredere sigte på investering i erhvervslivet. Initiativet blev aldrig til noget på grund af massiv politisk modstand fra højrefløjen og fra den yderste venstrefløj.Men forløbet og erfaringen var på sin egen måde med til at bane vejen for et senere meget vellykket initiativ: Indfasningen af de såkaldte arbejdsmarkedspensioner fra begyndelsen af 1990’erne. Fremsynede politikere, embedsmænd og repræsentanter for fagbevægelsen og arbejdsgiverne blev enige om at etablere obligatoriske, kollektive ordninger for arbejdsmarkedspension for principielt alle.I begyndelsen var der tale om indbetaling af beskedne procentsatser af lønsummen til pension frem mod vore dages niveau på 12-18 procent afhængigt af overenskomstområdet.Både arbejdstager- og arbejdsgiversiden bidrager. Konsekvensen er, at vi i 2013 har et robust pensionssystem i Danmark. Strukturelt robust, fordi opsparing udgør en dominerende del af pensionsgrundlaget i samfundet som helhed. Dette aflaster i dramatisk grad det pres, der ellers ville være på de offentlige finanser. Individuelt robust, fordi de fleste borgere vil have tre kilder til pension: den almindelige folkepension finansieret direkte af statskassen, arbejdsmarkedspension finansieret gennem kollektivt reguleret privat opsparing og endelig rent private pensionsordninger baseret på individuel opsparing. Vi har her hele grundlaget for den kolossale pensionsformue, som blev præsenteret indledende.Den trebenede danske pensionsmodel er blevet vurderet som verdens bedste.Dette er dog ingen garanti for langsigtet bæredygtighed i den foretagne pensionsopsparing. Dels er den sociale bæredygtighed ikke sikret. Dels er der behov for opmærksomhed over for grundlæggende system-risici. To eksempler på ’systemfejl’ er blevet fatalt tydelige gennem de seneste år: Den ene er den internationale økonomiske krise, den anden er tegnene på udtømning af nød-vendige fysiske ressourcer som energiråstoffer, sjældne metaller etc. Intet pensionsselskab har hidtil vist sig rustet til at håndtere den internationale økonomiske krise på en proaktiv måde. Og den globale interesse for Grønlands særlige ressourcer i et ’ekstremt’ miljø viser, at bæredygtigheden er under pres.Evner forpligterDisse dilemmaer er afgørende for potentielle investorer. Pensionskasserne bliver nødt til at opsøge og håndtere konfliktfyldt evidens såvel som politiske interessemodsætninger. Trosbaseret teknologioptimisme er lige så hasarderet som en ubetinget prioritering af erklærede ’grønne investeringer’. Udmøntning af strategier for bæredygtige investeringer må baseres på et maksimum af viden, et minimum af fordomme, vilje til læring, fleksibilitet samt en erkendelse af et samfundsmæssigt ansvar.ØD blev ikke til noget i 1970’erne. Derimod blev arbejdsmarkedspensionerne til noget i 1990’erne. Det var en virkelig god ting – i det lange løb. Men behovet for udvikling hører ikke op her. Tværtimod betyder systemets robusthed og udbredelse, at ansvarsbevidste pensionsopsparere kunne blive aktive, kollektive samfundsaktører i 2010’erne. Det er tiden inde til. Flere pensionskasser har i kraft af deres medlemsprofil og deres pensionsformues størrelse særligt gode forudsætninger for at skabe indsigt og føre en kvalificeret, retningsgivende medlemsdialog. Evner forpligter!&nbsp;Niels Refslund er ekstern lektor i offentlig forvaltning på Økonomisk Institut på KU
