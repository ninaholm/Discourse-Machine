Flere alternativer til bilen i byen



 Det er meget glædeligt, at politikerne frigør ca. 5 milliarder kroner, som var afsat til kollektiv trafik – i form af fornyelse af togenes signalanlæg. Disse penge bør naturligvis fortsat anvendes til forbedring af den kollektive trafik. Og der er et skrigende behov.
I Det Økologiske Råd har vi lavet et forslag til, hvilke investeringer i forbedrede forhold for kollektiv trafik og cykling der bør prioriteres ved kommende indgreb over for trængsel og forurening. Det har vi sendt til Folketingets Transportudvalg. Regeringen afsatte 500 millioner kroner årligt til forbedring af kollektiv trafik og cykling (og 500 millioner til lavere takster), da trængselsringen blev droppet. De frigjorte 5 milliarder kroner vil være et tiltrængt supplement hertil.
Biltrafikken i hele Hovedstadsområdet og flere andre steder i landet er stigende med øget trængsel, miljøbelastning og energiforbrug til følge. Og det bliver kun værre i de kommende år, hvis der ikke gøres noget. Derfor skal der handles snarest. Regeringen siger også, at transportsektoren modsat tidligere skal bidrage til reduktion af klimagasudslip. Regeringen droppede trængselsringen, bl.a. efter kritik af, at alternativerne – i form af en moderne og effektiv kollektiv trafik samt bedre forhold for cykling – ikke var klar.
Alternativer skal være klare
Der er nu nedsat en trængselskommission, der skal komme med andre forslag til at bekæmpe trængsel og forurening fra trafikken. Det kan på kort sigt dreje sig om indgreb over for parkering – f.eks. fri og skattefri parkering på arbejdspladser i bymidterne. På længere sigt kan det være landsdækkende roadpricing. Hvis disse forslag ikke skal lide samme skæbne som trængselsringen, skal der investeres i god tid, så bilisterne har et alternativ.
Der skal være flere busser klar til at tage mod de nye passagerer: øget frekvens på eksisterende ruter og nye direkte motorvejsbusser ind imod de store byer. I København skal kapaciteten i metroen snarest muligt udvides med flere tog i timen, og der skal sikres flere vogne på S-tog og regionaltog, så de altid kan have fuld længde i myldretiden.
Der skal sikres bedre forhold for cyklisterne med forbedrede cykelstier og fremskyndelse af supercykelstierne. Desuden skal der anlægges flere parkeringspladser for biler og cykler ved de eksisterende stationer.
Og den gode nyhed er, at nu er pengene faktisk til rådighed.

