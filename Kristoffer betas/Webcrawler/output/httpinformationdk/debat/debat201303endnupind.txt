Endnu en pind til Socialdemokraternes ligkiste
Bjarne Corydon kaster med sin spareiver gymnasierne og folkeskolen ud i kaos. Dét, han ikke har forstået, er, at begge institutioner har undergået revolutionerende reformer allerede, som ikke kræver færre, men flere midler – skriver partifælle og underviser Jan Andreasen


 Hvad sker der dog med mit parti i disse tider?
I Børne- og Undervisningsministeriet sidder socialdemokraten Christine Antorini. Hun er en visionær uddannelsespolitiker, ligesom – stort set – alle uddannelsespolitikere på Christiansborg har været det i de seneste 20 år. De vil rigtigt meget med vores uddannelser.
Reformer omkring gymnasiet og på folkeskoleområdet er altid ambitiøse. Man behøver blot at nævne den stribe af folkeskolereformer, der er lavet op igennem 1990’erne og 00’erne. Og gymnasiereformen fra 2005.
Ingen stiller sig i dag tilfredse med ’tankpasserpædagogik’, hvor eleverne sidder og lytter, mens lærerne står ved tavlen og fylder viden på eleverne, som de bare skal lære udenad. Og lire af til eksamen.
Lad os tage gymnasiereformen. Den var i virkeligheden en revolution af gymnasiet med en stor satsning på samarbejde mellem fagene, konstant aktualisering af undervisningen i forhold til samfundsudviklingen, differentiering af undervisningen, projektarbejde, teamsamarbejde mellem lærerne, integrering af it i undervisningen, andre eksamensformer osv.
Alt sammen noget uddannelsespolitikerne har indarbejdet i reformen. Og ganske udfordrende og arbejdskrævende for lærerne, sammenlignet med den traditionelle klasseundervisning, hvor man underviser i det samme pensum dag ind og dag ud. År ud og år ind. Lærerne og eleverne har været positive, fordi mange oplever at glæden ved arbejdet i gymnasiet er blevet større.
Oven i gymnasiereformen oplever vi så også, at de gymnasiale uddannelser i dag optager mange flere elever end tidligere. I dag er det mere end 60 procent af en årgang. Det har betydet en lang række faglige og sociale udfordringer med elever, som vi ikke tidligere har haft. Der er indført: lektiecafeer, tutorordninger, læsevejledning osv. på gymnasierne. Studievejledningen er voldsomt udvidet mange steder.
Undervisningsministeren og uddannelsespolitikerne har promoveret disse tiltag. Elever og forældre forventer det.
Folkeskolen været igennem en lignende udvikling i de senere år. Der er måske i virkeligheden endnu flere opgaver for lærerne at tage sig af, end vi oplever det på de gymnasiale uddannelser. Ikke mindst politikernes og forældrenes forventninger om en rummelig folkeskole, hvor der skal være plads til alle. Inklusion lyder vældig besnærende. Men det er hundesvært. Det er en kæmpe opgave for skolerne. Og en stor ekstra arbejdsbyrde for folkeskolelærerne. For ikke at tale om den heldagsskole, som undervisningsministeren også har liggende på tegnebrættet.
Finansministeriets regime
Ovre i Finansministeriet sidder en anden af mine partikammerater, Bjarne Corydon (S). Corydon er – forståeligt nok – optaget af landets økonomi. For andre ministre betyder det at være optaget af økonomien blandt andet øgede investeringer i uddannelse.
Men ikke for finansministeren. Han har valgt at gå sparevejen. Ikke investeringsvejen. Lærerne skal undervise mere og forberede sig mindre. Derfor vil han have lavet om på lærernes overenskomster.
Gymnasielærerne har netop fået en ny overenskomst. Fem ud af seks adspurgte rektorer, fortæller allerede, at de regner med at fyre gymnasielærere efter indgåelsen af den nye overenskomst. Nu er det så folkeskolelærernes tur. Meget tyder på, at de i løbet af foråret får en ny overenskomst, der ligner gymnasielærernes.
Desværre har finansministeren tilsyneladende aldrig taget en samtale med undervisningsminister Christine Antorini. Hun kunne nemlig have fortalt ham, at der i de senere år er lavet store reformer både i folkeskolen og på de gymnasiale uddannelser, som har revolutioneret undervisningen og uddannelserne. Og at skolerne i dag byder på en helt anden undervisning – og tager sig af en masse opgave – som man ikke tog sig af, dengang Bjarne Corydon selv gik i skole.
Corydons nye overenskomster passer fint på den gamle skole. Men absolut ikke på den nye.
Således er tragedien omkring lærernes overenskomster blevet endnu en beretning om Finansministeriets totale regime i dansk politik.
Og endnu en pind til mit partis ligkiste.
 
Jan Andreasen er lektor i gymnasieskolen, folketingskandidat (S) og socialdemokratisk blogger på jp.dk

