Der er pinlig stor mangel på praktikpladser
Der er behov for mere skolepraktik nu, fordi skolepraktikken er nødvendig for at sikre, at unge kan gøre deres uddannelser færdig


 Nogle gange er det muliges kunst bare ikke godt nok. I hvert fald har forligspartierne bag erhvervsuddannelserne ' trods deres hårde arbejde ' kun formået at presse undervisningsministeren til halv løsning af problemerne med at finde lære- og praktikpladser til unge uddannelsessøgende.
Fint nok. For mindst 506 HK-elever kan nu se frem til at kunne færdiggøre uddannelsen via skolepraktik. Og alt i alt kan 1.488 unge nu gøre deres uddannelse færdig. Hertil kommer oprettelsen af 157 ordinære elevpladser i staten.
Men det har ikke været noget kønt syn at følge regeringens krumspring. For det har mest af alt lignet en dans på stedet, hvor finansministeren desperat har forsøgt at undgå alle initiativer, der kunne koste penge.
Og så betød det åbenbart mindre, at tusinder af unge uddannelsessøgende blev tvunget til at opgive deres uddannelser og melde sig ledige i stedet.
Virksomheder er i krise, og det går ud over de unge, der ikke kan få en lære- og praktikplads. Intet under at ungdomsledigheden er steget eksplosivt.
Døren blev lukket
Alligevel må vi konstatere, at politikerne i Folketinget i mere end et halvt år har siddet på hænderne uden at indføre de løsninger, der skal til i form af skolepraktik. Allerede i januar var politikerne klar over, at der skulle gøres noget. Undervisningsminister Bertel Haarder (V) blev kaldt i samråd netop om den alvorlige praktikplads situation. Resultat: Ingenting!
Igen i april fik politikerne budskabet præsenteret. Denne gang ved en høring på Christiansborg, arrangeret af Danske Erhvervsskoler. Også her var budskabet klart ' der er brug for en politisk løsning, og løsningen hedder skolepraktik. Hvad skete der  Absolut ingenting!
Arbejdsgiverne og fag bevægelsen er enige: Skolepraktikken er nødvendig for at sikre, at folk kan gøre deres uddannelser færdig. DA og LO spillede ud med et fælles løsningsforslag. Det fik undervisningsministeren til at invitere parterne til faste møder i ministeriet hver mandag morgen, hvor det alvorlige problem drøftes.
Alligevel kan vi konstatere, at dørene til skolepraktikken forblev lukket.
Først her i slutningen af juni fik forligspartierne så presset en halv løsning i gennem. Det skete efter Bertel Harders forsøg på at slippe igennem med en mærkelig løsning, som betød, at en ung murerlærling kun måtte uddanne sig til fliseopsætter.
Så forligspartierne har  givetvis måtte vride Bertel Haarders arme om for at nå frem til det resultat, der blev præsenteret torsdag i sidste uge. Et forslag, der forslår som skrædder i helvede.
En katastrofe lurer
Selv om vi står med 1.488 ekstra praktikpladser, risikerer vi fortsat uddannelses katastrofe. Inden for den næste måned forlader en ny årgang elever landets erhvervsskoler og skal ud og finde en lære- og praktikplads. Så ud over de mange unge, der allerede i dag mangler praktikpladser, bliver situationen altså voldsomt forværret.
Okay ' uddannelses politikerne indfører nu skolepraktik på tre uddannelser (kontor, mekaniker og tømrer). De har brugt tiden på at skændes om, hvor stor/lille kvote man kan fastsætte.
Undskyld mig. Men tre uddannelser med en samlet kvote på måske 1.500 skolepraktikpladser løser ikke det alvorlige problem, vi står over for. Prognoserne tyder på, at vi kommer til at mangle 10.000 praktikpladser alene i 2009.
Det er pinligt, at en regering, der er villig til at bruge milliarder på skattelettelser og bankpakker ikke vil betale en i den forbindelse beskeden pris for at sikre de unge en ordentlig uddannelse, som både de og samfundet har brug for. Den nye aftale koster ca. 267 mio. kr. her og nu.
Mit forslag er: åben massivt for skolepraktikken. Det vil sige på 10-20 uddannelser. Jeg ved godt, det koster penge. Men min holdning er klar: Brug hellere penge på at give de unge en uddannelse, end at give dem penge i form af kontanthjælp for at gå rundt og lave ingenting. Vi har brug for dygtige og faglærte folk den dag krisen vender, og der igen bliver stigende efterspørgsel på arbejdskraft i de danske virksomheder.
Så finansministeren kan lige så godt forberede sig på, at hans forslag til næste års finanslov skal indeholde et betragteligt beløb til at betale for de unges uddannelse.
Derfor: Ros til forligs partierne, der fik åbnet dørene til skolepraktikken. Men lad os fastholde presset, så vi kan bruge krisen til at uddanne vores unge. Vi skal skabe endnu flere skolepraktikpladser. Så der er lagt op til nogle svære forhandlinger i efteråret. Men hvis ikke vi skal lade de unge betale for krisen, er det nødvendigt at finde de nødvendige millioner til skolepraktikken. Kan vi være andet bekendt
Karin Bancsi er HK's næstformand

