Hvilken forandring i Pentagon?



 Hvad skete der med forandringen, spurgte nogle af Barack Obamas begejstrede tilhængere, da en amerikansk tv-station rapporterede tirsdag aften, at USA's næste forsvarsminister har det samme navn som den aktuelle - nemlig Robert Gates. 
Det er et virkeligt godt og relevant spørgsmål. Nogle vil mene, at det kendte valgslogan 'forandring' må indebære nye og friske ansigter. 
På den anden side bør man ikke forveksle nye ansigter med forandring. I sidste instans er der kun en person, som udstikker en ny kurs. Det er chefen. Den 20. januar hedder han præsident Barack Obama.
I går præsenterede Obama en nyskabelse i Det Hvide Hus - en kreds af rådgivere fra det amerikanske erhvervsliv, arbejdsmarked og akademiske liv, som jævnligt skal levere nye og originale forslag til økonomisk reform. Men formanden for rådet bliver en gammel kending fra Washington - tidligere nationalbankdirektør Paul Volcker, der er 84 år gammel. 
Det foranledigede en CNN-journalist til at spørge, hvor meget forandring der er i at udpege Volcker (Carter-tiden) og veteraner fra Clinton-dagene. 
Obamas svar illustrerer en kolossal selvsikkerhed, en vished om hans mission og om den magt, han vil besidde til at ændre status quo. 
"Hvad jeg planlægger at gøre er at kombinere erfaring med nye idéer. Men husk på, hvor visionen om forandring kommer fra. Den vil fremfor alt udgå fra mig. Det er min opgave at fremlægge en vision om, i hvilken retning jeg ønsker at bringe landet og forsikre mig om, at mit hold fører det ud i livet."
Her lægger Obama ikke skjul på, at holdspillerne ikke får megen manøvrefrihed til at arbejde freelance. Han udstikker kursen. De implementerer. Vil det også gælde for Gates? Man kan vælge at tolke genudnævnelsen af George W. Bushs forsvarsminister som en nedprioritering af udenrigs- og sikkerhedspolitik og en opprioritering af den finansielle og økonomiske krise i det første regeringsår. 
Argumentet går på, at Gates har været en abnormalitet i Bush-regeringen. Han var medlem af den tværpartiske studiegruppe om Irak-krigen, som bl.a. opfordrede Bush og forsvarsminister Donald Rumsfeld til at påbegynde en tilbagetrækning. Som forsvarsminister gik han modvilligt med til en midlertidig eskalering af styrkeindsatsen i Irak, anbefalede i interne debatter at lukke Guantànamo-lejren, støttede Obamas ide om at forhandle direkte med Irans regering om dets atomprogram uden forhåndsbetingelser, slog fornylig til lyd for en højere prioritering af USA's 'bløde' magtmidler og mindre anvendelse af militærmagt. Robert Gates var også fra tidlig færd en fortaler for at fokusere mere på konflikten i Afghanistan og Pakistan og støttede en udvidelse af USA's og NATO's militære engagement i regionen.
Hertil kan man lægge, at Gates er indskrevet i valgregistret som partiløs og anses for at være en republikaner af moderat observans. Alt i alt: ikke en Bush-klon. Snarere tværtimod. Desuden skal han tilsyneladende ikke blive længere siddende end et år - som en slags bro, indtil den tidligere flådeminister under præsident Clinton, Richard Danzig, eller måske en anden demokrat, overdrages nøglerne til Pentagon. Det er endda muligt, at Danzig indsættes som Gates' viceforsvarsminister sammen med en række nye Obama-rådgivere. 
På de områder, hvor der er markante forskelle mellem den nye præsident og den gamle forsvarsminister, bliver det så spørgsmålet, hvem der skal give sig. Et kvalificeret gæt går på, at Gates kommer til at trække det korte strå. Såvidt det kan vurderes, skilles de to mænds veje på atompolitik og missilforsvar. Gates' har i en nylig tale givet udtryk for atomvåbens anvendelighed i andre sammenhænge end blot et forsvar mod et atomart angreb fra en fjendtlig stat. Han går også ind for en modernisering af USA's atomarsenal. I valgkampen sagde Obama klart og tydeligt, at han ikke agter at bygge nye atomvåben, og at han i stedet vil bestræbe sig på at eliminere dem. Gates er også stærk tilhænger af et strategisk missilforsvar og af installeringen af et antiraketsystem i Polen og en radarstation i Tjekkiet. Obama ligger på linje med et flertal af demokrater i Kongressen, som i lang tid har været uvillig til at finansiere andet end blot forskning og udvikling af strategisk missilforsvar. 
Polen og Tjekkiet skal med andre ord ikke regne med signaler fra Obama om at føre Bushs planer ud i livet. Derimod kan vesteuropæiske NATO-lande forvente mere konsultation fra en Obama-regering, end de har fået fra Bush og Gates.
Det sidste og springende punkt for Obama-idealister er formentlig tidsrammen for en tilbagetrækning fra Irak. Gates har modsat sig en fast dato. Obama har sagt 16 måneder. Iraks parlament foreslår tre år. Monstro man ikke lander et sted midt imellem, uden at nogen videre skade er gjort? 	 burch

