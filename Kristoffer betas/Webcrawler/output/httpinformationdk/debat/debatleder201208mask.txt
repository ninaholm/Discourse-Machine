Maskefald
Ekstra Bladets maskefald i afhøringslokalet i Gladsaxe kalder på eftertanke i hele den danske presse. Er samarbejdet mellem presse og politikere gået for vidt? 


 Leder: Afsløring af magtmisbrug er en paradedisciplin for Ekstra Bladet, men i de seneste dage har avisen mest afsløret sig selv.
I Skattesagskommissionens afhøringslokale i Gladsaxe har de indledende afhøringer ikke gjort os meget klogere på dét, det hele handler om: Hvordan blev afgørelsen i Helle Thorning-Schmidts skattesag lækket til pressen? Og forsøgte forhenværende skatteminister Troels Lund Poulsen (V) at påvirke afgørelsen?
Positionerne i de første to dages afhøringer var velkendte: Ekstra Bladet hævdede, at Peter Arnfeldt, spindoktor for Troels Lund Poulsen, forsøgte at ’sælge’ avisen lunser af Skats Thorning-Kinnock-afgørelse. Det afviste spindoktoren, der dog i går erkendte, at han af Skat København havde fået afgørelsen udleveret.
På forhånd havde Ekstra Bladets chefredaktør, Poul Madsen, bedyret, at avisen havde, »hvad der skal til« for at bevise spindoktorens vilje til at misbruge sin magt og sværte en statsministerkandidat. Ekstra Bladet dukkede imidlertid op med slettede båndoptagelser og notater på en notesblok.
Intet er altså foreløbig definitivt godtgjort, alt er endnu ord mod ord. Måske kommer vi Peter Arnfeldts rolle nærmere, når han og redaktører fra BT – avisen, der bragte afgørelsen – til oktober tager plads i vidneskranken. Måske gør vi ikke.
Ofte lyder der kritik mod tidens mange undersøgelseskommissioner: De er dyre, langsomme og når sjældent frem til juridiske resultater. Det er korrekt, men Skattesagskommissionen har allerede på andendagen vist sig som en undtagelse.
Offentligheden har således de seneste dage fået et sjældent – og uhyggeligt – indblik i et samarbejde mellem Ekstra Bladet og de magthavere, avisen ellers hævder at være sat i verden for at kontrollere. Avisens rutinerede Christiansborg-journalist Jan Kjærgaard har leveret en selvafsløring, der umiddelbart savner fortilfælde i dansk presses historie.
Jan Kjærgaard har beskrevet sit tætte og ’kreative’ samarbejde med Venstre-spindoktoren Arnfeldt. De to har ikke blot diskuteret mulige historier. De har ifølge Kjærgaard iscenesat historier, som avisen efterfølgende har viderebragt til sine læsere og den øvrige offentlighed som virkelig virkelighed.
Konkret handler det om historien om den særlige konto, skatteminister Troels Lund Poulsen oprettede i 2010 til danskere, der selv mener, de betaler for lidt i skat. Jan Kjærgaard forklarede tirsdag, at der var tale om et ’set-up’, som Helle Thorning-Schmidt skulle fanges i under en folketingsdebat. Hun havde nemlig tidligere udtalt, at der efter hendes mening findes danskere, der betaler for lidt i skat.
Kontoen blev oprettet, statsministerkandidaten afæsket svar, og historien blev efterfølgende bragt i Ekstra Bladet. ’En gimmick’, kaldte Ekstra Bladet forløbet. Sniksnak. Der er tale om intet andet end gemen manipulation med avisens læsere.
For det andet har Ekstra Bladet gentagne gange givet udtryk for, at Peter Arnfeldt forsøgte at proppe brudstykker af Thorning-Kinnock-afgørelsen fra Skat København ned i halsen på dem. Klart står det nu, at Ekstra Bladet også selv spillede en aktiv rolle med gentagne telefonopkald, hvor Jan Kjærgaard plagede Arnfeldt om ulovligt at udlevere afgørelsen. Med et års pinlig forsinkelse valgte Ekstra Bladet så i fjor at afsløre både sin kilde og sig selv.
Ekstra Bladets maskefald i afhøringslokalet i Gladsaxe kalder på eftertanke i hele den danske presse. Er samarbejdet mellem presse og politikere gået for vidt? Breder der sig en usund kultur på Christiansborg? Alle ansvarlige medier og redaktører bør kigge sig selv kritisk efter i sømmene.
Anerkendes skal Ekstra Bladets offentlige bodsgang, men der er tale om renskuret hykleri, når chefredaktøren forsøger at bekæmpe betændelsen i sine egne redaktionelle processer ved at kalde alle andre syge.
»Vi har taget opgøret åbent. Jeg synes, at andre medier er hyklere, hvis de ikke også stiller sig frem og siger, at de er nødt til at tage et opgør med kulturen,« udtalte Poul Madsen i går til sin egen avis.
Dette udsagn er en presset chefredaktørs forsøg på at rejse sig fra sit eget fald ved at trække alle andre med ned i sølet. Ekstra Bladet har afsløret sig selv, men de sidste masker i denne sag er efter alt at dømme endnu ikke faldet. cj

