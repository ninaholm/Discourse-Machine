Ungarn presser demokratiske idealer
Det er de færreste kendere af ungarsk indenrigspolitik, der regner med, at EU-processen i sidste ende vil have nogen mærkbar effekt på den demokratiske situation i Ungarn


 I Bruxelles skalder nok sidde en EU-politiker eller to og fryde sig over, at Kommissionen i denne uge hævede det juridiske spanskrør i retning af Ungarn og dermed for en stund kunne opbløde indtrykket af en handlingslammet og splittet union. Den politiske udvikling i Ungarn er dog meget mere end en bekvem afledning fra den europæiske gældskrise.
Ungarn har potentialet til at blive en decideret kattepine for EU. Ikke mindst fordi landets gradvise glidning i retning af autoritær nationalisme i sidste ende risikerer at dementere proeuropæiske argumenter om unionens civiliserede og demokratiserende effekt på sine medlemslande. Netop de selvsamme argumenter som ofte fremføres af stabilitetspagtens stærkeste tilhængere.
I denne uge indledte EU-Kommissionen derfor officiel proces mod Ungarn. EU ønsker ad rettens vej at tvinge Ungarn til at korrigere en række vidtrækkende forfatningsændringer, som strider mod fællesskabets demokratiske grundværdier. I særlig grad gælder bekymringen en række ungarske reformer af justitsvæsnet, persondataloven og ikke mindst den ungarske centralbank, hvis uafhængighed ifølge EU-politikere er truet.
Fra en kyniskanlagt synsvinkel kan man imidlertid hævde, at EU i løbet af eurokrisen har kastet idealerne om blød magt og småstaternes medindflydelse over bord. Man kunne gøre gældende, at EU med en stabilitetspagt, der i praksis indskriver forbud mod og bødestraf for ekspansiv finanspolitik i de enkelte medlemslandes nationale forfatninger ligesom Ungarn gør sig skyldig i at forveksle politik med jura og dermed undertrykker demokratiske grundværdier.
Man vil også kunne anføre, at indsættelsen af teknokraten og den tidligere EU-kommissær Mario Monti som italiensk premierminister er fundet sted uden skyggen af folkelig legitimation. Og man kan med en vis ret indvende, at EU’s reaktion på den daværende græske premierminister Papandreous forslag om en græsk folkeafstemning om betingelserne for en redningsplan langtfra udgør et overbevisende signal om, at EU for enhver pris vægter demokratiske afgørelser over politisk og økonomisk stabilitet. Som bekendt blev Papandreou på yderst kort tid overbevist af Angela Merkel om at trække sit forslag tilbage.
Alle disse eksempler er ikke ligefrem højhellige vidnesbyrd om unionens respekt for demokratiske grundværdier.
På trods afEU’s egne mangler kan kun de færreste iagttagere betvivle, at den ungarske ministerpræsident Viktor Orbán fra det højrepopulistiske parti Fidesz har et løsagtigt forhold til demokratiske idealer. For godt et år siden indførte han i ly af det ungarske EU-formandskab og den grasserende eurokrise en omstridt medielov, som vakte international kritik.
Siden har Orbán på kynisk vis talt sine europæiske kritikere efter munden, mens han er fortsat med at koncentrere stadig større dele af magten i sin egen lejr. Med et flertal på totredjedele i det ungarske parlament har Orban indført vidtrækkende forfatningsændringer, såkaldt kardinallovgivning, der i fremtiden kun kan rulles tilbage med et tilsvarende flertal. På godt et år har Orbans højrepopulistiske regering ad den vej vedtaget 320 love, der i praksis rodfæster regeringspartiet Fidesz’ nationalpopulistiske politik i den ungarske forfatning. Ikke ulig stabilitetspagten, der fremover vil udgøre et finanspolitisk imperativ i medlemsstaternes nationale budgetter.
I de seneste måneder har Orbán til stigende bekymring for tilhængere af finanspolitik efter tyske principper lagt væsentlig politisk pres på den ungarske centralbank, hvis monetære politik ifølge præsidenten er for tilbageholdende og for sparsommelig set i lyset af Ungarns kriseramte økonomi. Orbán ønsker en centralbank, der handler aktivt for at bringe Ungarn ud af den voksende gældskrise, som i øjeblikket tvinger ham til massive nedskæringer på de sociale ydelser. Dermed peger Orbans finanspolitik i den stik modsatte retning af de finanspolitiske retningslinjer, som især Tyskland har besunget siden eurokrisens udbrud.
I sinebestræbelser på at banke Orbán på plads har EU-Kommissionen sikret sig rygdækning fra Den Internationale Valutafond (IMF), der utvetydigt har signaleret, at det gældsplagede Ungarn må bøje sig for Bruxelles. Alternativt vil IMF tilbageholde støtte til Ungarn, hvilket vil få den ungarske forint til at falde yderligere, mens renterne på ungarske statsobligationer vil stige. Stillet over for dette valg forsikrede Orban, der onsdag talte sin sag i Europa-Parlamentet, at han er villig til at justere mindre detaljer ved de omstridte forfatningsændringer.
Det er imidlertid de færreste kendere af ungarsk indenrigspolitik, der regner med, at EU-processen i sidste ende vil have nogen mærkbar effekt på den demokratiske situation i Ungarn, hvor EU-kritik som regel betyder øget opbakning til regeringspartiet Fidesz og det højreekstreme Jobbik. Samtidig vil både EU-processen og den kommende stabilitetspagt med al sandsynlighed styrke den ungarske befolknings modvilje mod det europæiske fællesskab.
heeg

