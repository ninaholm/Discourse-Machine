Jeg knalder med din mand
Hvad ville der ske, hvis vi gjorde op med den naive forestilling om tosomhedens uovervindelige lykke? Alle de afsatte mænd, jeg i hemmelighed har knaldet på Amager Fælled, på hoteller, i biler og i saunaer, ville i hvert fald leve et mindre skamfuldt og mere ærligt liv
Hvordan ville det hele mon se ud, hvis seksualitetens eneste krav for udlevelse var lyst, og vi ikke skulle døje med tosomhedsforpligtigelsens morale? Så ville alle de utro leve et ærligere liv. Måske ville deres kærlighedsforhold se helt anderledes ud. Alle de afsatte mænd, jeg i hemmelighed har knaldet på Fælleden, på hoteller, i biler og saunaer rundt omkring, ville føle mindre skam, mere ærlighed og utvivlsomt have det sjovere, når vi alle kunne knalde for åbne døre, skriver Ulrik Frost.


 Der er så dejligt ude på Amager. Helt derude på Fælleden, hvor man står lige mellem de flotte københavnske spir på den ene side og Sverige, som man kan ane på den anden side af sundet. Derude er græsset grønt, og der er højt til loftet. Måske var det netop derfor, at en af mine nære venner havde sat mig i stævne der og ville slentre ad de små, skjulte stier.
Snakken faldt på hans kæreste, som han havde været sammen med i snart mange år. Selv om han elskede hende, følte han en overvældende klaustrofobi, han ikke vidste, hvordan han skulle undslippe. Pludselig førte fortvivlelsen hans læber i retningen af min mund, og jeg fik det inderligste, vådeste tungekys, jeg havde fået i flere år. Vi endte bag de tætte buske, hvor han fik afledt sin klaustrofobi for en stund, mens vi oplevede helt nye sider af vores venskab.
Da det efterfølgende stod klart, at han ingen intentioner havde om at fortælle sin kæreste om seancen, undrede jeg mig. Hvorfor ville han lade sin kæreste tro, de var monogame?
»Hvorfor skulle jeg ikke have lov til at opleve tosomhedens lykke?« svarede han.
Klaustrofobisk forhold
Engang troede jeg på den kærlighed, som man kan rette mod ét eneste menneske, og som indebærer eksklusivitet i nærmest alle livets forhold. Tanken om den eneste ene kunne gøre mig helt liderlig. Men ikke længere. Jeg har ganske enkelt knaldet med for mange ægtemænd, der ikke lever op til den tillid, som deres monogame forhold kræver. Og jeg er begyndt at forstå dem.
Den person, du kalder din kæreste, og måske senere ægtefælle, skal du knyttes til på alle tænkelige måder: Du skal dele dine inderste følelser med personen, dele økonomi, dele bolig, dele familie, dele venner, dele børn og dele vasketøj. Og som den sidste – men vigtigste – detalje skal du have et sundt, godt, frækt og stimulerende sexliv med personen livet igennem. Held og lykke!
Der er intet at sige til, at det kan føles en smule klaustrofobisk at indlade sig i sådan et forhold. Men i stedet for at snakke om, hvordan vi kan indrette os på måder, hvor kærligheden til dem, vi elsker, ikke fører til tillidsbrud, knalder vi udenom i et væk, samtidig med at vi opretholder illusionen om tosomhedens styrke for dem, der lever i den. Tosomhedsstrukturen er så indlejret i os, at vi ikke vil se forskel på kærlighed og sex. Men den konsekvente sammenblanding skader kærlighedsforholdene. I skyggen af den eksklusive kærlighed opstår nemlig utroskaben i form af hemmelige datingprofiler, skjulte cruising-ture og gemte sexfester. Hvilken ironi!
Kamp uden ende
Jagten på den person, man skal smeltes sammen med, starter tidligt. Selv børnehavebørn kan i uskyldighedens gennemhullede navn blive kærester, og som årene lægges til, intensiveres jagten. Senere vil alle byture, sammenkomster, møder, ja, selv en gåtur, have det formål at opsnappe potentielle livsfæller. Din omgangskreds vil spørge interesseret, men med et strøg af medlidenhed, hvordan det går på kærlighedsfronten. Du bliver hverken regnet for helstøbt, vellykket eller balanceret, hvis du render alene rundt.
Det er ikke så underligt, at vi bliver desperate og begynder at dømme, måle og veje helt fremmede mennesker i lyset af, om de mon kunne være en mulig for-ever-love. Men det er en kamp uden ende, hvor både seksualiteten og kærligheden lider nederlag.
For når vi dater, skal den gode sex føre til kærlighed, og når vi har fået kærligheden, forbliver den gode sex ikke nødvendigvis så god. Så ender det i valget mellem på den ene side: troskabens afholdenhed, hvor man indstiller sig på, at et godt sexliv er noget, der skal ’arbejdes på’ med kæresten og plottes i kalenderen hver onsdag aften, eller på den anden side: bruddet med den tosomhedsideologi, man har rettet ind efter, hvor man søger de liderlige, spontane, overvældende seksuelle oplevelser på Fælleden, som er det eneste sted, hvor græsset er grønt, og der er højt til loftet.
Åbne døre
»Trænger du til daddypik?« skrev en fyr til mig for lidt tid siden. En rigtig lækker mand på omkring de 50, med kone og børn og hele molevitten. »Jeg trænger altid til daddypik,« svarede jeg, men kunne alligevel ikke lade være med at spørge, hvad hans kone sagde til, at han inviterede en ung fyr på hotel. »Det ved hun ikke, og det skal hun heller ikke vide,« svarede han kontant.
Efter at vi havde knaldet, fortalte han, at han ikke havde haft sex med sin kone i mere end otte år. »Men jeg elsker hende stadig,« pointerede han, før han gik og lukkede døren bag sig.
I tosomhedens velsignede navn fortrænger vi, at det er en samlivsform, der vil kontrollere både seksualiteten og kærligheden. På bedste monogame facon skal du elske ideen om tosomhed og rette din seksualitet og din kærlighed mod dette ideal. Men er det ikke pudsigt, at så mange mennesker kun på overfladen lever op til tosomheden, samtidig med at de knalder udenom og på den måde forbryder sig mod det ideal, de foregiver at leve efter?
Hvor længe kan denne tosomhedsideologi holde stand mod den frie seksualitet og den frie kærlighed, hvor relationer ikke bygges på forældede idealer, men på de bånd mennesker føler instinktivt imellem sig? Tosomheden er en kærlighedsformel, som hungrer efter nye grundstoffer.
Hvordan ville det hele mon se ud, hvis seksualitetens eneste krav for udlevelse var lyst, og vi ikke skulle døje med tosomhedsforpligtigelsens morale? Så ville alle de utro leve et ærligere liv. Måske ville deres kærlighedsforhold se helt anderledes ud. Alle de afsatte mænd, jeg i hemmelighed har knaldet på Fælleden, på hoteller, i biler og saunaer rundt omkring, ville føle mindre skam, mere ærlighed og utvivlsomt have det sjovere, når vi alle kunne knalde for åbne døre.
Lyt til Blixen
Alligevel vil det blive anset for et enormt tillidsbrud, hvis tanken om udenomsknalderi skulle strejfe dig. Overalt vil du høre fordømmelse, hvis du fortæller om din drift mod andre end din partner. Vores kærlighedsregime er indstillet på tosomhedens uovervindelige lykke – den tosomhed, som kræver eksklusivitet i både kærlighedslivet og sexlivet. Vi anser dem nærmest som forudsætninger for hinanden.
Men kærligheden til ét menneske behøver ikke lide under en seksuel drift mod en anden. Praktisk talt kan seksuallivet involvere alle mulige mennesker, og de erfaringer, man gør sig der, behøver ikke være eksklusive. Hvad er så nødvendigheden i at leve eksklusivt? Både kærlighed og sex fortjener at blive sat fri. Kærligheden behøver hverken sex eller seksuel eksklusivitet for at blomstre vildt og stort, ligesom seksualiteten ikke bør reduceres til kærlighedens støttefod.
»Det er hyklerisk, overfladisk og umoralsk, det er i det hele et skævt og urimeligt forhold, at forsøge at idealisere et kærlighedsforhold med love og formler fra de idealer, som ikke mere er idealer og ikke mere har noget virkeligt liv,« skrev Blixen i 1923-24, da hun sad i Afrika og grublede over det moderne ægteskab. Og selv om vi i årtier har kendt til umulighederne i det projekt, vi alle er indpodet til at efterstræbe, bliver vi ved med at jagte lykken i tosomhedens lænker – den lykke, der indskrænker, begrænser, splitter, svigter og tvinger så mange ud på Fælleden. Den lykke vil jeg i hvert fald ikke efterstræbe.
Ulrik Frost er studerende

