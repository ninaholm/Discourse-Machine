Langsommere mode, tak
Modebranchen er vist inspireret af OL’s ’hurtigere, højere og stærkere’. Der produceres mere og mere tøj, der bliver stadigt billigere, og modeskift foregår hurtigere og hurtigere... 


  
Modebranchen er vist inspireret af OL’s ’hurtigere, højere og stærkere’. Der produceres mere og mere tøj, der bliver stadigt billigere, og modeskift foregår hurtigere og hurtigere. Vel snakkes der om bæredygtighed, NICE-kriterier (Information 7. august), men det kniber med konkrete anvisninger.
Hvis man skal gå konsekvent til værks, og faktisk følge Brundtlands oprindelige definition af bæredygtighed, skal tøjproduktionen foregå sådan, at fremtidige forbrugere er sikret den samme mulighed for forbrug. Og det er produktionen så langtfra:
Halvdelen af tekstilfibrene er baseret på olie, der ikke er bæredygtigt, da lagrene er ved at slippe op. Brugen af polyester og acryl skal derfor udfases. Organiske tekstilfibre, dvs. bomuld, hør, hamp, bambus m.m. skal dyrkes økologisk, så der ikke tilføres kunstgødning og pesticider, som er gift for jorden. Det sker kun for maks. 5 procent af fibrene.
Bomuld er den mest udbredte organiske fibre, men desværre også den, der bruger allermest jord og vand, som ellers kunne anvendes til dyrkning af fødevarer. Hamp og hør er mere nøjsomme planter. Forarbejdning af tekstilfibrene foregår med et utal af skadelige kemikalier for at blege, blødgøre og farve. Under disse processer bruges store mængder vand, som sjældent renses ordentligt.
De hurtige modeskift kræver flytransport og lageret af gårsdagens mode kasseres til stor skade uden videre tanke på miljøet.
Overhold danske standarder
Social bæredygtighed, dvs. ordentlige løn- og arbejdsforhold sikrer derimod arbejderen/bonden og dennes familie en ’leveløn’ og et arbejdsmiljø uden fare for helbredet. Mange tror, at bæredygtighed vil blive for dyrt, men økologisk dyrkning og fair trade-vilkår er kun dyre, så længe det foregår i en lille niche. Hvis de store tøjfirmaer tog opgaven seriøst, kunne de udnytte stordriftsfordele, og tøjet ville højst koste 4-7 procent mere end i dag.
Til forbrugerne er bare at sige: Køb mindre tøj, brug det længere tid, vask mindre og hæng ud i frisk luft i stedet, undgå tørretumbler. Bliver det falmet og slidt, kan man selv farve det igen og sy et par lapper på.
Moralen er: Erstat ’Mere, billigere og hurtigere’ med ’mindre og langsommere’. Men er det realistisk i en kapitalistisk tøjbranche?

