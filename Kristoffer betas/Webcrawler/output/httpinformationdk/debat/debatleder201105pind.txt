Pinds principløshed



 Venstre, Danmarks liberale parti, er faret vild i sit erklærede menneskesyn. Vi iler derfor med ihukommelse fra partiets principprogram:
»Der skal gælde en ubrydelig respekt for det enkelte menneskes integritet ... Lovene skal værne om borgernes retssikkerhed og beskytte mod vilkårlighed.«
Hvordan kan Søren Pind forene disse honette principper med sit lovforslag om at undtage borgere fra udvalgte lande fra indvandringsprøven ved familiesammenføringer? Forslagets manglende respekt for det enkelte menneske, svigtende retssikkerhed og totale vilkårlighed efter fødested fortæller, at regeringens udlændingepolitik er drevet så langt ud, at Venstres eget principprogram dementeres. Måske er det årsagen til, at partikollega i Bruxelles, Jens Rohde, her på siden bebuder, at han vil konsultere EU-Kommissionen, så Pind »kan være på sikker grund«.
Tør vi håbe, at Søren Pind har større respekt for sit partis liberale principper, end han i denne uge viste Justitsministeriets embedsmænd? De har rejst »betydelig tvivl« om Pinds lovforslag. Der er formentlig tale om brud på menneskerettighedernes forbud mod diskrimination, lyder vurderingen.
Vissevasse, siger Søren Pind, og beskylder embedsmændene for at have haft »et bestemt syn på udlændingepolitikken« i 10 år. Altså er de i hans udlægning politiserende embedsmænd, der bestandigt bremser for flertallets udlændingepolitik. Er det tilfældet, tør vi slet ikke tænke på, hvor vi havde været uden dem. Pinds anklager er både uforskammede og ubegrundede, og vidner mest om hans syn på juridisk faglighed som en irriterende forstyrrelse.
For at legitimere sit lovforslag har Søren Pind ydermere henvist til en lignende praksis i Holland. Men netop nu er Holland underkastet en sag om diskrimination ved EU-Domstolen, hvilket Søren Pind først efterfølgende har erkendt over for Folketinget. Hvad Pind kalder »positiv særbehandling«, er selvfølgelig ægte, uforfalsket diskrimination. I stedet for at fortsætte sin forgængers manipulationer burde Søren Pind bruge denne weekend på at genopfriske Venstres erklærede menneskesyn og indrette sin politik derefter. På mandag kan han passende give embedsmændene i Justitsministeriet en uforbeholden undskyldning.

