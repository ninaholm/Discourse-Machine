Tak, OPEC



Se nøje på grafen på denne side. Det kunne være et spejlbillede af olieprisens himmelflugt som beskrevet i tirsdagsavisen. Fra omkring 15 dollar pr. tønde for et årti siden til næsten 104 dollar i mandags. Men grafen viser noget helt andet. Den viser udbredelsen af sommerhavisen i Polarhavet, som den har udviklet sig de seneste tre årtier. År for år en stedse kraftigere afsmeltning i sommermånederne, en trend som længe har foruroliget forskerne og fået dem til at advare mod den fortsatte globale opvarmning. Det store chok - se grafens slutpunkt - kom imidlertid i september sidste år, da isens udbredelse omkring Nordpolen pludselig styrtdykkede til 23 pct. mindre end i det hidtidige rekordår, 2005. "Havisdækket er i en nedadgående spiral og kan have passeret 'the point of no return'," lød alarmmeldingen fra Mark Serreze, seniorforsker ved US National Snow and Ice Data Center. Han og hans kolleger forudså, at hele Det Arktiske Hav kan være sommer-isfrit i 2030, 70 år tidligere end forudsagt af FN's klimapanel. Senere sidste år fremlagde kollegaen Wieslaw Maslowski, Naval Postgraduate School i Monterey, Californien, nye modelstudier, der peger på, at Polarhavet kan blive isfrit allerede om fem-seks år.I Informations mandagsudgave var det så den fremtrædende norske is- og klimaforsker Olav Orheim, chef for det Internationale Polarårs norske sekretariat, der spåede, at den østlige del af Polarhavet mellem Nordpolen og Sibirien allerede til sommer vil blive isfrit. For første gang kan der blive tale om uhindret sejlads helt fra Nordvestpassagen mellem Sibirien og Alaska og ned til nordiske farvande. Orheim beskrev som Serreze den onde cirkel: Kraftig sommersmeltning betyder mindre isdannelse gennem vinteren, som betyder større sandsynlighed for endnu mere afsmeltning næste sommer, som... Samt den anden selvforstærkende mekanisme: Issmeltning i Arktis øger havets varmeoptagelse, som øger lufttemperaturen, som forstærker afsmeltningen, som... Denne opvarmning vil også accelerere afsmeltningen af Grønlands indlandsis, der allerede foregår i et tempo, som chokerer forskerne. Smelter indlandsisen, vil det på sigt få verdenshavene til at stige seks meter.'Så fat det dog', får man lyst til at udbryde. Længst mod nord er en dramatisk, selvforstærkende og skæbnesvanger klimaproces i gang, som fordrer øjeblikkelig politisk handling. EU optræder på verdensscenen med et budskab om, at vi ifølge FN's klimapanel har 10-15 år til at stoppe CO2-udledningernes vækst, men det er et budskab, som ikke kan genfindes i panelets rapporter. Her tales der tværtimod om en deadline senest i 2015, dvs. om højst syv år. Og nu lyder forskermeldingerne altså, at selv klimapanelet undervurderer tidspresset, fordi man ikke har forudset hastigheden af bl.a. de nedadgående spiraler mod nord."De politikere, der sidder med ansvaret for at forsøge at bremse processen, har på ingen måde taget budskabet til sig," sagde Olav Orheim i mandagsavisen.Det gælder i stort som i småt. Hvorfor skal f.eks. Connie Hedegaards nye klimakommission - med flere glimrende navne, men mangel på energiplanlæggere og -praktikere - have to år at arbejde i, når man ser på de enorme vidensmængder om både klima og energi, der allerede foreligger? Hvorfor skal EU-landene bruge et år eller mere på at slås om det nye interne klimamål, der på forhånd er for uambitiøst?Det er fristende at søge trøst i kurven over olieprisens stigning. Det forhold, at nye oliekilder ikke længere kan matche kombinationen af stigende efterspørgsel og eksisterende kilders udtømning, presser prisen stadig længere op. Til 120 dollar inden et halvt år, spåede De Forenede Emiraters oliedirektør, Peter Barker-Homek, tirsdag. Måske til 200 dollar i 2011 siger EU's energikommissær, Andris Piebalgs. Og dét kan være mekanismen, der mere effektivt end fodslæbende politiske processer kan befordre skiftet til vedvarende energi og effektiv energianvendelse. For hver dollar olien bliver dyrere - gas og kul følger automatisk med op - øges konkurrencedygtigheden af de bæredygtige, klimaneutrale teknologier. Derfor bør man takke OPEC's olieministre for, at de på deres møde i Wien i går afviste pres fra bl.a. USA om at skrue op for oliehanerne. Jo mere OPEC strammer hanerne, jo højere oliepriser, jo bedre for det globale klima.Nogle fagfolk hævder, at omkostningerne ved at finde ny olie i små og spredte forekomster er blevet så høj, at olieselskaberne i stigende grad vælger at bruge milliarderne til andre formål. Det ville være den allerlykkeligste udvikling. BP's 'risikomanager' indtil for nylig, Jan-Peter Onstwedder, har beregnet, at selskaberne allerede har identificeret betydeligt større reserver, end klimaet kan bære afbrændingen af, hvorfor de passende kan spare de 50 mia. dollar årligt, som trods alt stadig bruges på efterforskning.Når det gælder det smeltende Arktis, er markedets logik og bitre ironi dog formentlig, at kombinationen af isfrie, tilgængelige farvande og stigende oliepriser vil friste olieselskaberne til her at søge den sidste olie, hvis afbrænding kan sikre endnu mere issmeltning.
