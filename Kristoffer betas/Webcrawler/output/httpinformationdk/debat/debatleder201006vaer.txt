Værdikæmperne falder



 »Værdierne er enormt vigtige, og der skal bare én lille begivenhed til at antænde debatten igen.«
Naser Khader (K)
Det har været skrevet adskillige gange ikke mindst på denne plads, at den politiske dagsorden står over for et markant paradigmeskifte. Den verdensomspændende økonomiske krise har sat sit store præg og skubbet tidligere dagsordner i baggrunden. Tydeligst kom det til udtryk i den hollandske valgkamp, som netop er overstået, hvor provokatøren og lederen af Frihedspartiet, Geert Wilders, ikke har fået den opmærksomhed, som han var spået, og som han tidligere har haft. Valgkampen i Holland har derimod koncentreret sig om økonomi og atter økonomi, spareplaner, arbejdsløshed og kriseindgreb. Og imens har Wilders haft meget svært ved at komme igennem med sine budskaber om indvandrere og indvandring. Wilders stod tidligere til at kunne sætte sig på premierministerposten efter valget i går. Sådan så det i går ikke ud til at gå.
Herhjemme er billedet det samme. Værdikæmperne og opmærksomheden omkring dem falder en for en. Karen Jespersen, Naser Khader med flere. Og Dansk Folkeparti er i den seneste meningsmåling helt nede på omkring syv procent af vælgerne. For blot et halvt år siden var en vægtig del af den gængse politiske analyse, at statsminister Lars Løkke Rasmussen (V), hvis han kom i knibe, og vælgerne svigtede frem mod næste valg, ville kunne trække udlændingekortet. Som ved tidligere valg ville han kunne sætte damp under en debat om truede danske værdier, indvandreres kriminalitet, religiøs undertrykkelse af frihedsrettigheder eller lignende.
Men den mulighed foreligger ikke længere. Den type emner skaber ikke længere de store overskrifter og trætheden over de værdimæssige diskussioner har taget til i styrke over det seneste år.
En oplagt sag, som tidligere ville have trukket store overskrifter og fået debattører af enhver afskygning frem på banen, er det helt urimelige angreb på popsangeren Medina. Under en udendørs koncert i Ishøj i lørdags kastede en gruppe indvandrerdrenge en byge af æg efter hende på scenen. Angiveligt fordi hun er letpåklædt og synger om at strippe. Medina er som bekendt også navnet på en af Islams to hellige byer. Sagen er blevet dækket af medierne med berettiget harme, men bliver i dag ikke til ugers uforsonlig debat om muslimers forhold til kvinder.
I et interview i dagens avis siger Naser Khader, at det er den slags, der truer den danske sammenhængskraft. Vist er det groft og forkasteligt, men det er måske at bruge lidt for store ord. Han agter nu - sammen med en ny- oprettet tænketank - at mane til kamp for værdierne. En anden sag, som Information bringer i dag, om et svensk museum, der er helt rundt på gulvet over nogle provokerende fotografier, viser, at værdikampen lever - i hvert fald i Sverige, men heller ikke den sag vil sætte nogen dagsorden i længere tid.
Om den meget ophidsede og uforsonlige indvandrerdebat kan vende tilbage, kan det være svært at spå om, men skal man gøre status over 10 års værdidebat, så er der meget, som har ændret sig. Den meget polariserede debat har fundet nogle konsensuspunkter, som betyder, at der i dag er langt flere nuancer og mere pragmatisme i debatten. Ikke at outrerede udfald på begge sider ikke stadig finder sted, men de får ikke længere den store opmærksomhed.
I dag ved vi, at de indvandrere, der kommer til Danmark, og deres efterkommere er vidt forskellige, og at det ikke giver mening at skære alle indvandrere over én kam - anden, tredje og syvende generation. Vi ved, at der er kræfter, som fundamentalt afviser de frihedsbegreber og demokratiske normer, som Danmark bygger på, men de opfattes ikke som nogen demokratisk trussel. De kan lokaliseres og  isoleres og bekæmpes med ord. Og de, der føler trang til at gå videre end ord, bliver mødt af en hård hånd og et  forhøjet terrorberedskab.
For Dansk Folkeparti har det været svært at skifte over til den nye dagsorden. Partiet vil i den økonomiske politik gerne kunne fortsætte med at være beskyttere af de mindrebemidlede i samfundet. Derfor er de blevet hårdt ramt af den fordelingspolitiske dagorden, som Socialdemokraterne og SF har kørt. Det er den, der kører på, at skattelettelserne er givet til de rigeste, og nu skal de arbejdsløse og børne- familierne betale.
At det er en meget selektiv fremstilling af regeringens politik, har Dansk Folkeparti haft svært ved at trænge igennem med. Derfor skaber det nye paradigme uro i den borgerlige lejr. Økonomien skal rettes op, og det kan ikke undgåes, at det også kommer til at gå ud over de svageste grupper. Derfor må der i Dansk Folkeparti være overvejelser i gang om, hvordan man kan bryde med regeringen. Men det sker næppe på denne side af et valg.

