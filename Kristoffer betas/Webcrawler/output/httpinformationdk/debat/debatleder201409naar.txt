Når vi taler om kultur
LEDER


 Der var engang, hvor de plyssede sæder i Det Kongelige Teater kun blev slidt af det bedre borgerskab, som til gengæld var sjældne gæster ved rockkoncerter og musicals. Men der er sket noget med vores kulturforbrug de seneste år: Vores smag er blevet bredere, mere sammensat, og de gamle skel mellem finkultur og lavkultur har forandret sig. Men det betyder ikke, at de er forsvundet.
Som Information i går kunne fortælle, viser klassesamfundet sig stadig i vores kulturforbrug –men nu på en ny måde: I takt med at finkulturen har mistet værdi som klassemarkør, er evnen til at transformere kulturelle oplevelser til intellektuelle erkendelser blevet elitens nye særkende. En sociolog sagde det på denne måde i gårsdagens avis: Det er muligt, at kulturelitens smag ikke længere er ’fin’, men det betyder ikke, at den er holdt op med at være ekskluderende.
Der bliver stadig trukket grænser – men hvor grænserne førhen udelukkende var defineret af indholdet af vores kulturforbrug, er de nu i højere grad defineret af vores evne til at fortolke vores eget kulturforbrug. Med andre ord: Det er ikke længere så afgørende, hvad man ser, hører, læser og smager. Det er mere afgørende, hvordan man taler om det, man ser, hører, læser og smager.
Det er der mindst to ting at sige om: På den ene side kan omfavnelsen af den brede kultur ses som en tiltrængt bestræbelse på at bygge bro mellem popkultur og akademia. På den anden side kan intellektualiseringen af populærkulturen også tjene som en nedladende strategi til at hævde sig selv på andres bekostning.
Man kan bruge sine analytiske evner til bedre at forstå den popkultur, som konstant folder sig ud rundt om os. Eller man kan bruge sine evner til at slå andre oven i hovedet. Det er et valg, vi hver især træffer. Derimod kan vi ikke vælge, om vi vil være en del af et klassesamfund. Det er vi. Klasserne sidder hele tiden i os og taler igennem os. Også når vi taler om kultur.

