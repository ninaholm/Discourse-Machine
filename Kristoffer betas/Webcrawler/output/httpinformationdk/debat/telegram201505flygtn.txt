Flygtningedebat skaber krise hos norsk regeringsparti
Fremskrittspartiet bør forlade regeringen, hvis der kommer 10.000 syriske flygtninge til landet, mener bagland


 Det store antal syriske flygtninge er på vej til at skabe krise i den norske regering, som består af Høyre og Fremskrittspartiet.
Et flertal i Stortinget uden om regeringen vil muligvis sikre, at Norge skal tage imod 10.000 syriske kvoteflygtninge.
Men hvis det sker, skal Fremskrittspartiet trække sig ud af regeringen, mener dele af partiets bagland, der vil fremsætte det som et resolutionsforslag på partiets landsmøde, der finder sted i Oslo denne weekend, skriver NTB.
- Hvis et flertal i Stortinget tvinger regeringen til at gennemføre et sådant forslag, må Fremskrittspartiet tage de politiske konsekvenser af det. Det vil være umuligt at fortsætte i regering på dette grundlag, står der at læse i resolutionsforslaget, som tre lokalafdelinger står bag.
Regeringen i Norge henter sit parlamentariske flertal hos Venstre og Kristelig Folkeparti, og det er disse partier, der kan bringe regeringen i mindretal.
- Hvis det sker, skal det have konsekvenser. Fremskrittspartiet kan ikke acceptere, at regeringen bidrager til, at et flertal i Stortinget bestemmer, at vi skal modtage yderligere 10.000 flygtninge fra Syrien, hedder det endvidere i forslaget.

Arbeiderpartiet, Venstre, Senterpartiet og De Grønne står allerede bag forslaget om at huse flere syriske flygtninge. I den kommende weekend tager Kristelig Folkeparti stilling på sit landsmøde.
Budskabet om at åbne op for flere flygtninge prægede den tale, som lederen af de norske socialdemokrater, Jonas Gahr Støre, holdt 1. maj.
Han opfordrede samtidig til international solidaritet og vil have Danmark og de andre EU-lande til at sikre en mere solidarisk fordeling af flygtninge.
Arbeiderpartiets forslag om at åbne for de 10.000 ekstra kvoteflygtninge over to år skal i den kommende tid behandles i Stortinget.
Over 40 procent af nordmændene har i lang tid bakket op om Arbeiderpartiet i meningsmålingerne, men i en spritny måling, som Dagens Næringsliv bringer i lørdagsavisen, står partiet til en tilbagegang på hele 5,7 procentpoint i forhold til den seneste måling.
Målingen er foretaget, efter at partiet har vedtaget sin nye politik på flygtningeområdet.
