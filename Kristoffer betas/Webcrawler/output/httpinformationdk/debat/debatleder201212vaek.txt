Efter væksten, efter Vesten



 Det gode ved efterretningstjenester er, at de er nøgterne. De beskriver virkeligheden, som den er, råt for usødet, så deres politiske opdragsgivere rustes bedst muligt til at håndtere udfordringerne.
I USA har de ikke én efterretningstjeneste, men ca. 16, og de har samlet deres fælles analytiske ekspertise i det, der hedder National Intelligence Council (NIC). NIC udgiver hvert fjerde år en diger rapport om, hvor den globale udvikling bevæger sig hen, og i denne uge kom den seneste: Global Trends 2030. Den er en øjenåbner.
Meget i denne verden er ikke til at forudsige, fastslår NIC – uventede epidemier, klimatiske amokløb, oprør fra Kinas middelklasse, geomagnetiske solstorme, regimeskift i Iran etc. – men noget er: USA og Europas deroute.
Frem for traditionel politisk retorik om the greatest nation on Earth konstaterer NIC usentimentalt, at »USA’s (og Vestens) relative nedtur i forhold til stater på vej op er uundgåelig.«
Inden 2030 vil Kina ifølge rapporten overhale USA og blive verdens største økonomi. I 2030 »vil Asien have overhalet Nordamerika og Europa tilsammen, når det gælder global magt opgjort via BNP, befolkningsstørrelse, militærudgifter og teknologiske investeringer.«
»Vestens historiske opstigning siden 1750 vil vende, Asiens tyngde i den globale økonomi vil blive genskabt,« konstateres det.
Hvor Kina, Indien og andre nye vækstøkonomier således har fordel af en ung befolkning, nye middelklasser med stærk appetit på forbedringer, store valutaoverskud og høj produktivitet, er USA og Europa ifølge NIC karakteriseret ved aldrende befolkninger, skrumpende arbejdsstyrke, tiltagende mætning af behov, betydelig gæld og lav produktivitetsvækst.
Til denne globale magtforskydning fra Vest til Øst kommer det pres, der fremover hviler på alle lande i form af tiltagende knaphed på råstoffer, vand og miljømæssigt råderum.
»Behovet for fødevarer, vand og energi vil vokse med henholdsvis omkring 35, 40 og 50 pct. på grund af den globale befolkningsvækst og den voksende middelklasses forbrugsmønster. Klimaændringer vil forværre udsigterne for disse kritiske ressourcers tilgængelighed,« skriver NIC, der bl.a. oplyser, at at »verden har forbrugt flere fødevarer, end den har produceret, i syv af de seneste otte år.«
Nøglespørgsmålet for NIC er, om disse globale omvæltninger og den tiltagende usikkerhed om alting »vil resultere i et globalt sammenbrud og kollaps, eller om en udvikling af flere vækstcentre vil føre til øget livskraft.«
Summen af kloge hoveder hos de amerikanske efterretningstjenester besvarer ikke spørgsmålet. Men besvares skal det jo, og derfor må andre forsøge sig.
I lyset af nu et halvt århundrede med faldende økonomiske vækstrater i i-landene er det mere end tvivlsomt, om vejen frem er en stedse mere indædt, desperat og antagelig udsigtsløs konkurrence med Kina og Co. om det tilbageværende globale vækstpotentiale. Svaret skal snarere søges i det begreb, NIC blot antyder: Resilience. Ifølge encyklopædien betyder det ’en særlig modstandskraft’, der gør, at nogle klarer sig godt trods risikable livsbetingelser. Robusthed og modstandsdygtighed er nok de bedste danske ord.
At opbygge en ny økonomi, der er robust og modstandsdygtig over for en tumultarisk, krisehærget, konfliktpræget og økologisk presset globaløkonomi handler om at blive mere selvberoende. Om at blive uafhængig af fossil energi, om ressourceeffektivisering, om lukkede stofkredsløb, om lokalisering af fødevare- og anden produktion, om mindre afhængighed af pengestrømme via mere frivilligt arbejde og bytteøkonomi. Kort sagt, om at gøre vestlige økonomier, der snart har udtømt deres vækstpotentiale, i stand til alligevel at fungere, alt imens udviklingsøkonomer med vækstbehov og -kapacitet vokser færdigt.
Der er brudstykker til en sådan resilience-økonomi i Danmarks plan om at blive fossilfri (ikke i Danmarks nordsøeventyr), i vuggetilvugge-initiativerne i erhvervslivet, i økologisk jordbrug, i den britisk inspirerede Transition Town-bevægelse, i de nye takter fra Occupy-bevægelsen som beskrevet i dagens avis. Hvad, der mangler, er regeringer, som formulerer samlede politisk-økonomiske strategier for omstillingen til det modstandsdygtige samfund.

