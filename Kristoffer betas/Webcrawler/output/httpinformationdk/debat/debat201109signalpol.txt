Signalpolitik - en af tidens svøber
'Vi vil hermed sende et signal om ...' Hvor hører vi det tit. Fra begge sider i Folketinget. Også i den valgkamp, som nærmer sig sin afslutning. Lad os derfor 'tage dem på ordet' og analysere, hvad de der signaler så i bund og grund egentligt rummer


 De tydeligste signaler om forandring kommer fra den røde blok. Men jeg har meget svært ved at stole på dem. Desværre, for forandring er lige præcis, hvad vi har brug for.
For det første er der den rystende personlige usikkerhed, som rødblokkens leder gør alt for at skjule ved altid at stolpre rundt i nogle stylter af sko. Én ting er, at hun på langt sigt ødelægger sine fødder. Det rager sådan set ikke nogen andre. Men grunden til, at hun på den måde 'lyver' sig otte-ti centimeter højere, er bestemt ikke noget privat anliggende. Er det for ikke at gå rundt og skulle 'se op' til politiske med- og modspillere, fordi hun så ville føle sig ydmyget og mindreværdig? Den halve snes centimeter skal nok bidrage til at få den blå bloks leder til at fremstå som en lavstammet mandsling, der må prøve at matche modstanderen ved at øge sit body mass index f.eks. ved at indtage den ene 'fadbamse' efter den anden ...
Primitiv tankegang ... hos mig? Jamen, så kom med en bedre forklaring på dette helt basale signal, som der er psykologisk dækning for.
For det andet er der de sidste tre-fire års skred i S og SF's holdninger på en række politikområder. Tydeligst i 'værdipolitikken'. Hele raden af faste politiske kommentatorer har kloget sig om, at kriteriet for regeringsduelighed er: stram op, op, op og væk med alle levn af den 'gamle pladderhumanisme'. Det har de to partiers top i den grad taget til sig, at det eneste håb om at afslutte et årtis amokløb, efterhånden hviler på RV og Enhedslisten.
Men den suveræne mester i signalpolitik er blå blok, og da VKO jo siden 2001 har haft flertallet, har det sat markant præg på det danske samfund.
I stedet for tidligere tiders møjsommelige arbejde med lovforberedende udvalg, betænkninger, udkast til lovforslag, høringer af organisationer, foreninger mv. uden for Christiansborg og Slotsholmen op til vedtagelserne i Folketinget er hovedparten af lovændringerne blevet gennemført med lynets hast uden omtanke og fornøden omhu. Enten på grund af massiv medieomtale af spektakulære sager og politisk ønske om at vise 'handlekraft og folkelighed' eller som betaling til DF for finanslovaftaler.
Et eksempel er de utallige stramninger af straffene for den ene forbrydelse efter den anden. Altid stykkevis og delt. Aldrig med overvejelse om indbyrdes sammenhænge eller om i stedet at satse på en forebyggende indsats.
Og så er der udhulingen af almindelige borgeres retssikkerhed under påskud at ville 'bekæmpe terror'.
Manglende kvalitet
Et tredje eksempel er udlændingeloven. Den står i dag som et monstrum af en skamstøtte over dansk lovgivnings manglende kvalitet. Helt uanset politisk holdning i øvrigt til spørgsmålet om en liberal eller en stram udlændingepolitik.
I perioden 1983 til 1989 blev loven ændret tre gange, dvs. knap hvert andet år. Fra 1990 til 2001 25 gange, dvs. godt to gange om året og fra 2002 til i dag 76 gange, dvs. næsten otte gange om året. Loven er nu et vildnis af uoverskuelighed.
Iflg. Justitsministeriets vejledning fra 2005 om god lovgivningsskik er det lettere at tilegne sig kortfattede paragraffer og stykker, og en paragraf bør sjældent omfatte mere end 3-4 stykker. Derved tilgodeses de to afgørende hensyn til good governance, gennemsigtighed og forudsigelighed. Det er i samfundets overordnede interesse, at borgerne ved, hvad de har at rette sig efter. Så er chancen for hensigtsmæssig påvirkning af deres adfærd langt større. Og borgernes retssikkerhed forøges naturligvis i samme omfang.
Udlændingelovens regler om opholdstilladelse står i § 9. Den har 8 litreringer, dvs. § 9 a, 9 b osv. til og med § 9 h. I hver er der et meget stort antal stykker. Flest i § 9 selv med 31 ...!
Fra Retspolitisk Forening har vi i alle høringssvar til Integrationsministeriet de sidste fem år påpeget disse skavanker og også sendt kopi til statsministeren og Folketingets formand. Men uden nogen reaktion. P1 bad mig her under valgkampen at udfordre justitsministeren for åben mikrofon på bl.a. dette makværk, men han 'takkede nej' ...!
I stedet tonser valgkampen videre med 'signalerne'. De største massemedier, kandidater, spindoktorer og professionelle kommentatorer føjter rundt i et uværdigt mummespil af dimensioner, hvor jagten på de to blok- lederes hæsblæsende udmeldinger og den totale fokusering på, hvem der bliver statsminister, i sin overdrevne forenkling tager livet af mangfoldighed, principper og ideologier.
Politikerlede, folkestyre i krise ... ja, i den grad.
Bjørn Elmquist er advokat og tidligere medlem af Folketinget for Venstre og Radikale Venstre (1978-98)

