Skattemoral



 Skattesvig er ikke et marginalt problem. I Frankrig har temaet domineret det første år af François Hollandes præsidentperiode. Først meddelte rigmænd som skuespilleren Gérard Depardieu, at de ville forlade landet som følge af den socialistiske regerings millionærskat. Og nu har budgetminister Jérôme Cahuzac efter afsløringer i webavisen Mediapart måttet indrømme, at han i 1992 åbnede en schweizisk bankkonto for at undgå at blive beskattet i hjemlandet. Hollande har forsøgt at isolere sagen ved at udtale, at ministeren har begået »personlige, moralske fejltagelser«.
Men oplysningerne om tusindvis af konti i skattely, som International Consortium of Investigative Journalists har bearbejdet og publiceret i bl.a. Information, peger på et mere generelt problem. Ifølge Den Internationale Valutafond svarer det beløb, som passerer gennem lande med lemfældig kontrol og systematisk hemmelighedskræmmeri, til en tredjedel af verdensøkonomien: »Så snart penge krydser landegrænser, hersker jungleloven,« hævder den franske undersøgelsesdommer Renaud Van Ruymbeke.
De sociale problemer, som skatteunddragelsen medfører, er indlysende: Regeringerne bliver tvunget til at beskatte de almindelige borgere hårdere for at kompensere for manglende indtægter. I krisetider bliver dette problem kun større. Muligheden for at skjule store formuer indebærer også en risiko for sammenblanding af legale og illegale midler og dermed for politisk korruption. Skatteunddragelse er selve forudsætningen for at skabe de formuer, der kan anvendes til bestikkelse af politikere. Så uden en effektiv kamp mod skattesvig og oversøiske skattely, som velhavere og virksomheder anvender systematisk, giver en progressiv socialpolitik ingen mening. Derfor er skatteunddragelse ikke blot et moralsk problem, men også et centralt og globalt samfundsproblem. 

