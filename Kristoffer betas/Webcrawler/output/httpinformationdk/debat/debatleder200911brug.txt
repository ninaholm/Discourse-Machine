Brugerbetaling
Politikere fra alle  sider af folketingssalen, diverse fagforbud og studenterorganisationer har de seneste dage haft travlt med at tage størst mulig afstand fra økonomiprofessor Nina Smiths forslag om at indføre betalingsuddannelser på kandidatdelen af de danske universiteter


 Politikere fra alle  sider af folketingssalen, diverse fagforbud og studenterorganisationer har de seneste dage haft travlt med at tage størst mulig afstand fra økonomiprofessor Nina Smiths forslag om at indføre betalingsuddannelser på kandidatdelen af de danske universiteter. Den slags forslag er nemlig ikke populære blandt befolkningen og dermed de potentielle vælgere og medlemmer. At argumentere for betalingsuddannelser er omtrent lige så upopulært som at foreslå forringelser i efterlønnen. Men der kan ikke desto mindre være økonomiske argumenter, der taler for. Ganske som da Skattekommissionen tidligere på året anbefalede forringelser i SU'en, er økonomernes væsentligste argument, at det nuværende system skaber social ulighed forstået på den måde, at den ufaglærte butiksassistent finansierer lægesønnens medicinuddannelse. Det gode ved systemet er, at alle - uanset økonomiske forhold - har mulighed for at tage en uddannelse. Desuden er det selvsagt tanken, at lægesønnen efterfølgende betaler sin uddannelse gennem skatten. Men den form for statsfinansiering af uddannelser er truet. Folk kan i stigende grad tage uddannelser og arbejde i udlandet, og hvis en nyuddannet dansk læge flytter til USA, hænger de tilbageblivende skatteydere på regningen.
Desuden lyder argumentet, at de studerende vil stille større krav til undervisningen, hvis de selv betaler for den, hvilket kan føre til en tiltrængt forhøjelse af niveauet på universiteterne. Og holder man ordningen til at omhandle kandidatuddannelserne, så vil det ifølge de økonomiske eksperter, der udtaler sig i dagens avis, ikke have betydning for studerende fra de socialt dårligt stillede familier. Har man først fået en bachelor, så bliver man også kandidat  - uanset den sociale arv. Og brugerbetaling på den sidste del af uddannelsen vil næppe skræmme nogen væk, når man kan se målet og de tilsvarende højere lønninger forude, lyder argumentet.
Måske er en  sådan kontrolleret form for brugerbetaling ikke så skidt, som det umiddelbart lyder for mange danskere. Det vil løse nogle sociale skævheder og nogle internationaliseringsproblemer. Desuden er der i høj grad brug for flere penge til uddannelserne. I dag giver det op til 12.000 kroner i underskud at uddanne bestemte studerende - det viste den såkaldte McKinsey-rapport, som udkom i foråret. Og selv om taxametrene fik et lille løft i Finansloven og formentlig får et løft fra Globaliseringspuljen, er der lang vej igen. Så reelt overfører universiteterne forskningsmidler til uddannelsesområdet. Eller de skærer ned på timetallet og dermed uddannelsens kvalitet. En øget skattefinansiering vil være den oplagte løsning - men så længe man fra politisk side ikke kan finde ud af at prioritere uddannelserne i tilstrækkelig grad over skatten, bliver man i det mindste nødt til at være åben over for andre finansieringsmetoder, herunder brugerbetaling på kandidatuddannelserne. Alternativet er forringede uddannelser, og det er på sigt den dyreste løsning.

