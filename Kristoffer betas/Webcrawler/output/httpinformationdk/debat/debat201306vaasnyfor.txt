Vås om ny forsvarslov



 
Nikolaj Villumsen, forsvarsordfører, EL, og Niels Rohleder, politisk rådgiver, EL

	Charlotte Aagaard (CA) kritiserer i lederen ’En historisk fejl’ den 3. juni Enhedslistens aftale med regeringen om at bemyndige forsvarsministeren til at integrere forsvarschefens embede i Forsvarsministeriet og nedlægge Forsvarskommandoen.

	Vi har al mulig respekt for Informations traditionelle Rasmus Modsat-rolle som en avis, der polemisk sætter tingene på spidsen og – nogle gange bare for debattens skyld – sætter ting til debat. Men ærlig talt: historisk fejl?

	Vi, der har forhandlet aftalen på Enhedslistens vegne, kan forsikre, at alle CA’s tre kritikpunkter har været grundigt overvejet og er blevet afklaret.

	Første kritikpunkt: Ændringen er »skidt for demokratiet«. Forkert: Vi åbner tværtimod for øget politisk kontrol med forsvaret. Både for ministeren og for Folketinget, som med aftalen udtrykkeligt er sikret indsigt i den militærfaglige rådgivning.

	Forsvarskommandoen har udviklet sig til en stat i staten, hvor skandalesagerne stod i kø og – tilsyneladende uden for skiftende forsvarsministres kontrol – fik deres eget liv. Behøver vi nævne filmen Den Hemmelige Krig, Jægerbogen, lækagen om Jægerkorpsets indsættelse i Irak i 2007 og den hårdhændede behandling af de danske soldaters fanger? Her burde Information være enig med os i behovet for bedre politisk styring.

	Mere indsigt i forsvaret

	Kritikpunkt nummer to: Aftalen strider imod Enhedslistens ideal om offentlig indsigt. Forkert: Inden CA skrev sin leder, burde hun læse Informations artikel 29. maj: ’Forsvarsaftale slår lille hul i ny offentlighedslov’. Artiklen redegør for, hvordan forsvarsaftalen sikrer indsigt i et område, der ellers ville være blevet mørklagt af den nye offentlighedslov.

	Ud over at vi betragter den øgede politiske kontrol med det skandaleramte forsvar som et demokratisk gode i sig selv, har Enhedslisten fået det ud af sit ja, at der på forsvarsområdet er en åbenhed, som ikke gælder på andre områder.

	Tredje kritikpunkt: Nedlæggelsen af Forsvarskommandoen bliver »en dyr affære«. Forkert: Hidtil har embedsmænd og officerer siddet i henholdsvis departement og kommando med overlappende dobbeltarbejde. Når integrationen er gennemført, er embedsmanden kun ét sted – i departementet – og gennemfører sine beregninger og analyser. At der er betydelige rationaliseringsmuligheder i netop at nedlægge Forsvarskommandoen og gennemføre integrationen, siger sig selv.

