Hvorfor må vi ikke vide, hvilke svinefarme der er inficeret med MRSA?
Fire danskere er døde af MRSA, og antallet af smittede ventes ved årets udgang at overstige 1.000. Hvorfor er det fortsat hemmeligt, hvor virussen findes?


 Vi må ikke skabe falsk tryghed

Poul Bækbo:Veterinær forskningschef i Videncenter for Svineproduktion under Landbrug & Fødevarer
I pressen hører man hele tiden om en farlig dødsvirus på fremmarch. Lytter man til retorikken, skulle man næsten tro, at svine-MRSA er lige så slem som ebola. Det er heldigvis langt fra tilfældet. Men det forskrækker selvfølgelig sygehuspersonale og mange helt almindelige mennesker og fører til en meget uheldig stigmatisering af landmændene. Det bliver kun værre, hvis vi offentliggør en liste med smittede farme.
Med den viden og indsigt, vi har i dag, må vi betragte alle, der arbejder med svin, som potentielt smittede. I 2011 fandt en undersøgelse, at 16 procent af svinefarmene var inficeret. I år vil en lignende undersøgelse af 200 besætninger formentlig vise, at over halvdelen er smittet. Så selv om man undersøger en farm og ikke finder MRSA, kan den sagtens være inficeret nogle uger efter. Vi må ikke give landmændene falsk tryghed.
Vi kan se, at det er umuligt at fjerne bakterien fra besætningerne. Vores fokus er derfor på hygiejnetiltag, og nye minimumkrav er ved at blive implementeret. Det er den vej, man er nødt til at gå.
Svine-MRSA er først og fremmest et arbejdsmiljøproblem. Vi vejleder vores medlemmer i at tage ansvar og oplyse, at de arbejder med svin, når de går til lægen. Det har ikke været vores primære fokus at kommunikere til den brede befolkning.
Og man skal huske, at bakterien faktisk ikke lever ret godt på mennesker. De fleste vil tabe den efter at have været væk fra det inficerede miljø et par dage.
###
Lobby-virksomhed står i vejen

Hans Jørn Kolmos: Forskningsleder og professor i klinisk mikrobiologi ved Syddansk Universitet
Strategien fra Landbrug & Fødevarer har længe været at holde problemet med svine-MRSA så hemmeligt som muligt. Først brugte man fem-seks år på at tale det hele ned. Det lykkedes ikke ret godt, så nu forsøger man at undgå yderligere registrering via fortællingen om, at bakterien ikke kan bekæmpes, og at den er overalt.
Fødevarestyrelsen er blevet pålagt af ombudsmanden at fortælle, hvilke farme der er inficeret. Men en stævning fra Landbrug & Fødevarer har sat processen i stå. Det er bemærkelsesværdigt, at en interesseorganisation kan bringe en offentlig myndighed til tavshed. Argumentet om, at man ikke vil stigmatisere svinebønderne, er noget vrøvl, for kvægfolket er i mange år blevet pålagt at offentliggøre data om udbredelsen af f.eks. visse salmonellabakterier. Og Fødevarestyrelsen har offentliggjort en undersøgelse, der viser MRSA-bakterier i mælk fra enkelte kvægbønder. Dem har man åbenbart intet problem med at udstille.
Videncenter for Svineproduktion er en meget magtfuld lobbyvirksomhed. Da Fødevarestyrelsen blev pålagt at fortælle om de inficerede svinefarme, blev Statens Seruminstitut pludselig sat til at indsamle eksempler på, at svinebønder blev stigmatiseret.
Man kommer ikke spredningen af svine-MRSA til livs ved at forbedre hygiejnen. Fødevarestyrelsen har erkendt, at man ikke kan skære den af ved stalddøren. Man er nødt til at screene avlsbesætningerne.
###
Mindre antibiotika er vejen frem

Andreas Steenberg:Landbrugs- og fødevareordfører for Radikale Venstre
Det er vigtigt, at vi holder tungen lige i munden og ikke gør befolkningen mere bange for svine-MRSA end nødvendigt. Man bliver ikke syg af at køre forbi et svinebrug eller af at spise svinekød.
Landbrug & Fødevarer er bange for, at man udleverer bestemte landmænd og skaber hysteri, så befolkningen ikke tør købe kødet. Jeg forstår godt, at organisationen kæmper for sine medlemmer og ikke nødvendigvis for samfundets interesser.
Når det er sagt, mener jeg personligt, at man sagtens kan offentliggøre en liste over inficerede farme. Man skal bare gøre sig klart, at det ikke løser problemerne. Svine-MRSA spreder sig så hurtigt, at myndighederne ikke kan følge med.
Derfor skal vi selvfølgelig sørge for, at hygiejnen er i orden, så bakterien ikke spreder sig mere end højst nødvendigt. Men det, jeg ønsker mig allermest, er, at Landbrug & Fødevarer begrænser landmændenes antibiotikaforbrug. Det er her, man finder roden til problemet. Svine-MRSA er opstået, fordi dansk landbrug har puttet for meget antibiotika i svinefoderet, og nu er det svært at komme af med bakterien.
Den vigtigste diskussion handler derfor ikke om, hvorvidt man skal udpege de inficerede landbrug, men derimod om, hvordan man dyrker landbrug på en helt ny måde. Og det er netop det, fødevareministeren og Landbrug & Fødevarer har taget initiativ til i fællesskab. Med mindre antibiotika i den fremtidige svineproduktion kan vi håbe på, at svine-MRSA-bakterien dør ud med tiden.
###

