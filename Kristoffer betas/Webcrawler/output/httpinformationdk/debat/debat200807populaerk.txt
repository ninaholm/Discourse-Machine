Populærkultur truer det danske demokrati
Populistiske tv-nyheder erstatter i stigende grad demokratifremmende oplysning, som skal sikre at danskerne kan være aktive demokratiske borgere. Der er brug for engagerede borgere, for at billedet af Danmark som demokratisk forgangsland fortsat kan eksistere.


Du kender det godt. Søndag aften har du sat dig til rette under slumretæppet for, som den oplyste deltagende samfundsborger du er, at blive opgraderet om samfundets og verdens aktuelle status gennem DR1’s Tv-avis ”21 Søndag”. Det begynder godt. Et lynhurtigt overblik over skandaler og katastrofer, som i det følgende vil blive uddybet. Din interesse og nysgerrighed er vakt. Men her stopper begejstringen også. De næste 26 min. behandles førnævnte headlines i den ene mere overfladiske gennemgang efter den anden: ”Bodil Jensen, hvad følte De, da behandlingen af Deres cancer blev udskudt endnu en gang?” efterfølges af ”Anders Fogh, hvilke tanker gik gennem Deres hoved, da det stod klart, at De blev genvalgt til 3. regeringsperiode?”.Mens du langsomt døser hen, når du til den konklusion, at du nok godt selv kunne have resoneret dig frem til mange af svarene. Overskrifterne fangede dig, men en ordentlig indføring i problematikkerne fik du ikke.Programmet er slut, og du bliver atter tilstedeværende ved aftenens eneste positive nyhed; Mary og Frederik har haft et vellykket besøg på Færøerne og vinker glade til dig, mens rulleteksterne kører og afslutter denne aftens dosis af dårlige nyheder.Vi vil så gerne fastholde ideen om Danmark som et demokratisk forgangsland, og en stor del af befolkningen henslumrer i denne indbildte demokrati-lykke: Vores længe etablerede frie presse sikrer jo den frie demokratiske debat og dermed demokratiets fortsatte beståen. Men lever vi i dag i et Danmark, hvor medier som DR med dets public service forpligtelser sikrer demokratifremmende oplysning til de danske borgere?Hvordan kan det være, at vi aften efter aften føler, at vi kun får nyhedshistoriens overskrift, men dybest set mangler hele den uddybende oplysning, og i stedet får den ene ligegyldige personlige oplevelse af situationen efter den anden.Populistisk glidebaneDemokratifremmende oplysning skal sikres gennem Public service-kontrakten (2006) mellem DR og regeringen, hvor der står skrevet sort på hvidt, at DR skal sikre befolkningen adgang til væsentlig samfundsinformation og herved stimulere til deltagelse i den offentlige debat og den demokratiske proces.Tv-avisen ”21 Søndag” er en gigantisk seersucces. Programmet har netop overhalet TV2’s”Nyhederne”, som tidligere har været den mest sete. I ”21 Søndag” fokuseres primært på populistiske nyheder med et klart underholdende islæt. Dette afspejles i tidligere chef for Tv-avisen, Lasse Jensens, udtalelse i Information den 4. marts 2008 om tv-udsendelsen ”21 Søndag”: ”Der kan være en tendens til at stile efter meget høje seertal for hele den bedste aftensendetid om søndagen (…) Seertal bliver i sig selv et kriterium for succes, og den journalistiske kvalitet må underordne sig kravet om mange seere. Det kan betyde mere sensationshungrende journalistik og flere fejl”.Det er nyheder med underholdningsværdi som kondenserer seertal. Vi må med stor beklagelse konstatere, at DR befinder sig på en glidebane, hvor nyhederne i stigende grad udvælges efter denne faktor, hvilket medfører, at det ikke længere er demokratisk oplysning, der er det primære selektionskriterium.Seertal er i fokus hos DR’s genereldirektør Kenneth Plummer, som den 28. marts 2008 i Berlingske Tidende forsvarer kritik rettet mod programmet X-factor, for at det ikke lever op til Public service-kontrakten: ”Vi har samlet nationen (…) vi har givet danskerne noget at være fælles om, og det er en af vores vigtigste opgaver (…)”. Kenneth Plummer prøver her at legitimere DR’s satsning på underholdning og seertal frem for oplysning ved at henvise til, at DR’s vigtigste funktion er at skabe en fællesverden.Når public service medierne i stigende grad har fokus på populistiske nyheder og underholdning frem for oplysning, vil det altså blive denne fællesverden, som danskernes daglige kommunikation relaterer til, fx. i form af underholdningsnyheder om kendte, de nære historier og sensationsnyheder. Dette erstatter en fællesverden baseret på oplysende nyheder. Den populistiske drejning ser vi som en trussel mod danskerne som oplyste borgere og dermed som demokratisk deltagende.Den stigende tendens til populistiske nyheder har store samfundsmæssige konsekvenser. Når medierne i stigende grad har underholdning som selektionskriterium, vil der komme andre temaer på den offentlige og politiske dagsorden. Heraf følger populærpolitik med et populistisk og underholdende islæt, fx. i form af de nære nyheder frem for dybdeborende reportager om nye direktiver i EU.Så hvad er offentlighed i dag? Public service idealet bygger på offentligheden som en kritisk mulighed for en rationel ræsonnerende kollektivitet, som søger det alment bedste. Men med øje for den stigende populisme i nyheds produktion, tegner der sig et billede af, at offentlighed betragtes som ”public”, altså som grupper af interessenter, hvis præferencer for underholdning skal tilfredsstilles. Der er i dag snarere tale om, at offentligheden er en symbolsk størrelse. Den har en social funktion, idet den får den enkelte borger til at føle sig som del af en større sammenhæng, og herved får verden til at hænge sammen. De enkelte borgere i Danmark samles ikke til nogen fælles offentlighed, men forbliver en atomiseret masse.Demokratisk oplysningVi mener ikke, at et stort seertal, og dermed mange deltagere i en fælles verden, er målet med public service. Vi må med stor sorg konstatere, at DR og TV2 går i de kommercielle mediers fodspor og i stigende grad leverer underholdende nyheder, som fordummer snarere end de oplyser.Det stigende fokus på underholdende og populistiske nyheder medfører et omfattende kulturelt og politisk skred, hvor grundlæggende idealer og værdier om social lighed og velfærd står på spil.Vi drømmer om et Danmark, hvor nyhederne i de seriøse TV medier bevæger sig væk fra den populistiske glidebane, de har forvildet sig ind på, og i stedet bringer oplysende nyheder. Public service kanaler skal sikre, at de danske borgere får den oplysning, der forudsætter, at de kan deltage i de demokratiske processer og herved forholde sig kritisk til de politiske magthavere. Underholdning skal de kommercielle medier nok sørge for at producere.Vi mener, at staten har en moralsk pligt til at højne den sociale, kulturelle og demokratiske standard i samfundet. Derfor betragter vi med stor frygt, hvordan regeringen har kørt TV2 klar til affyring på privatiseringsrampen, og hvordan DR er i stigende modvind. Hvis vi i Danmark går en fremtid i møde med udelukkende kommercielle kanaler, vil den offentlige debat kun være styret af økonomiske interesser i stedet for søgen efter at opnå konsensus baseret på fornuft i demokratiets interesse.En fremtid uden public service vil resultere i, at myndighederne i værste tilfælde ukritisk kan styre den danske stat. Demokratiet vil derfor være i fare, hvis ikke den borgerlige offentlighed kan stå som en modspiller til staten. Public service er for og til borgerne, men ikke nødvendigvis formet efter borgernes interesser. Danskerne kan ikke overskue de demokratiske konsekvenser, hvis DR og TV2 bliver privatiseret og ikke længere er forpligtet på public service.Vi mener, at de danske medier skal finde tilbage til deres pligt til, uanset hvad markedet efterspørger, at levere den oplysning, som samfundets borgere har brug for, for at være en del af det danske kulturelle, politiske og demokratiske fællesskab.Vi ønsker et Danmark, hvor danskerne er demokratisk deltagende. Borgerne skal engagere sig og ikke forsumpe i masserne af nyheder med underholdningsværdi. En offentlig debat som bygger på solid oplysning skal danne vejen for, at vi fortsat kan være et demokratisk foregangsland. Hvis vi alle agerer som ansvarlige samfundsborgere, bliver det også lettere at acceptere vores medborgere, selvom de har et andet standpunkt og andre forudsætninger end os selv.
