Forbrugere afløser fællesskabet
Roskilde Festival var tidligere et fællesskab, der tog kollektivt ansvar for succesen. Siden tragedien i 2000 har festivalorganisationen ændret sig fra at være rammen om festen til at bære hele ansvaret. Konsekvensen er en stor havefest, hvor deltagerne er ansvarsfrie forbrugere, hvis hovedmål er at drikke sig i hegnet. Men håbet i Roskilde lever endnu
Fællesskabet på Roskilde Festival står for fald efter tragedien i 2000, mener dagens kronikør. Han efterlyser, at gæsterne tager et kollektivt ansvar.


 
	I et radioklip fra Roskilde Festival dybt nede i 70’erne fortæller en konferencier fra scenen om en hittet sovepose, som ejeren kan hente et givent sted.

	Historien står pur og mild i vild kontrast til den ekstremt lemfældige omgang med alskens habengut, som i dag betegner festivalens årlige eftermæle. Der er milevidt til hippietidens ansvarlighed, som med et imponerende fremsyn og tilføjelse af det bedste fra skiftende subkulturers skiftende idealer altid har været kernen i Roskilde Festival.

	Festivalen og dets publikum er desværre ved at miste de enestående stærke karaktertræk og ligner snart en avanceret havefest på linje med de mange mindre interessante alternativer.

	Fremsyn og fællesskab

	Da jeg første gang tog fra Roskilde Festival, kunne jeg ikke helt forlige mig med festivalens udtalte ambition om stadig fornyelse. Men så alligevel: Jeg var taget hjemmefra for at se Johnny Madsen og Texas, mens anderledes progressive kræfter som Faith No More og Nirvana blæste mig omkuld og sendte mig i helt nye retninger. Jeg dansede søndagen af med The Pogues og dig og dig og var godt og grundigt rundt på gulvet.

	Så jeg kom igen og igen og igen. Jeg lod Roskilde Festival forme mig og høstede en stor del af min åndelige bagage i musik og rus, fuldstændig uimodståelige fællesskabsfølelser og især en gedigen humanisme inspireret af en imponerende realisering af et klart ideal i et kaotisk univers: De bedste fester er kendetegnet ved at være gode for alle. Det var publikums dominerende fællesambition, som vi tog med os ud i hverdagen. I den ånd har jeg forsøgt at bidrage i samme bevægelse, også nu hvor jeg siger, at festivalens unikke fællesskab og dynamik står for fald.

	Da Roskilde mistede sin uskyld

	Det kollektive ansvar er både ambitionens forudsætning og konsekvens. Roskilde Festival rejste vigtige emner som landminer og hungersnød, så det satte sig spor, og festivalen gik forrest og inspirerede, når miljøspørgsmål blev konkrete med affaldssortering og økologi i mikrouniverset.

	Fællesskabet lyste i mødet med den fremmede, der i en tid uden mobiltelefoner virkelig var på herrens mark: Jeg glippede engang en aftale med min kammerat på festivalens første aften. Vi skulle bo og feste sammen, men nu så det ud til, at han var overladt til sig selv og jeg til en fjern veninde og min kæreste i et forhold i fuld teenageerosion, hvor der senere var lutter grusgrav. Vi løb selvfølgelig på hinanden dagen efter, Matthias havde sovet i et telt hos et gæstfrit par fra toget. Det luner, og vi gav igen ved at dele og dele ud af vores øl, drømme og oplevelser. Uden telefoner fór vi ikke vild, for vi var aldrig overladt til os selv; det styrkede fællesskabet, at alle altid kunne være alene, og ingen havde en håndfuld venner i lommen. Spontane fester og venskaber opstod.

	Det kollektive ansvar kunne især vise sig i den dansende, nydende, kaotiske menneskemængde, som uundgåeligt væltede omkuld foran scenen: Der var altid en akut, næsten komisk ædruelig bevidsthed om, at alle skulle op igen. Grundstemningen var en kollektiv fejring, og det har alle dage været noget fuldstændig enestående ved Roskilde Festival.

	Det udskød formodentlig tragedien til den forfærdelige, men også underligt livsbekræftende årgang. Som så mange gange før samlede Roskilde Festival 2000 en hulens masse mennesker om livet og livets frikvarter, udskejelser, beruselse, musikken, som er festen, og da den vidunderlige ambition endte så urimelig tragisk, var det ikke til at bære.

	Men vi bar det, for Roskilde Festival bar det, gudskelov og tak for det. Festivalen fortsatte i sorg. Det skulle den, og vi sørgede, mens livet gik videre.

	Hegnet afløser ansvaret

	Dagene fandt selv ud af at gå, og vi kom tilbage i 2001, men noget var forandret. Da Roskilde Festival mistede sin uskyld, påtog organisationen sig ansvaret og iværksatte utilsigtet et helt andet fald.

	Som om den ubegribelige eksistentielle tragedie ikke var nok, skubbede det øgede sikkerhedsfokus ansvarsbalancen fra en organisation & publikumalliance over på organisationen. Siden har Roskilde Festival næsten forhippet fokuseret på, at noget lignende for alt i verden ikke må ske. Det opponerer ingen imod, men det har haft den bitre konsekvens, at publikum får rig lejlighed til at glemme ansvaret, og jeg bærer selv min del af skylden.

	Organisationen var tidligere kun rammen om festivalen, som til gengæld var hele summen af publikum, musikken, kunsten, festen. I dag er Roskilde Festival blevet en lilleput af et velfærdssamfund, hvor forbrugerne så sandelig forventer noget igen for den bekostelige billet, som til gengæld bliver deres eneste investering: Roskilde Festival er skridsikker vært for ansvarsfrie branderter, der nyder godt af et velorganiseret sikkerhedsnet, når de lader sig falde.

	Måske var skaden allerede sket eller ved at ske. Det kollektive ansvar var på det afgørende tidspunkt ikke tilstrækkeligt. Det gør stadig ondt. Men konsekvenserne var mere vidtrækkende, end de behøvede at være. Hvordan har man overhovedet ansvar for 100.000 festløbske mennesker? Jeg tror, svaret er, at de skal have ansvaret tilbage og engageres på ny.

	Prioriter det rette publikum

	Jeg elsker rusen lige så meget som alle andre, men essensen af mit engagement har altid været musikken og fællesskabet. En anden og væsentlig del af et nyere publikum er tilsyneladende uden interesse i musikken, men går målrettet mod at drikke sig i hegnet og blive der. Det er en helt legitim trang, men er det noget, festivalen vil motivere med fem dages introfest uden modsvarende musikalsk indhold? En trist Kanal 5- dokumentarserie med den koncise titel Roskilde understregede drukhistorien som den væsentligste. Ikke ét ord om musik og ingen grund til for udenforstående at se Roskilde som en musikfestival.

	Roskilde Festival har i disse år udsolgt hvert år og dermed gunstig mulighed for at vælge sit publikum, f.eks. ved at prioritere og motivere et oprigtigt musikinteresseret og engageret publikum, som er det mest konstruktive, tror jeg. Det vil måske også genvinde det internationale publikum, som er reduceret fra halvdelen for 10 år siden til 20 procent i 2012.

	Det handler naturligvis meget om festivalens kommunikation og markedsføring, men hvordan ville festivalen mon udspille sig, hvis man tog et par skridt tilbage, og lod festen vare fra torsdag til søndag i stedet for søndag til søndag?

	Der skal være plads til alle, men der er god grund til at vinkle og appellere Roskilde Festival til festivalgæster, der går efter et andet centrum end hegnet.

	Noget større end sig selv

	Blev jeg forblændet af festivalens progressive tankegang i de formative år, lige indtil den atter gik nye veje imod de idealer, der var solidt opbygget i mig? Muligvis, og så er jeg bare hægtet af. Fair nok. På den anden side: Jeg tror på Roskilde Festivals kerne af ansvar og en nysgerrig, kunstnerisk og social essens, der peger mod fremtiden.

	Håbet er ikke ude, for også en vidunderlig, næsten barnlig trods er et særligt kendetegn ved Roskilde Festival. Det sjaskvåde år 2007 var en fuldstændig håbløs ramme om en fest, hvor timerne torsdag eftermiddag gik i silende regn med våde fantasier om den tørre lise, som ventede på festivalpladsen. Kun fandt vi endeløse vandpytter og sejlende savsmuld. Slukøret i Arena-teltet ventede vi videre på årets første koncert og talte om, at festivalen nok blev afblæst. Men Roskildes umiskendelige urbrøl steg til vejrs og rev mistrøstigheden itu for festen! Vores individuelle håbløshed opløst lige dér i kollektiv trods er blandt mine absolut største festivalminder.

	Trodsen skal mobiliseres, for det forbistrede resultat for gamle og især for nye og kommende festivalfolk er foreløbig, at Roskilde Festival, som havde så stor værdi, fordi den rakte langt ud over sig selv og fik publikum til at gøre det samme, er blevet til en stor gadefest, fordi festen og publikum har mistet referencen til noget større end sig selv.

	 

Filip Granlie er cand.mag. og digter

