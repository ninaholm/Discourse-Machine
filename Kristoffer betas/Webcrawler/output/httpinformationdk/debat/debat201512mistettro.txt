Jeg har mistet troen på velfærdsstaten
Hvad stiller vi op med alt dette arbejdsudbud, som diverse reformer har frigivet, men som arbejdsmarkedet ikke vil vide af?


 Forleden havde jeg en samtale med en bekendt, som er frisør. Hun er nu 54 år gammel og har for nylig været igennem en operation for brystkræft og efterfølgende kemokur. Da hun har sin egen lille salon, kan hun i princippet selv tilrettelægge sin arbejdstid, skære ned og indlægge pauser. Men efter en længere sygemelding er en del af de trofaste kunder forsvundet, så hun kan dårligt tillade sig at sige nej til nogen.
»Jeg ved ikke, hvad jeg skal gøre. Jeg kan umuligt holde den gående 14 år mere,« sagde hun. Og hun har ret. Men hvad skal hun så? Jeg endte med at foreslå hende at lukke salonen om en håndfuld år og hæve dagpenge, så længe hun kan.
»Så må du klippe sort derhjemme, hvis du mister dagpengeretten,« hørte jeg mig selv sige.
I det øjeblik gik det op for mig, at jeg har mistet troen på velfærdsstaten.
Alt i mens vi var optagede af terrorangrebet i Paris, førstebehandlede Folketinget et lovforslag om at hæve pensionsalderen til 68 år. I den forbindelse forklarede en overvismand pædagogisk til Politiken, at den stigende pensionsalder ikke betyder, at danskerne får et kortere otium. Den gennemsnitlige levealder er nemlig også steget de senere år.
Bid mærke i ordet gennemsnitlige. For uanset hvor neutral og helt nødvendig for den langsigtede finanspolitiske holdbarhed vismændene fremstiller lovgivningen, er der tale om politik – altså fordeling af ressourcerne. Nogle vinder, andre taber.
Når pensionsalderen stiger samtidig med den gennemsnitlige levealder, skal der ikke megen matematisk kyndighed til for at regne ud, at de, der taber, er dem, der dør yngst. Og selv om vi alle kan få den berømte tagsten i hovedet i morgen, bygger levealder ikke udelukkende på tilfældigheder. Bag begrebet ’gennemsnitlig levealder’ gemmer sig en stor forskel på både mænd og kvinder og især kort- og langtuddannede – og forskellen bliver ikke mindre i disse år.
Der er også forskel på, hvornår kort- og langtuddannede begynder at få alvorlige funktionsnedsættelser, der går ud over livskvaliteten. En kvindelig gymnasielærer eller jurist har seks gode år mere end en ufaglært mand, ifølge Institut for Folkesundhedsvidenskab. Men i fremtiden skal de begge arbejde til de fylder 68 år. Mindst. Finansministeriet har regnet ud, at de, som fødes i dag, skal arbejde, til de er 74 år. Det gælder også bygningsarbejderen, sosu-assistenten og køkkenmedhjælperen.
Hvis de overhovedet kan. Forfatter og debattør Lars Olsen har fulgt den første årgang fra FOA og 3F, som ikke kunne gå på efterløn som 60-årige. Hans konklusion er, at de ældre, der tidligere gik på efterløn, nu optræder i statistikkerne over sygefravær og ledighed. De kortuddannede hutler sig enten igennem de sidste arbejdsår på smertestillende piller, med flere og flere fysiske skavanker, hvis ikke de tilbringer tresserne med at sidde på jobcentret og skrive to ansøgninger om ugen og komme i aktivering, selv om det står klart for enhver, at de aldrig får et nyt job. Den ældre del af befolkningen er stærkt overrepræsenteret i opgørelserne over ledige, der har mistet dagpengeretten.
En nedslidt frisør, en udbrændt folkeskolelærer, den scleroseramte arkitekt og den ældre, ikke helt opdaterede IT-medarbejder. Hvad stiller vi op med alt dette arbejdsudbud, som diverse reformer har frigivet, men som arbejdsmarkedet ikke vil vide af?
Tidligere kunne samfundet tilbyde førtidspension eller måske en dagpengeperiode så lang, at flere nåede sikkert frem til efterlønnen. Hvad gør vi i dag?
I mange år fik danskerne tudet ørerne fulde af historien om, at vi i fremtiden ville mangle arbejdskraft, og at det derfor var nødvendigt at øge arbejdsudbuddet, så vi kunne løfte i flok. Men jeg ser ingen flok. Jeg ser hver mand i sin båd, og i horisonten skimter jeg en fremtid, hvor det øgede arbejdsudbud sammen med globaliseringen og den teknologiske udvikling vil betyde højere arbejdsløshed og lønpres. Det er en fremtid, hvor sygdom, livskrise eller en arbejdsulykke kan sende den enkelte ud over kanten i en håndevending på en måde, vi ikke har været vant til siden midten af forrige århundrede.
Men der er altid brug for én, der kan pudse vinduer – eller klippe hår. Så hvis du ikke allerede har en idé til, hvilke skills der kan indbringe et honorar i ny og næ, er det med at finde noget nu. Livslang læring, ikke?
Signe Løntoft er journalist. 
Klummen er udtryk for skribentens egen holdning

