Gavn af Tøndersagen
LEDER


 
	300.000 kroner koster det Tønder Kommune, at den trods gentagne advarsler fra sundhedspersonale, lærere og pædagoger ikke forhindrede en far og flere andre mænd i at misbruge en nu 19-årig pige. 300.000 kan lyde som urimelig lidt i forhold til pigens lidelser i den såkaldte Tøndersag. Men godtgørelsen, som Tønder Kommune har valgt at udbetale frivilligt, er historisk og udgør en helt ny tendens til, at myndigheder kan stilles til ansvar for graverende fejl i deres socialfaglige arbejde.

	Det er givet, at erstatningen vil have præventiv effekt i forhold til de kommuner, vi har set svigte gang på gang i de senere år i sager om misbrug af udsatte børn. Den nye tendens sender et klart signal til ledende embedsmænd og kommunalbestyrelser om, at de kan hænges op på fejl, der skyldes, at man ikke har sørget for ordentlige vilkår i kommunens socialforvaltning, uddannet personale, eller at de økonomiske hensyn står i vejen for at gribe ind.

	Kommunernes Landsforening er allerede på banen med en afvisning af, at kommunerne har erstatningsansvar i denne typer sager. Derfor ville det have været langt bedre for det langsigtede arbejde med at hæve kvaliteten i kommunernes sagsbehandling, hvis en domstol havde afgjort, hvad der mere præcist kan siges at være fejl og mangler i socialfagligt arbejde.

	Desuden vil en domstolsafgørelse have præcedensskabende effekt, som vi nu må vente på til de andre erstatningssager, som Børns Vilkår fører for børn og unge mod det offentlige, forhåbentlig når domstolene.

	Vi har i årevis hørt på kommunernes forklaringer om overbebyrdede socialrådgivere og komplicerede sager, og der er strammet på lovgivningen fra Folketingets side.

	Det er beskæmmende, at man i et velfærdssamfund som det danske overhovedet er nødt til at inddrage en domstolsinstans for at hævde retten for de svageste og forbedre kommunernes arbejde. Det glædelige er, at Tøndersagens efterspil kan komme til at gavne andre.

