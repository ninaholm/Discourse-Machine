Uro i klassen undergraver folkeskolen
Urolige elever er en af de største udfordringer i klassen, og en årsag til at mange forældre vælger folkeskolen fra. Et betingelsesløst fællesskab findes ikke. Vi skal ikke tilbage til den sorte skole, men vi bliver nødt til at have et klart værdigrundlag, der ikke tolererer uro i klassen. Ellers fortsætter frafaldet


Miriam Nawaz beskriver i en&nbsp;kronik den 22/11&nbsp;den udvikling, som risikerer at koste enhedsskolen livet. Hun begyndte sin skolegang i en ægte, heterogen klasse, men endte den i en klasse, hvor den faglige top af klassen var flygtet til privatskolerne. Skolen formåede ikke at skabe et læringsmiljø, hvor de fagligt dygtige blev dagsordensættende.Det blev eleverne fra de skolefremmede hjem, der satte normen, fordi lærerne ikke magtede ikke at styre klassen på en måde, der sikrede den nødvendige respekt omkring skolens formål. Reaktionen fra forældrene var den samme, som vi ser brede sig landet over: De genindfører reelt den delte skole, ikke ved at opdele skolens klasser, men ved at redde deres børn fra den synkende skude og sætte dem på privatskoler, hvor man ikke tøver med at gribe ind overfor undervisningsforstyrrende uro.Uroproblemets kolossale omfang er veldokumenteret, og folkeskolens modstræbende erkendelse heraf er dybt smertelig. Den tvinger os til at se i øjnene, at det paradigmeskifte fra den autoritære, pligtbetonede og ydrestyrede skole til den demokratiske, motivationsorienterede og indre styrede skole, som vi har arbejdet på i hen ved 40 år, risikerer at løbe ud i sandet.Fristelsen for voksengenerationen til at skrue tiden tilbage og bissen på er i høj grad til stede, men ånden er for længst sluppet ud af flasken og vi har passeret det punkt, hvorfra vi kunne vende om. Ikke blot er tiden definitivt løbet fra forestillingen om, at læreren kan og skal styre klassen med hård hånd. Men om læreren så kunne skælde, skræmme og straffe uroproblemet væk, ville det ske på bekostning af de menneskelige relationer, som er en forudsætning for den læring, vi i dag stiller krav om.Vi kan ikke længere bruge den sorte skoles ’ro’ til noget. Vi skal bruge et inkluderende læringsfællesskab, der bygger på et nyt begreb om faglighed, hvor viden, kreativitet og medborgerskab går op i en højere enhed. Vi - og hermed menes ikke blot skolefolket og eleverne, men også forældrene og hele det omgivende samfund - skal derfor lære at betragte god orden som en afgørende inklusionsfaktor, uden hvilken skolen ikke kan etablere og opretholde noget egentligt fællesskab.Dvs. et kvalificeret fællesskab, der bygger på et accepteret værdigrundlag, som elever, forældre og lærere har til opgave at udmønte i samarbejde. Rammerne om dette samarbejde er beskrevet i bekendtgørelsen om god orden.I teorien kan man naturligvis godt forestille sig en skole, der inkluderer alle børn. Dvs. en skole, hvor ingen af det omgivende samfunds konflikter var synlige, hvor løven græssede ved lammets side og alle bekendte sig til samme forståelse af fællesskabet.Men i den virkelige verden er den ikke-ekskluderende skole er en utopi, eller mere præcist: En dystopi – et kaotisk rædselsscenarie, underlagt den stærkes ret. Et betingelsesløst fællesskab findes ikke. Ikke ret længe i hvert fald. Det måtte jo indebære, at fællesskabet tillod sin egen ødelæggelse. Folkeskolen er med andre ord nødt til at udruste læreren med den myndighed, der skal til for at kunne beskytte fællesskabet.Skal vi smide elever ud?Hvis folkeskolens beslutningstagere på alle niveauer ikke tager denne udfordring alvorligt, risikerer det inklusionsprojekt, der nu skydes i gang for alvor, ved skæbnens grumme ironi at blive enhedsskolens død. Der må tages afsæt i den oversete del af inklusionens bibel, Salamancaerklæringen (Unesco 1994), der fastslår, at der, hvor en elevs undervisning af hensyn til eleven selv eller de øvrige elever ikke kan foregå i klassen, skal skolen fortsat kunne tilbyde de nødvendige, segregerende foranstaltninger.Med henblik på at nedbringe segregeringen mest muligt, skal skolen kunne benytte sig af en lang række inkluderende støtteforanstaltninger. Det er i denne kontekst, ordensbekendtgørelsens sanktionsmuligheder skal forstås. Formålet med at sanktionere er ikke at straffe, men at standse elevens drift væk fra fællesskabet, inden eleven kommer derud, hvor segregering er eneste mulighed. Sanktionerne skal således fungere som et sikkerhedsnet under fællesskabet.Det indebærer bl.a., at måden, sanktionerne iværksættes på, skal være præget af ro, venlighed og værdighed. Udskyder læreren sanktioneringen i en situation, hvor det er åbenlyst, at fællesskabets spilleregler brydes vedholdende – typisk ved at læreren ignorerer elevens regelbrud, i håb om at den pågældende elev stopper af sig selv – misligholder læreren sin forpligtelse til at beskytte fællesskabet.Desuden: Når presset på fællesskabet til sidst bliver så stort, at læreren tvinges til at sætte sanktionen i værk, vil den uundgåeligt tage sig ud som en straf, eksekveret oppe fra det røde felt, hvor al samtale er umulig og ydmygelsen af såvel lærer som elev er uundgåelig. Og så lurer eksklusionen lige rundt om hjørnet.Det centrale er, at de i øvrigt forsvindende få elever, vi her taler om, skal forstås som værende i krise. De har ikke brug for at blive råbt ad, blive smidt udenfor døren eller ned på kontoret til skideballe hos skolelederen eller blive afhentet af vrede forældrene, der alligevel ikke kan fjernstyre barnet. Disse børn har brug for opmærksomhed, hjælp og omsorg. En rolig voksen, der har tid og overskud til at samle dem op og tage den dybe samtale, som er umulig indenfor den magtkamp, der har udspillet for øjnene af alle i den opkogte klasse.Det siger sig selv, at et sådan ægte inklusionsprojekt ikke er gratis. En måde at takle udfordringen på er at oprette bemandede akutberedskaber: ‘Pusterummet’, ’Oasen’, ’Rastepladsen’, ’Perronen’ er navne på sådanne ordninger, der alle indikerer, at der er tale om en midlertidig timeout med det formål at kunne vende tilbage til klassens intakte fællesskab. Disse akutberedskaber ikke noget mirakelmiddel, men de kan skabe den nye og anderledes situation, som eleven, klassen og læreren kan komme videre fra. Og så giver de for øvrigt som en ikke uvæsentlig sidegevinst skolen et sted, hvor elever, der ikke nødvendigvis forstyrrer, men bare er forfærdeligt kede af det eller simpelthen er akut syge, har et godt sted at gå hen. Sidstnævnte gruppe af elever er i dag på de fleste skoler henvist til at sidde i klassen og kigge fortabt ned i bordet med hætten trukket ned over hovedet, mens de venter på at kunne komme hjem. Og det er vel også en form for uorden.
