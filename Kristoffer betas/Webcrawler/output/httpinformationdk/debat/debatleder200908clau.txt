Er Claus Hjort mon vågnet?



 I går sluttede Anders Fogh Rasmussens epoke som Danmarks statsminister. Det kan lyde mærkeligt, når nu han allerede i april bekendtgjorde, at han hellere ville være NATO's generalsekretær og derfor overlod roret til Lars Løkke Rasmussen. Men i går sluttede det snart otte år gamle værdipolitiske paradigme, som Fogh Rasmussen, Pia Kjærsgaard og Bendt Bendtsen stod for - båret frem af et historisk økonomisk opsving. Det er nemt at være bagklog. Og det letteste i verden er at se tilbage på en periode og i bakspejlet dosere den rette medicin. Men i dag er der ikke længere tvivl om, at den økonomiske kurs, som har været fulgt, siden højkonjunkturen satte ind i slutningen af 90'erne, har været forfejlet.
Det var en fejl ikke i de gode tider at spare mere op og en fejl at undlade at opsuge købekraft gennem skattesystemet, og skattestoppet og de ufinansierede skattelettelser var en fejl. Det var en fejl at lade huspriserne stige så voldsomt, fordi man ikke ville beskatte gevinsterne eller blot lade skatterne følge prisudviklingen, og det var en fejl ikke - mens man havde muligheden - at investere massivt i de dele af den offentlige sektor, som skal redde økonomien, når den igen går ned.
Hvis finansminister Claus Hjort Frederiksen (V) tidligere har troet, at alt nok skulle gå med lidt charme og sædvanlig talgymnastik, så er det slut nu, og så har de seneste måneders arbejde med finansloven åbnet hans øjne og kaldt alvoren frem.
Med den dystre finanslov med tilhørende prog-nose for dansk økonomi, som Hjort Frederiksen præsenterede i går, må burkaer og andet værdipolitisk tankegods fra Fogh-epoken i hvert fald for en rum tid træde i baggrunden. Virkeligheden banker på med knytnæveslag. Underskuddet på de offentlige budgetter bliver næste år på over 86 milliarder kroner, ledigheden stiger næste år til 150.000, huspriserne falder i år med 14 procent, eksporten falder i år med næsten 12 procent, forbruget falder med 3,7 procent og så videre.
Hvis nogen var i tvivl om, at dansk økonomi er havnet i en historisk dyb krise, så er man det i hvert fald ikke efter at have læst Økonomisk Redegørelse, som Finansministeriet offentliggjorde i går.
Efter syv ualmindeligt fede år har det taget næsten et år at erkende den nye virkelighed, men i går så det ud til, at regeringen endelig har forstået dybden af den økonomiske krise. Og erkendelserne har i den grad smittet af på regeringens skøn over udviklingen i de økonomiske nøgletal. Hvert og et er de blevet justeret kraftigt i negativ retning på bare fire måneder. I maj så regeringens økonomer langt mere positivt på både beskæftigelsesudvikling, offentligt underskud, privat forbrug og prisudviklingen på boliger. I dag ligger regeringen i højere grad på linje med uafhængige økonomer og prognoser fra de økonomiske vismænd. Og det er ikke, fordi de dygtige regnedrenge i Finansministeriet ikke kan regne og udarbejde ordentlige prognoser. Det er, fordi regeringens fremskrivninger altid vil være dybt politisk farvede af den siddende minister og det budskab, han gerne vil have ud. De masserede og optimistiske tal fra Finansministeriet i maj flugtede dengang helt med den holdning, regeringen havde til krisen i første halvår af 2009. Først troede man ikke rigtig på, at en recession var på vej, så mente Lars Løkke Rasmussen, at det ville vende i løbet af nogle måneder, og siden har man, hver gang nye dystre tal er kommet på bordet, fastholdt, at man har gjort tilstrækkeligt. Ser man på, hvad der er sket siden maj, så er Tyskland og Frankrig kommet ud af recessionen, der er igen positive meldinger fra det amerikanske boligmarked, og aktiekurserne er steget. Alt sammen faktorer, som burde forbedre og ikke forværre prognoserne for dansk økonomi. Så hvad er der sket?
Den sene erkendelse og den lange fornægtelse af krisen betyder, at det i dag kan være svært at have tillid til regeringens økonomiske kurs og vilje til at sætte ind med den rette medicin.
Er det sandt, når Claus Hjort Frederiksen siger, at der ikke er brug for nogen vækstpakke, og at økonomien vender igen i 2010? Eller er det igen et forsøg på at slippe for at gøre det nødvendige - det som stort set alle andre lande har gjort - nemlig at stimulere økonomien gennem massive offentlige investeringer? Allerede i begyndelsen af VK-regeringens periode blev den økonomiske strategi fastlagt: Det private forbrug skulle vokse mere end det offentlige. Og det har det så gjort år for år, godt hjulpet på vej af skattestop og skattelettelser og et offentligt forbrug holdt i et jerngreb.
Hjort Frederiksens medicin mod krisen har været mere af det samme, flere skattelettelser, frigivelse af SP-midler og tilskud til private boligforbedringer. Men kuren er fejlagtig og passer ikke til den særlige skandinaviske blandingsøkonomi, og den nye økonomiske virkelighed gør det stadigt sværere for regeringen at falde tilbage på Fogh-epokens værdipolitiske dagsorden.

