Vismændenes præmis er forkert



 
	Overvismand Hans Jørgen Whitta-Jacobsen er i Information den 27. februar citeret for, at det er en »ubekvem sandhed«, at Danmark på visse områder ikke kan gå forrest i forsøget på at nedbringe drivhusgasserne. En endnu mere ubekvem sandhed er imidlertid, at vi så langtfra går forrest – trods retorikken om det modsatte.

	Ifølge det europæiske miljøagentur indtog vi således i 2005 en 12.-plads blandt EU-landene med hensyn til udledning af CO2 pr. indbygger, og uanset hvilke opgørelser man konsulterer, er vi ikke rykket mange pladser siden.

	Det kan kun gå for langsomt med at nedbringe udledningen af drivshusgasser. Da udviklingen af den vedvarende energi er et afgørende element i nedbringelsen af CO2-udledningerne, kan det undre, at vismændene fraråder tilskud til vedvarende energi.

	Deres hovedargument er, at danske reduktioner jo i kraft af kvotesystemet i EU blot vil tilfalde andre. Hvis denne præmis var rigtig, ville det indebære, at kvotesystemet gav meget uhensigtsmæssige incitamenter til teknologiudvikling. Systemet ville stadig begrænse CO2-udledningerne, hvor det umiddelbart var billigst, men det ville hæmme incitamenterne til at udvikle teknologien.

	Drastisk prisfald

	Præmissen er imidlertid – heldigvis – forkert. Kravene til, hvor meget virksomheder skal reducere CO2-udledningerne, er ikke uafhængige af, hvor meget de kan reducere dem. Svigtende afsætning og teknologiske forbedringer har således medført et drastisk fald i priserne på CO2-kvoter i EU, hvilket har fået Kommissionen til yderligere at stramme kravene til reduktioner frem mod 2020. Lande eller virksomheder, som kan demonstrere muligheder for yderligere reduktioner, vil med andre ord øge presset for sådanne reduktioner.

	Der er naturligvis ingen garantier for, at netop vindindustrien for tid og evighed vil være det rigtige sted for Danmark at satse. Den dag kan komme, hvor pengene såvel industripolitisk og miljømæssigt er givet bedre ud andre steder. Vismændenes hovedargument for at afvise tilskuddene holder imidlertid ikke.

Villy Søgaard, Esbjerg

