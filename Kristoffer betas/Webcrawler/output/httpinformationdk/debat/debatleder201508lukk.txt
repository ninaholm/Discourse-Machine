Lukket land
LEDER


 Spørgsmål: Er det relevant for offentligheden at vide, at Danske Bank i 2013 betalte fire gange så lidt i selskabsskat som deres konkurrenter? Er det relevant at vide, at virksomheder som Nestlé og Elgiganten for første gang i 2012 betalte selskabsskat i Danmark? Er det relevant at vide, at andre internationale selskaber slet ikke betaler skat her i landet? Svar: Ja, ja og atter ja.
Oplysningerne kender vi alene som konsekvens af de åbne skattelister, som Dansk Folkeparti i går vendte sig imod. Således meddelte partiets erhvervsordfører, Hans Kristian Skibby, at partiet her få måneder efter folketingsvalget anser de åbne skattelister som ’en form for angiveri’, der skal afskaffes. Den melding skulle skatteminister Karsten Lauritzen (V) ikke høre to gange, og allerede i går tog han de første skridt til at skrotte de åbne skattelister.
Dermed tyder alt på, at denne åbenhed kommer til at stå tilbage som en pinlig kort parentes for et land, der ellers betragter sig selv som et af verdens mest åbne og transparente.Men hov, hvad er der dog sket? Norge og Sverige har i årevis haft en uproblematisk praksis med tilsvarende åbne skattelister, så hvad har ændret sig i Danmark? Svaret er enkelt og nedslående: Dansk Folkeparti har sammen med regeringsskiftet ændret holdning.
Selvfølgelig er de åbne skattelister angiveri i forståelsen afdækning. Spørgsmålet er derfor alene, om offentligheden har legitim ret til at kende virksomhedernes skattemæssige samfundsbidrag, og det vil Dansk Folkeparti vist ikke argumentere imod.
Men i virkeligheden er problemet – forklarede Hans Kristian Skibby i går til DR – at offentligheden slet ikke kan bruge skattelisterne til noget som helst: »De åbne skattelister viser ikke, hvad selskaber betaler og bidrager med i Danmark samlet set.«
Deri har han helt ret. I det samlede billede spiller moms, afgifter og andre former for skat en langt større rolle. Men det er dog en besynderlig argumentation for at genindføre lukkethed, at vi ikke har fået tilstrækkelig åbenhed.En anden mulighed kunne jo være, at Dansk Folkeparti brugte partiets nyvundne magt til at arbejde for endnu større åbenhed. Det vil der hurtigt kunne skaffes flertal for i Folketinget, men i stedet har partiet valgt at gøre det bedste til det godes fjende.                

