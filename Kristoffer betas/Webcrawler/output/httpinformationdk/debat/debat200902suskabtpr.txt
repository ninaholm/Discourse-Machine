SU er ikke skabt for de privilegerede
Skærer man i SU'en, betyder det en ydeligere skævvridning af det danske uddannelsessystem


 SU er statsstøtte til de kloge og privilegerede. Derfor er det faktisk socialt rimeligt, når skattekommisionen foreslår at fjerne to års SU fra danske studerende. Det er hovedbudskabet i en artikel, Information bragte i sidste uge. 
Artiklen beskæftiger sig kun med universitetsuddannelser og ikke de mange på de mellemlange uddannelser, som lærer eller sygeplejerske, der tidligere har læst på et andet studie, og dermed også bliver ramt af SU-nedskæringerne, uden nødvendigvis at få glæde af lettelser i topskatten. På trods af dette er der dog grund til at gå ind i problemstillingen. For umiddelbart er pointen i artiklen jo korrekt. Der er faktisk en overrepræsentation af børn af privilegerede og højtuddannede forældre på de videregående uddannelser. Og i det omfang, man synes, at denne sociale skævhed er fin og ikke har nogen visioner om at knække den negative sociale arv på uddannelsesområdet, så giver det god mening at skære i SU'en. 
Problemet er, at store dele af den danske befolkning og folketing faktisk prioriterer at lette adgangen til uddannelse. Også for de mange unge for hvem dét at tage en uddannelse ikke er et naturligt valg, fordi ingen i deres familie eller omgangskreds har en længere uddannelse. Der er især disse unge, der har brug for at vide, at valget af at tage en uddannelse ikke samtidigt betyder valget af en gæld på flere hundredetusinde kroner. 
For unge med en privilegeret baggrund er det ikke noget problem at få støtte af forældrene eller at optage lån, da de har en vis sikkerhed med hjemmefra for, at de nok skal tjene pengene hjem senere. Disse unges uddannelseschancer vil ikke blive berørt synderligt af en mindre SU.
Spærrer for muligheder
Unge fra ressourcesvage hjem har imidlertid ikke disse muligheder. Først og fremmest har de ringe mulighed for hjælp hjemmefra. Og hvis de yderligere er den første i familien, der tager en lang uddannelse, kan perspektivet om at optage store lån virke særdeles afskrækkende. For disse unge kan nedskæringer i SU'en betyde, at de ender med aldrig at tage en uddannelse, eller at de dropper fra før tid. 
Videnskabsministeriets rapport om den negative sociale arv fra november 2008 viser, at der i forvejen er et langt højere frafald blandt unge, hvis forældre ikke har en videregående uddannelse. 
Derfor vil mindre SU betyde en yderligere social skævvridning af det danske uddannelsessystem. Unge menneskers sociale baggrund vil komme til at spille en større rolle, og sygdom, barsel eller andre problemer vil i højere grad betyde en økonomisk barriere for at færdiggøre studiet. 
Resultatet af nedskæringer i SU-perioden vil kort sagt betyde et mindre irritationsmoment for unge fra over- og middelklassen, mens det vil spærre for uddannelsesmuligheder for de mindre privilegerede. 
Kort sagt: Hvis man vil virkelig vil rette op på uligheden i samfundet, er det særdeles kontraproduktivt at skære i SU'en og bruge pengene til lettelser i topskatten. 
Rune Møller Stahl er uddannelsespolitisk medarbejder for Enhedslisten

