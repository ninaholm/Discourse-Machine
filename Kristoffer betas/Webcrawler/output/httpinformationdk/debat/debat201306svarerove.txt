Svarer de overhovedet
Svarer politikerne på det, de bliver spurgt om af journalisterne? Og mener de så også det, de siger? Eller er det hele bare spin, strategi og måske dybest set løgn?


Når jeg er til familiefester eller i mange andre sociale sammenhænge, er der næsten altid to spørgsmål, jeg kan være helt sikker på at få stillet, når jeg fortæller, at jeg har min daglige gang på Christiansborg: 1. Er det ikke spændende at være så tæt på politikerne? 2. Hvorfor siger politikerne aldrig det, de i virkeligheden mener?Det første spørgsmål er relativt nemt at svare på: Jo, det er interessant, og jeg er meget glad for mit job. Det andet spørgsmål, vil jeg mene, også er meget nemt at svare på. Fordi jeg tror på, at politikerne siger, hvad de mener. Men det gør mange danskere tydeligvis ikke. Det viser utallige troværdighedsmålinger gang på gang. Målinger, hvor politikere, journalister, ejendomsmæglere og brugtvognshandlere indbyrdes kæmper om placeringerne i bunden af ranglisten.Men på sidste uges Folkemøde i Allinge på Bornholm var politisk spin temaet i en del debatter mellem politikere, journalister, spindoktorer og lobbyister. Her forsøgte politikerne faktisk at forklare folket lidt om de kommunikationsredskaber, de bruger til at få deres budskab ud.En af debatterne stod DR2’s Deadline for. På havnen i Allinge havde Martin Krasnik fredag aften inviteret fire politikere i »den politiske skriftestol«, som han kaldte udsendelsen. Her kunne uddannelsesminister Morten Østergaard (R), gruppeformand Kristian Jensen (V), Socialdemokraternes Pernille Rosenkrantz-Theil og Liberal Alliances Joachim B. Olsen tale frit om deres liv som politikere, og Krasniks eneste krav til gengæld for den gestus var, at de samtidig svarede ham på, hvorfor politikerne ikke svarer på journalisternes spørgsmål.Det svar ville Joachim B. Olsen også gerne høre fra sine kolleger. Han undrede sig nemlig, ligesom mange andre danskere gør:»Jeg har måske ikke så meget at tabe som Kristian Jensen, fordi jeg nok ikke bliver minister. Jeg synes, det må være frygteligt at være i regeringspartier, fordi man så ikke kan sige, hvad man mener. Under fire øjne kan venstrepolitikere og socialdemokrater godt være ærlige,« sagde Joachim B. Olsen.Morten Østergaard gik straks i rette med Krasniks præmis:»Du bestemmer, hvilket spørgsmål du vil stille, og jeg bestemmer, hvilket svar jeg vil give,« insisterede han og bekræftede måske dermed befolkningens værste fordomme, inden han fortsatte:»Der er en tendens til, at I stiller det samme spørgsmål igen og igen, indtil I får det svar, I ønsker. Jeg kunne for eksempel godt have lyst til at spørge dig, om du forventede at få et nyt svar, da du stillede det samme spørgsmål for 20. gang til Morten Bødskov (S),« spurgte Østergaard Krasnik med henvisning til studieværtens halve time lange interview med justitsministeren om den nye offentlighedslov, hvor Krasnik spurgte til et konkret eksempel på en situation, hvor et såkaldt »fortroligt rum« var nødvendigt for ministeren, mens Bødskov vedblivende svarede med konstruerede eksempler.»Jeg er optimist af natur – simpelthen,« lød Krasniks kække svar til Østergaard i Allinge.Jeg er også optimist. Jeg er optimist på både journalistikkens, politikkens og følgelig den politiske journalistiks vegne. I Danmark har vi nogle meget tilgængelig politikere på alle politiske niveauer. Det er heldigvis sjældent, at magthaverne ikke ønsker at forklare, hvorfor de forvalter magten, som de gør. Og samtidig ønsker oppositionen at fortælle, hvordan de vil gøre tingene anderledes. Men hvis tilliden til politikernes holdninger, meninger, synspunkter og standpunkter skal højnes, er de nødt til at stå ved, hvad de siger.Her blev Venstres Kristian Jensen angrebet af sine tre kolleger i debatten. Venstre mente få dage før Folkemødet, at der skulle nedsættes en kommission, som blandt andet skulle se på fordele og ulemper ved brugerbetaling på de videregående uddannelser. Få timer efter historien blev bragt, måtte Kristian Jensen trække i land. Det element indgik ikke længere i Venstres kommissionsønske.Det er naturligvis altid tilladt at blive klogere – også for politikere. Men måske skulle man lade lidt længere tid gå end blot et par timer? Ellers kommer politikerne for tid og evighed til at rode rundt i bunden af troværdighedsmålingerne, og det vil end ikke flere folkemøder om året kunne rette op på.&nbsp;Casper Dall er leder af Informations Christiansborg-redaktion
