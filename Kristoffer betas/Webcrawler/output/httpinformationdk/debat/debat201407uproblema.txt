Uproblematisk frihandelsaftale



 I denne uge gennemføres sjette runde af forhandlingerne om EU’s frihandelsaftale med USA i Bruxelles. Aftalen ventes at kunne bidrage betydeligt til vækst på begge sider af Atlanten og skabe op til 15.000 job herhjemme, men i de danske medier er der uheldigvis givet et indtryk af, at der er en dyr pris at betale for aftalen.
For eksempel præsenterede DR1 et dilemma i optakten til europaparlamentsvalget, hvor de påstod, at EU må acceptere klorkyllinger, hormonbøffer og GMO fra USA for at få en aftale – men det passer ikke. Kommissionen har afvist det, og forhandlingsmandatet udelukker muligheden. Skulle resultatet af forhandlingerne alligevel gå i den retning, vil aftalen ikke have nogen gang i Rådet – det vil sige blandt dem, der har godkendt forhandlingsmandatet. Folketingets Europaudvalg har desuden også tilsluttet sig forhandlingsmandatet enstemmigt.
Mandatet specificerer, at frihandelsaftalen ikke må føre til forringelser af hverken miljø- eller forbrugerstandarder i EU. Det er muligt, at amerikanerne kunne ønske sig lempelser på de nævnte områder, men aftalen vil kun indeholde, hvad begge parter kan acceptere. Hvis der skal betales en pris for en frihandelsaftale, så bliver det ikke klorkyllinger, hormonbøffer eller GMO. Prisen for de nye handelsmuligheder bliver snarere hårdere konkurrence og skarpere priser. EU’s forbrugerbeskyttelse bliver ikke betalingen.
Miljø
Der har også været kritik af forhandlingerne om investeringsbeskyttelse, som frygtes at kunne undergrave miljølovgivning på grund af udenlandske firmaers mulighed for at sagsøge regeringer ved særlige voldgiftsretter.
Men på baggrund af de sager omtalt her i avisen, som Vattenfall og Philip Morris rejste på grundlag af gamle aftaler indgået af medlemslandene, har Kommissionen foreslået nye regler for voldgiftssager af den art. Det er regler, der skal højne retssikkerheden, sikre landenes ret til regulering, øge gennemsigtigheden i processen, åbne adgang til dokumenter samt sikre uafhængighed og inddragelse af relevante parter med videre. På grund af kritikken foranstaltede Kommissionen en høring, der sluttede 6. juli og gav rigtig mange svar, og det er på den baggrund, at Kommissionen vil vurdere den videre forhandling.
Ulrik B. Mogensen, økonomisk rådgiver på Europa-Kommissionens repræsentation i Danmark

