Komik på morgenkvisten?



 Venstre har vanskeligt ved at finde en vinkel, hvorfra SF's nye økonomiske plan, 'Ny vækst - nye job' kan plaffes ned. Men ned skal den, står det til den politiske ordfører, Peter Christensen, der betegner den som en 'morgenvittighed', eller Claus Hjort Frederiksen, der kalder dele af den tyvekoster fra regeringens politik.
Når Løkkes kabinet alligevel tvinges til at tage vækstplanen alvorligt skyldes det bl.a., at borgerlige kernestøtter i erhvervslivet ikke betragter SF-udspillet som komik på morgenkvisten eller allerede kendt politik. Bemærkelsesværdigt er det således, når eksempelvis Grundfos' bestyrelsesformand Niels Due Jensen »ser meget positivt på udspillet« og siger: »En sådan plan er noget, man virkelig har savnet fra den siddende regering.« Også Dansk Industris erhvervspolitiske chef, Kent Damsgaard, ser i planen »en række spændende elementer, som vi gerne vil drøfte«.
Regeringen har igen og igen råbt på konkrete løsninger, hver gang Villy Søvndal (SF) har gentaget, at Danmark skal »vækste sig ud af krisen«. Netop i ekkoet fra den kritik skal årsagen til at pakken kun bærer SF's partinavn findes.
Nu kan Søvndal sige: Værsgo, her er 38 konkrete forslag indenfor velfærds- og sundhedsteknologi, energi- og klimapolitik samt vandområdet, hvor danske virksomheder har et kolossalt potentiale.
Hvorvidt det vil skaffe de bebudede 75.000 job over de kommende ti år, kan - og skal - selvsagt diskuteres. Og som vi beretter i dag kan dele af planen risikere at møde modstand fra EU's udbudsregler, når den skal realiseres.
Men når det er sagt, er der grund til at rose SF's vækstplan som prolog til et fælles udspil fra oppositionen. Hvor regeringen alene excellerer med nedskæringer for at regulere udbuddet af arbejde, så anviser SF veje til, hvordan efterspørgslen kan øges. Hvor regeringen alene forholder sig til antallet af hænder, handler SF's plan om, hvad hænderne kan bruges til.
Udspillet kan forhåbentlig hive den politiske debat op fra det hængedynd, SF-ordfører Ole Sohn og Claus Hjort Frederiksen har boret sig ned i under de seneste dages tv-debatter. De har kaldt hinanden løgnere og dét, der er værre, og Hjort Frederiksen satte trumf på, da han smadrede et glas (med vand) i sin iver efter at ramme sin modpart. I lyset af landets alvorlige økonomiske situation er det forstemmende, at ansvarlige politikere spilder deres - og vælgernes - tid på den slags ævl og kævl.
Sandheden er jo, at ikke findes én firkantet og færdigsyet løsning på de økonomiske genvordigheder: 200.000 danskere har de seneste år mistet deres job, de offentlige udgifter stiger, og vi har ikke råd til at finansiere vores velfærdssystem på bare mellemlang sigt.
For at løse denne udfordring er det ikke nok med en rundbarbering af efterlønnen, som regeringen vil. Det er ikke nok med en vækstplan, som SF foreslår. Der skal flere - og forskelligartede - løsninger til.
Udover vækstpakken har fagbevægelsen forpligtet sig til enten at sætte den ugentlige arbejdstid op til 38 timer eller på anden vis levere 15 milliarder kroner. Selv om man kan kritisere oppositionen for at deponere dele af sin økonomiske politik i de faglige kontorer, byder S-SF nu på en samlet ansvarlighed, der får regeringen til at fremstå som reaktionære afviklere af velfærdsstaten.
Regeringens plan om at suspendere efterlønnen er allerede stødt på alvorlig modstand, fordi den vil løse et problem, landet ikke står i her og nu. Først om adskillige år vil der være mangel på arbejdskraft, så det føjer spot til skade at tvinge den aldrende generation til at blive i arbejdstøjet i de kommende år.
Desuden står det klart, at en afvikling af efterlønnen vil ramme de danskere, der i forvejen har mindst: Den typiske efterlønsmodtager er en nedslidt fabriksarbejder på lav løn og uden velpolstret privat pensionsordning. Det er ikke sandt, når regeringen fremturer med, at der også fremover er sociale ydelser til alle.
Baseret på regeringens egne tal og forudsætninger vil flere end 20.000 danskere stå uden hverken pension eller førtidspension, hvis regeringen gennemfører sin plan. Dermed vil regeringen jo sløjfe selve grundlaget for det velfærdssamfund, den påstår at ville bevare.
Med gårsdagens SF-udspil bliver det nu endnu mere spændende at se, hvad Lars Løkke Rasmussen (V) fredag fremlægger i regeringens Vækstforum med repræsentanter fra toppen af dansk erhvervsliv.
Hidtil har han afæsket oppositionen konkrete planer for finansieringen af fremtidens velfærd. Nu venter vi på regeringens.
På forhånd er forventningerne dog beskedne. Ledende erhvervsfolk i Vækstforum har ladet sive, at de hidtidige møder hovedsagelig er endt i luftsteg og vindfrikadeller.
Også i den sammenhæng er det interessant, at erhvervsledere som Niels Due Jensen 'ser meget positivt på udspillet' fra SF. Det er faktisk lige ved at være komisk.

