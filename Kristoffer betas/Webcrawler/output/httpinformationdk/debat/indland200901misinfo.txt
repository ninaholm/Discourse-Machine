Misinformation forplumrer debat om bankpakke
Fejl i Nationalbankens beregninger og misinformation fra erhvervslivet gør det svært at se behovet for den nye bankpakke, mener flere eksperter. Erhvervslivet mener, at det blot tager et samfundsansvar på sig
-Der er ingen tvivl om, at der er en vis kreditklemme,- sagde Danske Banks direktør, Peter Straarup, forleden. Helt så enkelt er det dog ikke, mener flere eksperter.


 Bankerne kalder den for en 'samfundspakke'. Blandt embedsmændene i Erhvervs- og Økonomiministeriet går den under navnet 'krisepakken' og i folkemunde hedder den bare 'bankpakke II'.
Nu tyder meget på, at forvirringen stikker dybere end bare til navnet på den kommende pakke til en værdi af op mod 100 milliarder kroner. 
For dels overdriver Nationalbanken behovets størrelse med omkring 20 milliarder kroner, dels skævvrider erhvervslivet debatten, når dets interesseorganisationer melder ud, at danske virksomheder ikke kan få lån, på trods af at bankernes egne tal viser det modsatte, lyder kritikken fra flere eksperter. 
"Nationalbanken er kommet til at fejlinformere, og nu lægger de røgslør ud ved ikke at erkende fejlen," lyder det fra professor i økonomi på Aarhus Handelshøjskole Anders Grosen.
I Nationalbankens seneste økonomiske rapport hedder det, at de danske banker i overensstemmelse med den hidtidige praksis vil opsige ansvarlig lånekapital i de næste to år, svarende til 20 milliarder kroner. 
Men - siger Anders Grosen - det er fejlagtigt, når Nationalbanken konkluderer, at bankerne i de kommende år vil forfalde lånene, som de altid har gjort, og dermed slet ikke tager højde for, at bankerne lige nu har historisk svært ved at låne penge. 
"Under normale omstændigheder ville bankerne opsige lånene, ja. Men omstændighederne er ikke normale, og i en tid, hvor bankerne har så svært ved at få adgang til ny kapital, er det vanskeligt at forestille sig, at de oven i købet opsiger deres lån," siger Anders Grosen, der henviser til, at eksempelvis Deutsche Bank for nylig har valgt at forlænge tilsvarende lån frem for at opsige dem. 
I Nationalbanken afviser man dog den kritik.
"Da det kan betragtes som et krisetegn, har det har hidtil været markedspraksis, at ansvarlig lånekapital indfries tre år før udløb. Vi anser det derfor for helt på sin plads at gøre opmærksom på behovet for refinansiering af den ansvarlige lånekapital," siger afdelingschef Karsten Biltoft.
Ingen kreditklemme
Ifølge Anders Grosen er det ikke kun Nationalbanken, der medvirker til at skabe forvirring i debatten om den nye bankpakke. Også erhvervslivets interesseorganisationer og deres udmeldinger om, at selv sunde virksomheder ikke længere kan låne penge i de danske banker, er med til at forvride diskussionen.
"Ser man på de seneste tal, har væksten i bankernes udlån til virksomhederne aldrig været større," påpeger økonomiprofessoren.
Den del undrer også bankekspert Bjarne Jensen fra den finansielle rådgivningsvirksomhed BJ Consult.
"DI og Håndværksrådet fortæller, at deres virksomheder ikke kan låne penge i bankerne. Men de fortæller ikke, hvad det er for nogle projekter, der bliver sagt nej til," siger han.
Bjarne Jensen afviser ikke, at visse virksomheder oplever, at bankerne er blevet mere tilbageholdende med udlån. Det vil kun være naturligt, siger Bjarne Jensen. Han påpeger imidlertid, at tilbageholdenheden ikke skyldes - som erhvervslivet ellers klager over - at Danmark er plaget af en kreditklemme, men alene at bankerne i de økonomisk svære tider er blevet lidt mere tilbageholdende med at låne ud til et hvilket som helst projekt. 
Den opfattelse deler Anders Grosen. 
"Forskellen er, at virksomhederne tidligere ændrede deres planer, hvis de fik afslag på lån - i dag går de til pressen. Og på tv kan man så se en, der ikke fik finansieret en ide om karamelliserede popcorn," siger han.
Anders Grosen mener, at der i højere grad er tale om lobbyvirksomhed for milliarder af kroner end en reel kreditklemme, når erhvervslivets interesseorganisationer og bankernes egen brancheorganisation, Finansrådet, nu er så aktive i forhold til den nye bankpakke. 
For samfundets skyld
Hverken Anders Grosen eller Bjarne Jensen vil udelukke, at der er behov for en bankpakke. Mens Anders Grosen tirsdag i en kronik i Jyllands-Posten fremlagde et forslag til en mindre og ikke-skatteyderfinansieret pakke, mener Bjarne Jensen, at udgangspunktet må være, at behovet skal dokumenteres ordentligt. 
I erhvervslivets største interesseorganisation, DI, ryster man på hovedet over beskyldningerne.
"Vi hører dagligt fra sunde virksomheder med sunde projekter, der får afslag," fortæller erhvervsøkonomisk chef Kent Damsgaard. Om bankernes stigende udlån til erhvervslivet - der umiddelbart modsiger hanspåstand - siger Kent Damsgaard:
"Det kan skyldes, at nogle virksomheder på et tidligere tidspunkt har indgået forhåndskontrakter og aftaler om lån, som de nu benytter sig af. Dem er bankerne tvunget til at overholde, men det betyder så, at de slår ekstra hårdt ned på de andre virksomheders ansøgninger om lån."
Derfor peger Kent Damsgaard også på, at en ny bankpakke har afgørende betydning for dansk økonomis fremtid. Det er direktør i Finansrådet, Jørgen A. Horwitz, enig i.
"De danske banker betaler en høj pris for den første bankpakke. Det forhold koblet sammen med den nuværende internationale recession er med til at forstærke kreditklemmen og derfor behovet for en ny pakke. Ikke for bankernes, men for samfundets skyld," siger Jørgen A. Horwitz.
Professor i økonomi på CBS Jesper Rangvid mener, at det er rigtigt at påpege, at de danske banker måske vælger ikke at opsige deres lån, men han mener ikke, det ændrer ved det grundlæggende behov for en bankpakke. 
"Uden anden sammenligning i øvrigt er lærdommen fra tidligere økonomiske kriser, som den i 1930'erne, at det værste der kan ske i en recession, er en kreditklemme, der kommer oveni. Så uanset om Danmark befinder sig i en kreditklemme, eller om det er for at undgå, at vi kommer i en, så er det fornuftigt med en ny bankpakke," siger Jesper Rangvid.


