Licens til at lade være
LEDER


 
	Det var sympatisk, da Socialdemokraterne tirsdag foreslog, at de unge skal have rabat på den licens, der finansierer de danske public servicetilbud.

	Sympatisk fordi en medielicens på 2.436 kr. fylder en del i et studiebudget. Men rabatten er sjovt nok ikke målrettet de studerende, men alle unge mellem 18-25.

	Forslaget er derfor ikke kun en hjælpende hånd til fattige studerende, men også en måde at imødekomme de udfordringer, DR har med en generation, der er vokset op i en digital virkelighed, hvor DR ikke er den mediesol, alting snurrer omkring.

	Det er dog svært at forestille sig unge over hele landet samles i kollektiv public service-psykose og synkrontænde for DR, fordi der ind af døren er dumpet en regning, der lyder på 1.218 kr fremfor 2.436 kr.

	Spørgsmålet er, om man ikke i stedet er i gang med at symptombehandle på en sygdom, de unge ikke har.

	De unge er flittigere medieforbruger end nogen tidligere generation, og hvis de unge fravælger DR, er det næppe på grund af licensen, men fordi de ikke har interesse for de programmer, DR tilbyder dem.

	Forslaget og den efterfølgende debat afslører også, at mens den praktiske udfoldelse af public service for længst har bevæget sig væk fra det smalle ideal, abonnerer politikere og DR stadig på en idé om, at de unge skal og bør tænde for DR for deres egen og for samfundets skyld.

	Om de bør det, er en anden diskussion i den pandoras æske af public service-diskussioner, som Socialdemokraterne nu har lukket op for frem mod det kommende medieforlig.

	Men hvis man vil have de unge til at fatte fjernbetjeningen, skal man nok kigge på programmerne og ikke på prisen.

