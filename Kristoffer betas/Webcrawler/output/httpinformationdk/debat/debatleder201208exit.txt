Exit Annan – og Syrien



I den forløbne uge rundede det officielle tabstal i den syriske borgerkrig 20.000, en konservativ vurdering, der bygger på dokumenterede tabstal – antallet af dræbte er snarere op imod 30.000, og tallet øges, mens denne leder læses. Og i dag stemmer FN’s generalforsamling om en resolution, der opfordrer præsident Bashar al-Assad til at gå af og overlade magten til en overgangsregering. Afstemningen er den definitive dødsattest på Kofi Annans fredsplan, hvis kerne var politisk dialog mellem regimet og oppositionen. At han selv har indset det og nu pakker skrivebordet, er logisk.Annan-planen var fra begyndelsen et nytteløst diplomatisk makværk, der aldrig ville få gang på jorden, alene fordi den ikke fordrede samtidighed i en våbenhvile som optakt til politiske forhandlinger. Regimets styrker skulle strække våben først, før oppositionens FSA (Frie Syriske Armé) fulgte trop – hvad den afviste på forhånd. Hvis Kofi Annan havde passet sin avislæsning med samme omhu som sine photo opportunities, ville han have vidst, at det syriske regime for 14 måneder siden havde besluttet ’at slås’.Det stod i The New York Times 10. maj 2011, da Bashar al-Assads fætter, Rami Maklouf, kaldte den nu afdøde Beirut-korrespondent Anthony Shadid i audiens i Damaskus og sagde: »Vi vil slås til den bitre ende.«Og det er så, hvad der foregår i Aleppo og andre steder i Syrien i disse uger. Bashar al-Assads regime forsøger at nedkæmpe den væbnede opposition, der nu er udstyret med skulderholdte jord-til-luft-missiler, sponseret af ’velhavende familier’ i Saudi-Arabien og Qatar (hvem mon det er?) og leveret via Tyrkiet, hvis rolle som bydreng for oliemilliardærerne i Doha og Riyadh ikke adskiller sig fra det syriske regimes transitfunktion for iranske missiler til Hizbollah i Libanon.FSA har erobret (eller købt?) et antal kampvogne fra den syriske hær, som er sat ind i slaget om Aleppo, udset til Syriens Benghazi. »Hvis Aleppo falder, vil vi automatisk etablere et hovedkvarter i præsidentpaladset,« sagde den tidligere leder af SNC (Syriens Nationale Råd) i sidste uge i Paris. I går kom det frem, at den amerikanske præsident, Barack Obama, har godkendt ’omfattende støtte’ via CIA til oppositionen, i sidste uge kunne det tyske ugemagasin Stern afsløre, at Tyskland har sponseret en gruppe på ca. 40 syriske oppositionsledere og folk med til-knytning til regimet, der gennem måneder har mødtes hemmeligt i Berlin for at forberede post-Assad-perioden. Alle venter bare på tragediens tæppefald.Det eneste, ingen venter på, er en politisk løsning. Den ’anden opposition’ – sekulære og demokratiske grupper, hvoraf nogle er tålte af regimet i Damaskus – udsendte for nylig (26. juli) en appel om politiske forhandlinger.»Det er ikke for sent at redde vort land,« hed det fra folk, der har år bag sig i al-Assads fængsler. Og i forgårs erklærede de i alt 10 organisationers leder, menneskeretsaktivisten Haytam Manna, at gruppen vil danne en eksilregering. Den blev omgående skudt ned af SNC’s leder, Abdelbasit Seida, der sagde, at »alle mulige eksil-regeringer« ikke tjener noget formål. Men han mente, at en forhandlingsløsning ikke tjener de formål, Saudi-Arabien, Qatar, USA, Israel (i det stille) og halehængerne i London, Paris og Berlin har med at støtte og bevæbne oppositionen, nu forstærket med ekstremistiske sunnitiske jihad-krigere og skyldige i modbydelige massakrer på regimetilhængere. Hvad der begyndte med et moralsk overtag – ’selvforsvar’ og ’beskyttere af ubevæbnede demonstranter’ – er endt i perverterede voldsorgier, der ikke lader regimet meget efter.Borgerkrigen er internationaliseret og har længe ikke handlet om almindelige syreres legitime krav på frihed og demokrati, men om at fjerne en forbundsfælle til Iran, der bliver næste mål for Vesten og Israel – og for demokratiets kompromisløse advokater i Riyadh og Doha. For Bashar-kliken handler krigen om simpel overlevelse – og den ligger, som den har redt.At den syriske minister for ’national forsoning’, Ali Haidar, i går blev citeret for at sige, at udvejen fra voldsorgiet er ’politisk dialog’, er både for lidt og for sent.Toget er kørt, og dets endestation er ikke Damaskus, men Teheran.
