Hvad sker der, når overarbejde bliver til ’interessetimer’?
Når ansatte på virksomheder landet over i daglig tale reduceres til enheder, ressourcer og andet menneskemateriel, underkender vi arbejdets værdi


 Der er fart på fagbevægelsen. LO har valgt sin første kvindelige formand, og LO og FTF arbejder på at gå sammen i én ny hovedorganisation. Bølgen af fornyelse mangler dog fortsat at ruske op i fagbevægelsens sprog.
En vigtig, men fuldstændig overset udfordring for den nye LO-ledelse er nemlig det sprog, der præger det danske arbejdsmarked. Ser man arbejdsmarkedssproget efter i sømmene, så er det fyldt med mere eller mindre skjulte værdier, som er med til at påvirke vores opfattelse af arbejderne og arbejdets værdi i en retning, der ikke ligefrem understøtter arbejdernes interesser.
Ordvalg har meget større betydning, end den gennemsnitlige fagpolitiker går rundt og tror.
Sproglige magtforhold
Man skelner eksempelvis normalt mellem arbejdsgivere og arbejdstagere. Det lyder jo neutralt og uskyldigt, men reelt bliver den ene side fremstillet som ’giver’ og den anden som ’tager’.
Arbejdsgiverne er så generøse at tilbyde job, som arbejdstagerne så bare tager imod – og derfor har sidstnævnte gruppe ikke nogen særlig ret til at bestemme ’gavens’ indhold. Man kan derfor sige, at de glade givere er moralsk hævet over de moralsk underlegne modtagere.
Dette sproglige magtforhold har indflydelse på både rettigheder, forhandlinger og aflønning. For når man framer parterne på arbejdsmarkedet sådan, bliver det nemmere at føre en politik, der tilgodeser direktionerne i landets virksomheder. Arbejderne er jo bare nogle, der tager et job, men ikke bidrager nævneværdigt til den samlede produktion. Man kan bare skæve til ratioen mellem det, som manden på gulvet tjener, og det direktøren tjener, for at forsikre sig om, at framingen slår igennem, når lønsummen fordeles.
Det overflødige
Den sproglige kamp foregår hver eneste dag ude på hver enkelt arbejdsplads. Det sker, når overarbejde kaldes ’interessetimer’. Det sker, når en fyringsrunde bliver omtalt som ’reducering af enheder’ eller ’begrænsning af lønsummen’. Så bør alarmklokkerne for alvor begynde at ringe i fagbevægelsen.
I erhvervssproget omtales arbejdere ofte ikke som mennesker, men som human resources, årsværk eller enheder. Når der skal fyres eller effektiviseres (hvilket typisk er synonymer), så hedder det omkostningsminimering, ressourcestyring, procesoptimering eller go to gemba (Gå ud i driften, red.) –, som de siger på LEAN-sprog, når det ’overflødige’ skal skæres væk. Alle disse udtryk mørklægger, at der er tale om mennesker – i stedet er det antal enheder og ressourceforbrug, der bliver reduceret.
Den ideelle arbejder omtales som fleksibel, omstillingsparat eller slet og ret employable. Med sidstnævnte begreb opfordrer direktionsgangen arbejderne til at sikre deres egen employability (ansættelsesværdighed): De skal tage kurser og opkvalificere sig, så de optræder som værdige for fremtidige arbejdsgivere. Mennesket reduceres til summen af de kompetencer, der kan nedfældes i et cv. Er der ingen, der vil give én et job, må det være, fordi man ikke er værdig til det.
Det giver et udsyn fra direktionsgangen, der opdeler de ansatte i aktiver og ressourcer. Vidensarbejderne og lederne er aktiver, som virksomhederne værdsætter og forsøger at fastholde gennem høje lønninger og bonusordninger. Men manden på gulvet, ressourcen, bliver anset for at være en let udskiftelig del af maskineriet på linje med materielle ressourcer såsom el, benzin og maskiner.
Tandhjul i maskinen
Det nuværende arbejdsmarkedssprog kan faktisk opsummeres med et par strofer fra revysangen »Den Tapre Landsoldat«:
Jeg skal bare holde mund og stå parat.Jeg er et tandhjul i maskinen, jeg er ikke mere mig selv,ikke menneske, kun menneskemateriel.Ledelse og vidensarbejdere er værdiskabere – resten er menneskemateriel.
Desværre bliver det ikke meget bedre, hvis man ser på det sprog, fagbevægelsen selv bruger. Arbejderne omtales som ’tillidsrepræsentanternes medarbejdere’, ’klienter’ eller ’medlemmer’ frem for det langt mere retvisende ’kolleger’.
Betegnelser som medarbejdere og medlemmer lægger afstand mellem den enkelte kontingentbetaler og den frivillige forening, som vedkommende er en del af.
Det er afgørende, at den enkelte fagforening og dens valgte politikere stiller sig side om side med dem, de repræsenterer, i stedet for at skabe et dem (medlemmerne) og os (politikerne). Derfor må fagbevægelsen gå forrest med at omtale arbejderne og arbejdet som værdiskabende i sig selv – de må aldrig reduceres til en vare.
Fornyelsen i fagbevægelsen kalder altså også på en fornyelse af sproget. Opgave nr. et er at tale arbejderne op.
Jens Jonatan Steen og Gry Inger Reiter er forfattere til bogen ’Tag bladet fra munden – en introduktion til politisk framing’

