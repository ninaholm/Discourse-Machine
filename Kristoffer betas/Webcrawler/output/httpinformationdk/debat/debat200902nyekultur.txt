Den nye kulturelle overklasse
Rygtet om det kulturelle borgerskabs nederlag er stærkt overdrevet. Et nyt socialt lag af medieprofessionelle har overtaget litteraturens og kunstens evne til at sætte samfundets kulturelle og politiske dagsorden
Et nyt lag af bl.a. studieværter, redaktører, kommentatorer, journalister og andre mediekendte har opnået en definitionsmagt i det offentlige rum, der giver dem større autoritet i det kulturelle felt end den gamle kulturelle overklasse.


 Kulturkampen drejer sig tilsyneladende primært om kulturkanon, tørklæder og opgør med kulturradikale smagsdommere, men bag denne højlydte debat har den kulturelle magt lige så stille holdt flyttedag: Medialiseringen af kultur og samfund har frembragt en ny kulturel overklasse bestående af professionelle mediefolk. Chancen for at en kulturkanon kommer til at spille en central rolle i danskernes kultur er derfor også uhyre beskeden. Den er et udtryk for en kulturkonservativ reaktion på en medieudvikling, der for længst er løbet den gamle kulturelle overklasse af hænde.
I Rune Lykkebergs bog, Kampen om sandhederne, erklærer han kulturborgerskabets fald, men hans klasseanalyse af det kulturelle felt har ikke tilstrækkeligt blik for, hvem og hvad der træder i stedet. Lykkeberg tillægger regeringsskiftet i 2001 samme skelsættende betydning som Søren Krarup, for hvem dette 'systemskifte' var en slags udfrielsens øjeblik, men hvor præsten Krarup vil triumfere og fordømme, vil den intellektuelle Lykkeberg først og fremmest analysere og forstå. Det var ikke mindst den kulturradikale kritik af nation, religion og markedskræfter, der ifølge Lykkeberg havde formået at sætte dagsordenen i efterkrigstiden.
Få sværdslag
VK-regeringens kulturkamp bragte dette system af kulturradikale sandheder i knæ, lyder forklaringen, men man undrer sig over, at der ikke skulle mere til at afsætte den kulturelle overklasse? I betragtning af at Lykkeberg bruger 350 sider på at fremmane, hvordan det kulturradikale hegemoni gennemstrømmede hver eneste blodåre i velfærdssamfundets legeme, virker det nærmest skuffende, at de kulturradikale var så lette at slå af pinden. Og det virker direkte urimeligt, at hele det kulturelle felt - den hidtidige overklasses centrale domæne - med så få og simple sværdslag kunne erobres ved valget i 2001. Da Lykkeberg primært har blik for litteraturens og den øvrige finkulturs domæne, har han ikke tilstrækkeligt blik for en afgørende forskydning i det kulturelle felt: mediekulturens ekspansion og konsolidering som kulturel autoritet. 
Det aktuelle kulturlandskab, som Lykkeberg aftegner, er således forbløffende fri for radio, tv, internet, gratisaviser, Ipods, Blockbuster, reklamer, Facebook og mange andre medier, som danskerne bruger stadig mere af deres tid og penge på. Den skyld, skam og følelse af mindreværd, som danskeren angiveligt føler ved ikke at leve op til den kulturradikale dagsorden, har meget længe været svær at genfinde, når man er stødt på familien Danmark i Elgiganten eller Computer City på begejstret jagt efter nye fladskærme, dvd-film og computerspil. 
Medieinstitution
Gennem de sidste 25 år har kultur og samfund gennemgået en omfattende medialisering, og en helt central faktor i denne proces er udviklingen af medierne til en selvstændig institution i samfundet. Ikke mindst radio og tv blev frem til 1980'erne styret ud fra en logik, der tilsagde, at alle samfundets institutioner inden for politik, kultur, videnskab osv. havde krav på at blive repræsenteret i radio og tv. Som konsekvens var radio og tv befolket af fagfolk fra mange forskellige områder, der i populær form formidlede kundskab til folket. Historikeren levendegjorde danmarkshistorien, filmmagisteren belærte om filmkunsten, og zoologen berettede om livet i skove og søer. På politikkens område var journalisterne ikke mindst pædagogiske formidlere, der med skarpt fokus på Christiansborg brugte pædagogiske klodser til at forklare publikum om de vanskelige nationaløkonomiske sammenhænge. 
Siden 1980'erne har medierne løsrevet sig mere og mere fra rollen som kulturinstitutioner og er i stedet blevet en medieinstitution. Herved forstås, at medierne i stigende grad er blevet styret af egne hensyn og interesser, hvor kommercielle, teknologiske og genremæssige krav er trådt i forgrunden. De gamle formidlere med sagkundskab om indholdet er blevet smidt på porten og erstattet af medieprofessionelle, der har forstand på medierne: om publikumssegmenter, genreformater, digitale platforme, finansieringsformer osv. Det har ført til nye vurderingskriterier for medieindhold; om et kulturprogram i tv er vellykket drejer sig derfor mindre om, hvorvidt det eksempelvis afspejler litteraturens egen dagsorden, og mere om hvorvidt det er vellykket som tv-program, dvs. har en dramaturgi der passer til tv-mediet, har tv-egnede medvirkende og bliver set af de segmenter, der passer til det pågældende sendetidspunkt og kanal. 
Denne udvikling er måske særlig tydelig på radio- og tv-området, fordi vi her har en tidligere målestok (DR under monopolet) at sammenligne med, men det gælder stort set alle medier, at de i dag først og fremmest er styret af mediernes egen logik. Indhold produceret til nye medier som internet, mobiltelefoner, spillekonsoller m.v. er ikke hæmmet af bredere kulturelle hensyn. Om mediernes udvikling fra kultur- til medieinstitution er godt eller skidt er ikke temaet her, men pointen er, at denne forandring har øget den kulturelle magt hos en ny gruppe i samfundet: de medieprofessionelle. Et nyt lag af mediaplanlæggere, redaktører, studieværter, kommentatorer, journalister, livsstilseksperter og andre mediekendte fungerer som gatekeepere for adgang til medierne og har opnået en definitionsmagt i det offentlige rum, der giver dem større autoritet i det kulturelle felt end den gamle kulturelle overklasse, der havde sine bastioner inden for kunst, litteratur osv. 
En særlig ideologi
Denne kulturelle udvikling har konsekvenser for det politiske felt. De medieprofessionelle har ikke som social gruppe nogen bestemt politisk præference, om end de som en del af den nye kreative klasse givetvis har nogle værdimæssige fællestræk. Men de kommer i kraft af deres profession til at fremelske en særlig ideologi omkring mediernes rolle i forhold til borgerne og det politiske system. Et gennemgående træk har således været en omsiggribende modtagerorientering, hvor de medieprofessionelle ser det som deres kald at betjene den enkelte bruger snarere end at tjene offentligheden. TV 2 har siden sin begyndelse været førende, når det gælder denne modtagervendte journalistik, som eksempelvis den tidligere chef for TV 2 Nyhederne Jens Gaardbo formulerede det, da TV 2 skulle gøre op med DR's nyhedsformidling i 1990'erne: DR "laver det, vi kalder OBS-fjernsyn, Oplysning til Borgerne om Samfundet. Vi laver det modsatte: vi laver Oplysning til Samfundet om Borgerne". Med TV 2's 'omvendte OBS-koncept' skulle tv-nyheder ikke længere formidle samfundets store dagsorden til befolkningen, men i stedet skulle TV2-Nyhederne bringe den almindelige danskers problemer frem i offentligheden. TV 2 slog disse takter an fra begyndelsen, men siden har andre fulgt med, så modtagerorienteringen har vundet indpas ikke bare i DR, men bredere i journalistikken. 
I den medieprofessionelle ideologi er mediebrugeren og -modtageren konge, uanset om det gælder kunst, underholdning eller politik. I kraft af denne ideologi har medieudviklingen spillet fint sammen med de senere årtiers overgang fra et parti- og klassebaseret demokrati til et markedsdemokrati, hvor politik udøves ved hjælp af kontinuerlige opinionsundersøgelser og politikeres vilje til at imødekomme brugeres efterspørgsel efter politiske ydelser. Politikere, der har været dygtige til at lodde folkestemningen og føre værdipolitik, har derfor haft en naturlig alliancepartner hos de medieprofessionelle. 
Den kulturelle overklasse blev ikke slået af VK-regeringens kulturkamp og kanonbølgen fra 2001. Medialiseringen af kultur og samfund havde lang tid forinden udhulet den gamle kulturelle overklasses magt og banet vejen for en ny kulturel magtfaktor: de medieprofessionelle. De kulturradikale ønskede i sin tid en alliance mellem de intellektuelle og folket. I dag lever de medieprofessionelle højt på at være folkets advokater. 
Stig Hjarvard er professor ved Institut for Medier, Erkendelse og Formidling, Københavns Universitet. Han har bl.a. udgivet bogen 'En verden af medier. Medialiseringen af politik, sprog, religion og leg'

