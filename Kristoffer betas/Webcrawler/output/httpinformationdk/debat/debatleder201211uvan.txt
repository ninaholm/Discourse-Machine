Uvaner



 Ifølge den nye kulturvaneundersøgelse er danskerne helt vilde med scenekunst – eller er de bare vilde med ideen om det?
Det spørgsmål stillede lektor i teatervidenskab Stig Jarl i gårsdagens Politiken. Ifølge hans beregninger burde danskernes kulturvaner have resulteret i mere end ni millioner teaterbesøg sidste år. Teatrenes billetkontorer har kun indberettet 1,9 millioner teaterbesøg til Danmarks Statistik. Både Kulturvaneundersøgelsen og de medier – herunder Information – der videreformidlede resultaterne, burde have nævnt, at den statistiske usikkerhed i denne sammenhæng også indebærer, at folk pynter lidt på sandheden.
Det er dog ikke udelukkende danskernes forkvaklede selvbillede, der er forklaringen på misforholdet. Kun de statsstøttede teatre er forpligtet til at indberette data. Men Danmarks Statistik mener, at deres tal er dækkende, »da alle store og mellemstore statsstøttede og ikke-statsstøttede teatre medvirker« – alle de ’rigtige’ teatre er altså med, forstår man.
Meget afhænger af, hvordan man definerer ’scenekunst’. Skal man have haft røven i et plyssæde for, at det tæller med, eller kan man have set dukketeater eller stand up i det lokale butikscenter? Danmarks Statistiks opgørelse er mest dækkende for det første, mens Kulturvaneundersøgelsen arbejder med et bredere og mere inkluderende kulturbegreb end tidligere. Derfor er sammenligning svær både over tid og på tværs af gængse statistikker om (fin) kultur.
Måske kan svarene på ’hvor ofte?’ ikke bruges til meget i fremadrettet kulturpolitik. Det kan svarene på ’hvorfor ikke?’ til gengæld. ’Det er for dyrt’ som årsag ligger på andenpladsen på en top- 10 til at fravælge kunst- og kulturtilbud. I den optik var det en klog beslutning at tage forslaget om at genindføre betaling for adgang til Statens Museum for Kunst af bordet, da der blev indgået finanslovsforlig – ugen efter Kulturvaneundersøgelsens blev offentliggjort. Så lad os ikke afvise undersøgelsen helt. Vi ser jo også så godt ud. anbr

