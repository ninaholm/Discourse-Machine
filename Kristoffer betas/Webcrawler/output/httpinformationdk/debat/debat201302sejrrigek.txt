Sejrrige kvinder og slappe mænd i ’Matador’
Tv-serien ’Matador’ har banet vejen for feministernes sejr. I serien er alle mænd nogle uduelige, umodne skvat, der fejler og svigter, mens kvinderne er stærke, kærlige, opofrende og snarrådige. I dag er manden som ubehjælpsom nikkedukke blevet normen
Alle mænd i ’Matador’ bliver sat til vægs af kvinder: Buster Larsen (th.) som grise-handler Oluf Larsen er ofte under tøflen. Hans retskafne kone, Katrine er mere beslutsom. Kurt Ravn kaldet Røde bliver i serien ansat i sin kone Agnes’ virksomhed, der bl.a. laver serveringsbakker til kapitalisten Mads Skjern, som kommunisten Røde tidligere har mødt med foragt.


 I morgen sender DR sidste afsnit af tv-serien Matador – en serie, der nu er sendt syv gange. Selv om gaderne ikke længere ligger øde, når Matador er på skærmen, er der stadig mere end én million, der følger med lørdag efter lørdag.
I Danmark har et flertal af landets borgere ligefrem udråbt Matador til at være den bedste tv-serie, der nogensinde er produceret.
Instruktøren af serien er Erik Balling, efter idé af forfatteren Lise Nørgaard – og tv-serien er så populær, at der skulle befinde sig et bokssæt med samlingen i hvert andet hjem i Danmark.
Da Matador blev genudsendt første gang på DR i 1986, havde et af afsnittene hele 3,6 millioner seere, altså ca. 70 procent af befolkningen, og det er det højeste seertal, der nogensinde er målt ved nogen tv-udsendelse i Danmark.
Seje kvinder og vattede mænd
Matador er solgt til flere lande i Europa, og en lang række af landets kendteste skuespillere medvirker i tv-serien, der med udgangspunkt i to familier beskriver livet i en fiktiv provinsby ved navn Korsbæk i Danmark 1929-47.
I denne provinsby er samtlige mænd grundlæggende hjælpeløse og svage, der svigter og fejler, når det endelig gælder, mens kvinderne bestandigt ofrer sig og sørger for, at alting virker og hænger sammen i tilværelsen. De få undtagelser er den anonyme læge doktor Louis Hansen, den lige så anonyme bankmand hr. Stein og den selvudslettende tyske digter Herbert Schmidt, der hurtigt forsvinder ud af serien, da han rejser ned til den spanske borgerkrig – endelig er der ægteparret baron Carl von Rydtger og baronesse Arendse von Rydtger, der svæver over vandene i ideel lykke og indsigt, en skjult hyldest til adelen og kongehuset.
Alle kvinder uden undtagelse har styrke til at klare ærterne, uanset hvilke udfordringer de bliver mødt med (baronesse von Rydtger rammes ganske vist af en ukendt sindslidelse, men det omtales blot perifert – seerne får hende aldrig at se i denne udsatte tilstand).
Men utroskab, uduelighed, umodenhed og en grundlæggende mangel på at tage sig sammen, når det virkelig gælder, omfatter kun mændene. Og selv tv-seriens sarteste, mest forfinede og mageligt anlagte kvinde, bankdirektørens kone, Maude Varnæs, vågner da også op til dåd og viser handlekraft, da byens eneste jøde (bankmanden hr. Stein) skal reddes fra tyskerne og bringes til Sverige, mens hendes mand, bankdirektør Hans Christian Varnæs, nølende, passivt og handlingslammet ser til og i øvrigt har været sin kone utro med den kvindelige bankassistent frøken Mortensen, som han har besvangret – og naturligvis efterfølgende ladet i stikken.
Handlingslammet Skjern
Kvinderne i tv-serien kan sagtens klare sig alene, mens mændene omvendt er hjælpeløse uden kvinderne, uanset hvilken position og stilling han beklæder. Den absolut stærkeste mand i Korsbæk, den driftige, beregnende og benhårde forretningsmand Mads Skjern, falder uhjælpeligt sammen som en karklud og sidder i sin kæmpevilla ude af stand til at foretage sig noget, da hans hustru, Ingeborg Skjern, forlader ham.
Først da hustruen forbarmer sig over sit stakkels skvat af en mand og vender tilbage, vågner Mads Skjern som en mekanisk dukke op af sin elendighed og kan nu som en rigtig mand atter tage fat, hvor han slap. For det er nemlig kun med kvinden ved sin side, at byens mægtigste mand kan være funktionsduelig. Ellers står han alene i verden, uden evner og mulighed for at udvise mod og handlekraft.
Der findes ingen grusomme, onde, modbydelige, snu, beregnende eller virkelig lede kvinder i dette Matador-univers, den afdeling står mændene for alene. Mandsmod og mandshjerte, stolthed, kærlighed, opofrelse, snarrådighed og klogskab, det er kvindernes bidrag til verden.
Mændene må straffes
Straffen for at være mand er hård i det sort/hvide univers, Matador fremviser. Den ene mand efter den anden får en brutal skæbne: Mads Skjern ved at bryde mentalt sammen, overlærer Andersen ved at fryse halvt ihjel på en altan og derpå dø af lungebetændelse, Rudolf Schwann bliver dræbt ved et fald ned ad en trappe, Ingeborg Skjerns tidligere mand, nazisten Holger Jørgensen, dør på Østfronten, og sagføreren Viggo Skjold Hansen bliver sindssyg.
Andre mænd slipper nådigere, trods deres svigagtighed, bl.a. tjeneren Severin Boldt, der slipper med en gang øretæver og et blåt øje efter sin langvarige sortbørshandel under krigen, og Arnold Vinter fra Mads Skjerns forretning, prøver at smutte fra sin forlovede, Agnete Hansen, men tvinges til at tage hende med af den snarrådige og evigt retfærdige engleblide Ingeborg Skjern.
Endelig er der kommunisten Lauritz Jensen, kaldet Røde, der bliver taget til nåde af sin kone og ansat i hendes virksomhed, der bl.a. laver serveringsbakker til kapitalisten Mads Skjerns virksomhed, noget Røde tidligere har mødt med foragt. Men nu bøjer han ydmygt hovedet og tager til takke med at arbejde for både kone og kapitalist, fordi jobbet som portør på jernbanen er væk og han ikke blev valgt til Folketinget.
Listen over uduelige og svage mænd er endeløs – fortsæt endelig på egen hånd med at finde eksempler.
Ingen kvinde i tv-serien Matador gennemgår naturligvis en lige så grum skæbne som mændene. Alle kvinderne er på forunderlig vis grundlæggende uskyldige og sindsbilleder på kvindens ægte væsen, der altid er hjertevarmt og omsorgsfuldt. Smukke glansbilleder, der står i grel modsætning til mændenes grumme og modbydelige verden, hvor hensynsløshed, uduelighed og slaphed er grundlaget.
’Gør altid, som hun siger’
Filminstruktøren Erik Balling stod også bag 13 af de første populære 14 film om Olsen Banden, der på humoristisk vis beskriver tre mænd, der fusker med millionkup der aldrig lykkedes.
I Olsen Banden ser rødt fra 1976 skal et af bandemedlemmernes søn giftes. For at husfreden mellem mand og kone skal kunne holde i al fremtid, giver bandemedlemmets Kjeld et råd til sønnen Børge: »Man skal bare gøre, som hun siger. Altid!«
Og denne ’hun’ er i Kjelds tilfælde hans kone Yvonne, som Kjeld lystrer i et og alt. Hun er imidlertid ikke hvem som helst, hun er selveste kvinden i dette verdensbillede i 1970’erne, og dén eneste markante kvindelige figur i filmene overhovedet.
Kjeld er på alle måder en rigtig, ægte blød 1970’er mand, der næsten altid gør, hvad der bliver sagt – og det gælder også de øvrige Olsenbanden-medlemmer.
Feministernes drøm om den ægte, bløde og slappe mand er fuldbragt. Man kunne kalde disse mænd for de nyttige idioter. I sidste ende er det nemlig 70’er-kvinden Yvonne, der bestemmer alt, og det accepteres stiltiende af Olsenbandens medlemmer i samtlige film, der trods enkelte og helt kortvarige oprør af mændene duknakket gør, hvad kvinden siger, basta. Bundlinjen bestemmes af kvinden – altid!
Vejen til den fuldendte, slappe og endegyldigt svage mand – og samfundets magtfulde og kontrolstyrende kvinde er gjort rede.
Filminstruktøren Erik Balling og forfatteren Lise Nørgaard har gjort et forbilledligt forarbejde, og den svage mand er i dag gjort til en realitet – ganske frivilligt og uden at nogen har protesteret.
Ingen i øvrigt har undret sig over, hvordan det kan være, at det i Danmark er kommet så vidt, at mandens 80.000-årige historie er blevet fuldstændig udvisket gennem de seneste 40 år, hvor manden er gjort til et ligegyldigt og overflødigt skvat af en nikkedukke, der nådigst kan gå kvinden til hånde – hvis han da ikke bare går i vejen og er uduelig. Stakkels mænd. Stakkels kvinder.
 
 
Jesper Böttzauw er journalist og forfatter. Kronikken bygger i vid udstrækning på et afsnit i hans bog ’2060’, der udkom i 2012 og beskriver feministernes magtovertagelse af den vestlige verden. Bogen er oversat til engelsk under titlen ’Women in Power’ og udkommer i 2013

