En farlig afgørelse



 »Et ansvarsgrundlag for Forsvarsministeriet forudsætter (...), at Forsvarsministeriet og herunder danske soldater i Afghanistan havde viden om eller grund til at formode, at de amerikanske styrker ikke ville behandle fanger humant i overensstemmelse med internationale konventioner...«
(Uddrag af Østre Landsrets pressemeddelelse om 'Tarin-sagen' 26/4 2011)
I GÅR BLEV spændingen så endelig udløst: Det lykkedes ikke advokat Tyge Trier at få medhold fra Østre Landsret i, at afghaneren Ghoussalah Tarin skal have erstatning fra Forsvarsministeriet. Den krævede erstatning på 50.000 kroner skulle udgøre et plaster på såret for Tarin, fordi han i marts 2002 blev tilfangetaget af udsendte danske soldater og sammen med 30 andre afghanske fanger siden overleveret til amerikanernes forhørscenter i Kandahar.
Ifølge Tarins vidneudsagn, som det er refereret i landsrettens pressemeddelelse, blev han »i den amerikanske fangelejr« sparket eller trampet i hovedet og på kroppen, »mens han lå med ansigtet trykket ned i grus«. Han fik også »tøjet revet af, så han stod nøgen, medens han havde en hætte over hovedet«. Han blev desuden beordret til at sidde på knæ i op til halvanden time ad gangen, og han blev kronraget og fik skægget barberet af. Siden har Tarin, stadig ifølge eget udsagn, konsulteret en læge 300-400 gange, gennemgået 21 hospitalsundersøgelser, fået 40 indsprøjtninger i knæet, og han lider angiveligt fortsat af de fysiske og psykiske mén, han pådrog sig under opholdet i fangelejren.
Landsretten frifandt pure ministeriet for erstatningsforpligtelsen og afviste Tarins øvrige seks påstande.
DER ER FLERE ting at notere sig ved afgørelsen. Det springer således umiddelbart i øjnene, at Tyge Triers 'kronvidne', den iranske tolk MG, øjensynligt har skiftet forklaring og lagt afstand til sine tidligere forklaringer om amerikansk brutalitet i Kandahar-forhørscentret.
Ifølge landsrettens pressemeddelelse har tolken under lukkede retsmøder fortalt, at når han tilbage i 2004 til auditørerne havde sagt, at han havde set fanger blive udsat for vold og nedværdigende behandling, mens han som tolk var udlånt til amerikanerne, så kan hans forklaring dengang »have været en sammenblanding af fantasi og virkelighed«, ligesom »han kan have« fremstillet rygter som sine egne oplevelser. Endelig kan hans opfattelse af forholdene i forhørscentret »som værende urimeligt dårlige« være påvirket af hans egne traumatiske barndomsoplevelser i Iran.
At tolken under lukkede retsmøder har skiftet forklaring, og om det så er hans beretning fra 2004 eller 2011, der er mest korrekt er imidlertid ligegyldigt i forhold til landsrettens afgørelse. For, som retten fastslår, så er det retligt uden betydning for, om Forsvarsministeriet skal betale en erstatning, hvad der har fundet sted i forhørscentret, herunder om Tarin faktisk blev udsat for tortur og nedværdigende behandling i løbet af de 48-72 timer, han var i amerikanernes varetægt.
AFGØRENDE ER derimod, om de danske soldater, der i første omgang stod for tilfangetagelsen af Tarin, har behandlet ham inhumant. Det er der intet i hans forklaring, der tyder på.
Dernæst er det afgørende, om Forsvarsministeriet havde viden om eller grund til at formode, at amerikanerne ikke ville behandle tilfangetagne humant i overensstemmelse med de internationale konventioner. Præcis her bliver landsrettens afgørelse farlig. Retten finder nemlig »efter bevisførelsen« ikke, at Forsvarsministeriet som følge af udmeldingerne fra præsident Bush og forsvarsminister Rumsfeld havde eller burde have haft viden om, at tilfangetagne ikke ville blive behandlet korrekt, for det ville bl.a. være i modstrid med »de klare« amerikanske tilkendegivelser om, at man behandlede fanger »
humanely«.
Her ser landsretten bort fra eller det må være 'glemt' under bevisførelsen at der var en markant undtagelse i Rumsfelds udmelding, som her er kursiveret: »Krigsførende kommandanter skal under deres tilbageholdelse af individer tilhørende al-Qaeda og Taleban behandle disse humant og
i det omfang det er passende og foreneligt med militær nødvendighedpå en måde, der er i overensstemmelse med principperne i Genève-konventionen af 1949,« som Rumsfeld i januar 2002 skrev i et memo til sine
combatant commanders. Den 11. februar 2002 orienterede den danske ambassade i Washington Udenrigsministeriet om de amerikanske overvejelser. Alligevel blev undtagelsen 'glemt' i den redegørelse, Forsvarsministeriet udsendte i 2006 efter tv-dokumentaren
Den hemmelige krig, selv om der går en lige og ubrudt linje fra Rumfelds markante undtagelse til waterboarding og Guantánamo.
Undtagelsen burde have fået den danske regering til at råbe vagt i gevær. Det skete ikke i 2002. Nu har landsretten ni år efter accepteret at fortsætte i samme plovfure. Præcis derfor er afgørelsen farlig.

