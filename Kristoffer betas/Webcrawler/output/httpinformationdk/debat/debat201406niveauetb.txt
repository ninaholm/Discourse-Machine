Niveauet under brugtvognsforhandlere
Det er ikke kun i befolkningen, at politikerleden spøger. Den er også kommet helt ind på Christiansborg


 Efterhånden som regeringen har reformeret det meste af velfærdsstaten, og der er begyndt at komme gang i økonomien, bør politikerne vende sig mod demokratiets pt. største trussel: Politikerleden.   
Kald mig bare naiv. Men jeg tror rent faktisk på, hvad min familie, venner og kolleger fortæller mig. Jeg tror på, at de mennesker, jeg taler med, fortæller mig, hvad de mener, når jeg snakker med dem.Det samme gælder, når jeg taler med politikere. Jeg tror på, at Bjarne Corydon (S) mener, at selskabsskattelettelser er vejen frem, hvis der skal være vækst i Danmark. Jeg tror på, at Margrethe Vestager (R) ikke er bekymret for den øgede inklusion i folkeskolen. Jeg nærer ikke en indbygget mistro til politikerne, fordi de dybest set arbejder under det samme vilkår som mig: Vi er alle afhængige af vores troværdighed.   
Desværre tror danskerne ikke så meget på os – hverken journalister eller politikere. Lad journalisterne ligge. Den problematik må andre tage sig kærligt af. Lad os i stedet se på politikerne, for i løbet af de sidste par uger er der kommet fornyet fokus på politikerleden.   
Kommunikationsbureauet Radius har netop udgivet deres årlige troværdighedsanalyse, og igen-igen fordeler de tre nederste pladser sig mellem journalister, bilforhandlere og politikere – i nævnte rækkefølge med politikerne som nummer sjok. Og hvad værre er for politikerne: De går fra en vurdering på 2,19 i 2012 til 2,13 i 2013 på en skala fra 1-5. 
Centrum-venstre-tænketanken Cevea har også for nylig offentliggjort en ny undersøgelse af danskernes syn på politikerne. Her svarer 80,7 procent af danskerne, at de er uenige i, at de har indflydelse på, hvilke emner, der er på den politiske dagsorden, mens 75,6 procent mener, at politikerne ikke lytter nok til, hvad deres vælgere mener.  
Professor Jørgen Goul Andersen har analyseret de sidste 30 års tillidsmålinger, og konklusionen er klar: Vælgernes tillid til politikerne afhænger primært af to faktorer: Hvordan landets økonomi udvikler sig, og om vælgerne er tilfredse med politikken. Når der er gode økonomiske tider, stoler vælgerne på politikerne, mens de er mere skeptiske over for politikerne under økonomiske kriser. Samtidig viser forskningen, at vælgerne godt kan miste tilliden til politikerne i gode år, og der kan opleves stigende tillid i dårlige. Det afhænger af, om befolkningen er enig i den politik, regeringen fører.
Men det er ikke kun i undersøgelser, at politikerleden spøger. Den er også kommet helt ind på Christiansborg. Her tog De Konservatives Lars Barfoed i sin grundlovstale fat på de mange forskellige årsager, der er til den aktuelle tillidskløft mellem politikere og vælgere.
»Der bliver på Christiansborg brugt alt for megen tid på taktik og spin i stedet for det politiske indhold. Der bliver brugt alt for meget krudt på at skyde på hinanden i stedet for at tale om egne synspunkter og ideer. Og personsager fylder alt for meget i forhold til politiske tanker,« sagde Lars Barfoed.
Desværre er Barfoeds løsning på hans korrekte analyse ikke voldsom visionær:
»Vi skal også blive bedre til at holde fokus på det politiske indhold og formidle det. Og så skal vi blive bedre til i fællesskab at levere effektive løsninger på de problemer og udfordringer, som borgerne er optaget af,« sagde Lars Barfoed.   
Barfoed skal have ros for at tage fat om det, der kan udvikle sig til at blive politikernes største udfordring i 10’erne. Men det gør næsten ondt at læse Barfoeds løsningsforslag. Det burde være barnelærdom og stå i politikernes ABC, at politikere skal diskutere politik og levere løsninger. Vi vil have politik fra politikere. Når Barfoed ruller sig ud med løsningsforslag, der er så floskelfyldte, kan de ende med at ramme ham som en boomerang. Den slags floskler er jo netop med til at øge politikerleden. Vælgerne er ikke dumme. Og hverken Lars Barfoed eller andre politikere får nye vælgere. De er nødt til at leve med dem, der allerede er.   
Men vi vælgere er også nødt til at se indad. Demokrati ikke er at få ret – det er at blive hørt. Det bliver vi ved et folketingsvalg inden for et års tid, og så kan man jo heldigvis stemme nogle ind, man stoler på, når de åbner munden og diskuterer politik.
Casper Dall er leder af Informations Christiansborg-redaktion.

