Brevkassen: Jeg kan blive noget så rasende



 Jonathan, 34, København V
Det er småting. Rationelt set ved jeg det godt, men jeg kan alligevel ikke dy mig. Jeg bliver hidsig, ja, nogle gange bliver jeg rasende over bitte små ting. Det kan være en cyklist på cykelstien, der bare lige pludselig overhaler, så jeg er lige ved at køre ind i vedkommende. Det kan være køen i supermarkedet, hvor tåberne har glemt deres pinkoder, og dermed spilder 10 menneskers tid. Det kan være chefen på jobbet, der altid kommer på en eller anden helt håbløs idé. Eller så er der overboen, der tramper rundt i gulvet som om han ikke fatter, at der bor folk nedenunder.
Ét er, at jeg simpelthen er så træt af hele tiden at køre op i det røde felt (det er ret emotionelt opslidende), noget andet er, at jeg er endnu mere træt af tåber, der forpester mit liv.
Er det nu, jeg skal finde et hus på landet, hvor jeg ikke behøver glo på andre mennesker eller skal jeg hellere bare tilmelde mig et
anger-management-kursus?
Svar I:

Du skal da en tur på Kelim-briksen, hvor du vil få til opgave at finde ud af, hvad der ligger til grund for din vrede. Og før du ser dig om, sidder du og fedter med din gamle telefonbog med Spidermand på for at finde nummeret på hende fra parallellen, der grinede første gang, du lod benklæderne falde. Man skal nemlig konfrontere vredens rod.Nej, jeg driller. Gu skal du ej. Find i stedet et uskyldigt sted at kanalisere vreden hen. Aldersmæssigt er du lige på grænsen, men der er et helt særligt privilegium, der tilfalder mænd over 35, nemlig, at udvikle en ragende besættelse af to til tre ufarlige fænomener, holde sig til dem, og forfine dem ned i detaljen. Min far f.eks. er så forbandet på klitroser, at han næsten ikke kan være i sin krop, når han ser deres små lyserøde hoveder. »Arg, invasive bæster!« har derfor været soundtracket til min barndoms ture i Volvoen langs Vestkysten. Min venindes far er mere avanceret på det punkt. Han kan ikke tyre Herman Salling (don't ask, noget med et kikset stormagasin i Århus) Og Herman Salling er endda død. På den måde skal du udvælge dig nogle gestaler, som kan aflede opmærksomheden fra de irriterende cyklister, som selv ikke 10 års borgelig regering har fået bugt med.
Jeg foreslår som sædvanligt DONG, SF's højrefløj, eller alle andre kvindelige klummeskribenter end mig. Men til trods for, at verden utvivlsomt ville være et bedre sted med mindre kul, pibestinkende intolerance og damevrøvl, hvis alle andre overtog mine aversioner, tror jeg, at det er 'vigtigt', at du går gennem 'processen' selv.

Anna von Sperling
Svar II:

Ih, hvor jeg kender det. Ikke det med de glemte pinkoder, men snarere når en ældre kvinde altid en kvinde standser op i et supermarked med sin rollator og blokerer al anden gennemgang, mens hun først scanner hylderne til venstre, så dem til højre, efter slagtilbud. Ikke et ondt ord om rollatorer, der er gode og nyttige hjælpemidler, som vi alle kan få brug for, men behøver hun lejre sig, som om hun er på campingtur? Hun kan jo bare steppe et skridt til side.
Sådan er eksistensen fuld af irritationsmomenter, og det er jo det, vi snakker om. Her i landet oplever vi ikke de helt store katastrofer som krig, sult og tsunamier, men da vi åbenbart har svært ved at undvære et eller andet at irriteres over, kaster vi os over de rene bagateller.
Spørg bare i ægteskaberne! Det ved de alt om dér. Langt de fleste skænderier i parforhold handler om bagateller. Et skoleeksempel er irritationsmomenterne i trafikken, hvor ellers besindige mennesker kan hidse sig enormt op over andre trafikanter, hvad enten det er en cyklist, der kører hurtigt, eller en bilist, der kører langsomt.
Slap af, tæl til 10, og hvis det ikke hjælper, så tæl til 100 eller et hvilket som helst tal, indtil irritationen damper af.
Flyt ikke på landet. Nissen flytter med.

Kristen Bjørnkjær


