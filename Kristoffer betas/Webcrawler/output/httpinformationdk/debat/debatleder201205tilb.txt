Tilbage til fortiden



 Sir, løsningen på kaos ved indrejsepunkter til Storbritannien er åbenlys. Vi burde melde os ind i Schengen.Læserbrev fra Christopher Lyddon, Beds i Storbritannien, i Financial Times
Enhver med længsel efter de gode gamle dage uden for Schengen-samarbejdet kan med fordel bestille en flybillet til London; et af de fire EU-lande uden for samarbejdet. Her har der i de seneste dage hersket kaos i Heathrow Lufthavn, hvor tusindvis af forventningsfulde turister, travle forretningsfolk og trætte hjemvendte briter har måttet vente i op til to en halv time på at vise deres pas. Gennemsnitstiden – påpeger en presset minister – er dog kun halvanden time.
Fordelene ved et visumfri område, der sikrer borgerne fri bevægelighed inden for de ydre grænser, er til at tage og føle på, og en Eurobarometer-måling fra 2011 viser, at 48 pct. af EU-borgerne mener, at den fri bevægelighed er den vigtigste borgerret.Imidlertid viser en anden Euro-barometer-måling fra 2009, at europæerne placerer immigration i top tre over emner, EU bør gøre noget ved. Og Schengen-samarbejdet er i den franske valgkamp blevet udpeget som en årsag til den illegale immigration.
Afskaffelsen af paskontrollen inden for Schengen-området har trods de åbenlyse fordele unægtelig skabt nye problemer. Det føler ikke mindst de lande, hvis opgave det er at bevogte områdets ydre grænser, og som udover det interne pres samtidig bliver mål for frustrerede EU-kollegers angreb, når illegale indvandrere slipper længere ind i Europa.
Imidlertid bør tingene sættes i perspektiv. Rapporten Irregular Migration in Europe udarbejdet af det amerikanske Migration Policy Institute konkluderer, at både »det opfangede og estimerede omfang af irregulær migration i den Europæiske Union faldt mellem 2007 og 2010«.
Hvis vi zoomer ind på de seneste år, hvor debatten er blomstret op igen, viser det europæiske grænse-agentur Frontex’ tal, at det samlede antal illegale immigranter registreret ved Schengen-områdets ydre grænser faldt med 0,1 procent fra 2009 til 2010 – trods en massiv stigning på 443 procent, der søgte ind over den græsk-tyrkiske grænse samme år. Året efter så vi en stigning på 50 pct. i det samlede antal i de tre første kvartaler på grund af Det Arabiske Forår, men i reelle tal taler vi om en stigning fra 76.700 til 112.800 mellem januar og september. Siden er presset fra Nordafrika faldet igen. Langt hovedparten af de illegale immigranter, der i dag opholder sig i EU, er – påpeger Frontex – ankommet via kontinentets internationale lufthavne på et gyldigt studenter- eller turistvisum. De er bare aldrig er rejst ud igen. Er Nicolas Sarkozys trussel om at trække Frankrig ud af Schengen, hvis han ikke får større magt til at lukke landets grænser, så ren leflen for Marine Le Pens fremmedfjendske vælgere? Ikke udelukkende. Spørgsmålet om kontrollen med egne grænser er tæt forbundet med spørgsmålet om national sikkerhed og national suverænitet. Frankrig og Tysklands modstand mod kommissionens forslag om at lade den være dommer over, hvornår et land kan retfærdiggøre at lukke sine grænser, skal forstås som en meddelelse til EU-kollegerne – og vælgerne – om, hvor de to store lande mener, stregen i sandet skal trækkes i overførelsen af kompetencer og magt fra de nationale regeringer til det overnationale Bruxelles.Det er imidlertid overordentlig vigtigt, at den rette balance findes i spørgsmålet. Den fri bevægelighed er altafgørende for det indre markeds succes og for kontinentets tiltrækningskraft som turistdestination. Ifølge generalsekretæren for FN-organet World Tourism Organization, Rifai Taleb, vil »gennemsnitligt 43 mio. ekstra turister melde sig på markedet hvert år mellem nu og 2030«, hvilket kan betyde 13 mio. nye turister i Europa hvert år. Med mindre – advarer han – Schengen-området insisterer på »procedurer og formaliteter, der hørte det 19. århundrede til«.
Den fri bevægelighed er med andre ord ikke kun højt værdsat af de europæiske borgere, men også afgørende for Europas økonomi og fremtid. I disse tider, hvor væksten udebliver, og kontinentet er plaget af rekordhøj arbejdsløshed, er den fri bevægelighed endvidere en livsline ud af håbløsheden for de fleksible og omstillingslystne.
Mere Schengen, ikke mindre, kan være med til at mildne en svær tid for Europas borgere og erhvervsliv.

