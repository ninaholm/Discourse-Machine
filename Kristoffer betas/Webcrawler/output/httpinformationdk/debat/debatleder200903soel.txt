For sølle



 »Så snart de hører, jeg hedder Gani, så siger de bare, at de ikke mangler nogen, og så smider de røret på.«
- Gani Akyurek, som leder efter praktikplads som murer.
DEN MEST EFFEKTIVE integration foregår på arbejdsmarkedet. Hvor mange gange har man ikke hørt ministre, forskere og integrationskonsulenter sige lige netop det. 
Et arbejde, en uddannelse, et dansk arbejdssprog, en mulighed for at forsørge sig selv, kolleger og et fællesskab at indgå i, som ikke er etnisk defineret, er den direkte vej ind i det danske samfund, dets normer og værdier. Det lyder oven i købet logisk og bliver understøttet af utallige undersøgelser. Integration og job hænger sammen, arbejdsmarkedet er selve porten til det danske stammefællesskab. 
Ikke at kunne få et job eller en uddannelse er modsat vejen til isolation og ghettodannelse og andre mindre hensigtsmæssige måder at skabe sin identitet. For det lille homogene land Danmark har integration af nye etniske og kulturelle grupper i mange år været den største udfordring.
Hvordan kan det så være – når man tager alt det i betragtning – at det kun er hver sjette erhvervsskoleelev med anden etnisk baggrund, der i dag får en praktikplads. I december sidste år søgte 807 med indvandrerbaggrund om en plads – kun 130 fik en. 
Det kunne være, fordi indvandrernes kvalifikationer ikke er gode nok, at de eksempelvis ikke behersker det danske sprog godt nok. Og det er måske en del af forklaringen, men hovedårsagen er diskrimination, at virksomheder og håndværksmestre ganske enkelt ikke vil have dem, fordi de er fremmede og anderledes. 
»Der foregår klar diskrimination,« siger forskningschef i Rockwool Fonden, Torben Tranæs, en af landets førende eksperter i integration på arbejdsmarkedet. Danmark er altså i 2009 ikke i stand til at give unge indvandrere en faglig, praktisk uddannelse – vel at mærke unge, som gerne vil have et job, som har gennemført et grundforløb på en erhvervsskole, men må opgive, fordi der ikke er en arbejdsgiver, der vil have dem.
Uanset hvad årsagen er, så er det katastrofalt, at disse unge må opgive deres uddannelse, det undergraver alle bestræbelser på at nedbryde tendenser til parallelle samfund. Hvordan kan man tordne mod utilpassede unge og etniske grupper, der isolerer sig, så længe det end ikke er lykkedes at løse et så grundlæggende og banalt problem. 
UNDERVISNINGSMINISTER Bertel Haarder (V) anerkender, at situationen er »utilfredsstillende,« som han sagde til Information i går, og derfor vil han nu samarbejde med Institut for Menneskerettigheder om at tiltrække og fastholde elever med anden etnisk baggrund.
 Med al respekt for instituttet er det nok ikke lige der, musklerne til at afhjælpe problemet er mest svulmende. Til gengæld ligger nogle af løsningerne lige for, og Haarder kender dem godt, for han har selv afskaffet dem i sin tid. Det ene er at tvinge arbejdsgiverne til at tage elever gennem økonomiske udligningsordninger, det andet er at oprette skolepraktik for dem, det stadig ikke lykkes for.

