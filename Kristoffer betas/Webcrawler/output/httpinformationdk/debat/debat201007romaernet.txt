Romaerne og det tragikomiske teater

Midt i EU's officielle år til bekæmpelse af fattigdom og social udstødelse er den danske reaktion at smide en gruppe romaer på porten. Det udstiller den manglende politiske vilje til at ville gøre noget reelt ved problemerne, mener Heiner Lützen Ank.


 Det tragikomiske i den forgangne uges udvisning af 23 romaere er egentlig ikke, at regeringen og Københavns overborgmester på denne måde symbolhandler i forhold til et reelt problem. Åh, Gud, de er jo dog kun politikere.
Nej, det tragikomiske er i langt højere grad, at den skammelige aktion sker midt i EU's officielle år til bekæmpelse af fattigdom og social udstødelse og derved i al sin pinlighed udstiller det reelle problem i arbejdet mod fattigdom og social eksklusion: den manglende vilje fra politisk side til virkelig at ville gøre noget ved problemet.
Den danske del af markeringen af fattigdomsåret blev skudt i gang ved en stort anlagt konference  4. marts. Fra regeringen deltog såvel socialministeren som beskæftigelsesministeren, og at netop disse to ministre deltog, viser med største tydelighed, at kampen mod fattigdom og social udstødelse for den danske regering er et spørgsmål om, hvor hurtigt folk kan komme tilbage til arbejdsmarkedet. Der er ikke den sociale udfordring, man ikke kan arbejde sig ud af. Det er kun et spørgsmål om vilje.
Eller som beskæftigelsesministeren formulerede det i sin tale:
»Mit bud er, som jeg sagde i begyndelsen (af talen), at vejen tilbage til fællesskabet kan begynde med et nyt glimt i øjet. Med nyt mod på tilværelsen. Med tro på en fremtid med arbejde og kolleger«.
Spørgsmål ingen stiller
Hermed er altså sagt, at det bedste middel mod f.eks. psykisk sygdom og misbrug er at komme ind på arbejdsmarkedet. Og for det andet at den fattigdom og social udstødelse regeringen, modvilligt, vil arbejde imod, udelukkende er den fattigdom, der viser sig hos danske statsborgere. For beskæftigelsesministeren gjorde sig med dette citat næppe til talsmand for at hjælpe romaere og andre såkaldte ulovlige migranter ind på det danske arbejdsmarked. De må sejle deres egen sø eller allerbedst smides ud af landet.
Nej, hvad denne skammelige udvisning af romaerne, gode europæiske statsborgere, stiller til skue, er, at ikke én eneste politiker, hverken fra regeringen, oppositionen eller det københavnske rådhus har benyttet lejligheden til at hæve sagen op på et højere plan: nemlig at fattigdom og social udstødelse i højere og højere grad er et europæisk problem. Et fælles europæisk problem, der kræver fælles europæisk handling.
Hvorfor har ingen politikere, allerhelst naturligvis regeringen selv, i forbindelse med denne skandaløse udvisning og midt i EU's fattigdomsår stillet det åbenlyse spørgsmål: hvad kan vi gøre ved fattigdom og social udstødelse i en fælles europæisk indsats?
Heiner Lützen Ank er kampagne-leder i Kirkens Korshær

