Spillogik
LEDER


Det handler om at skrabe det maksimale antal point sammen. Og så bruge pointene til at komme så højt op på ranglisten som muligt. Der er vindere, der forstår at udnytte spillets mekanismer til at score højt og nå langt. Og tabere, der må nøjes med en middelmådig placering. Nej, det er ikke computerspil, vi taler om her. Det er vores syn på uddannelse. Og i sidste ende det gode liv. Den unge lærervikar Michael Bjerring beskrev i en kronik i torsdags her i avisen, hvordan hans beslutning om at læse til lærer har vist sig kontroversiel. &raquo;Når du nu har karaktererne til det, hvorfor så ikke tage på universitetet?&laquo;, lød det fra hans undrende omgangskreds.Spørgsmålet er udtryk for et ubehageligt snobberi. Vi anser visse uddannelser for at være finere end andre. Og nogle mennesker for at være for fine til visse uddannelser. Graden af prestige måles på, hvilket karaktergennemsnit, det kræver at blive optaget. Det er formentlig grunden til, at det vækker opsigt, når en mønsterstudent med 11,8 i gennemsnit vælger at søge ind på læreruddannelsen. Det opleves simpelthen som spild af talent. Sagt med en fodboldmetafor: Hvorfor i alverden spille for AGF, når man kan få plads på Real Madrids hold?Men uddannelse er hverken fodbold eller computerspil. Og faren er, at de unge som følge af eget og omverdenens forventningspres vælger en uddannelse, der matcher tallet på deres eksamensbevis &ndash; og ikke den, de har mest lyst til. At de derfor dropper ud. Eller gennemfører med en halvhjertet indsats. Det er også et problem for uddannelser til hverv, der udfylder en vital opgave i vores samfund, hvis de ikke kan tiltrække højtkvalificerede studerende. Derfor må vi gøre op med snobberiet.Første skridt kunne være at indrette uddannelsernes optag, så det i højere grad vægter engagement og motivation. Og ikke blot bliver et spil om tal og decimaler.
