Ingen kur mod dyr medicin
LEDER


 Juliane Marie Centret på Rigshospitalet er Danmarks mest specialiserede afdeling for behandling af børn, kvinder og forplantning. Nogle af landets værst kræftramte børn er indlagt på centret, som også hjælper forældre med at bearbejde sorgen, når de har mistet deres barn ved fødslen. Det er også her, voldtægtsofre modtager psykologhjælp for at ryste overgrebet af sig og blive hele mennesker igen. For nogle lykkes det aldrig helt.
Juliane Marie Centret skal spare 10 mio. kr. i 2016. Ifølge Dansk Psykolog Forening skal halvdelen findes på Klinik for Psykologi, Pædagogik og Socialrådgivning, hvilket kan betyde en fyreseddel til op mod ti medarbejdere på afdelingen, der i dag tæller 16 psykologer, 13 socialrådgivere og fem pædagoger. Det er en lille flig af den spareøvelse til to mia. kr., Danske Regioner står over for til 2016, hvilket især skyldes stigende udgifter til dyr sygehusmedicin.
Dansk BørneLungeCenter ligger også på Juliane Marie Centret. Her behandles halvdelen af landets børn med den dødelige gensygdom cystisk fibrose, som inden for et halvt år kan få gavn af det ny lægemiddel Orkambi. Da Information for præcis en uge siden beskrev, hvordan Orkambi vil koste samfundet 400 mio. kr. om året, kaldte Hvidovre Hospitals vicedirektør det »en torpedo«, der vil ramle ind i regionernes spareøvelser. Paradoksalt nok kan Orkambi altså blive skyld i, at Rigshospitalet må fyre nogle af de læger, som i dag medicinerer børn med cystisk fibrose. Det er et perverst dilemma, som skriger på politisk handling.
Og det fik vi – desværre. Samme dag Information skrev om Orkambi, lovede sundhedsminister Sophie Løhde (V) på TV 2 bekymrede patientgrupper, at der aldrig skal prioriteres i den dyreste medicin: »Jeg synes ikke, at det skal være et enten-eller – det skal være et både-og. Derfor skal vi selvfølgelig også have råd til at ibrugtage ny sygehusmedicin i det danske sygehusvæsen.«
Og så er der åbenbart ikke mere at sige om dén sag – Løhde nægter at lade sig interviewe af Information om den uhyre komplekse problemstilling. Ministeren har jo allerede talt i 165 sekunder om sagen i 19-Nyhederne. Det må være rigeligt.
Men som personalet på Juliane Marie Centret er pinligt bevidst om, så er der intet »både-og« i politik. Politik er omfordeling af knappe ressourcer, så de gør mest mulig gavn i samfundet. Ved at afvise prioritering af den dyreste medicin, overføres udgifterne til resten af sundhedsvæsnet og fører til mærkværdige paradokser. I dag kan forældre f.eks. ikke få tilbudt fosterscreening af deres barn for cystisk fibrose, med mindre de allerede har en patient i familien. Det er nemlig for dyrt at give forældre retten til at tage et informeret valg, om de vil sætte et barn i verden med den dødelige sygdom. Men hvis barnet så fødes med cystisk fibrose, er der ingen grænser for, hvad behandlingen må koste.
Eller tag det evige valgkampsmantra om ’flere sygehussenge’. Jyllands-Posten beskrev i februar, hvordan syge patienter udskrives stadigt tidligere, til det punkt at lægerne finder det direkte uforsvarligt. »Der er blevet færre senge på gangene. Hospitalerne er pressede, og personalet skal arbejde hurtigere,« sagde læge Karsten Rejkjær Svendsen til Jyllands-Posten. Men medicinen til selvsamme patienter må godt koste en mio. kr. pr. behandling – svarende til årslønnen for to sygeplejersker.
Når et kor af sundhedsøkonomer, hospitalsdirektører, overlæger og sygeplejersker råber på prioritering af sygehusmedicinen, er det fordi smertegrænsen er nået for, hvor meget vi kan spare alle andre steder, mens politikerne holder medicinen hellig.
Husk på, at ingen ønsker at fratage syge patienter virksom medicin, hvis der ikke er alternativer. Ønsket er at få et prioriteringsinstitut, som kan afvise ny og dyr medicin, hvis den kun er marginalt bedre end eksisterende og langt billigere midler på markedet. Alternativet er at lade udgifterne til dyr sygehusmedicin vokse, mens alt andet skrumper. For som cystisk fibrose-patienten Lau Sørensen sagde tidligere på ugen i denne avis: »På et tidspunkt løber vi tør for penge. Hvem skal så holde for? Er det skolelærerne? Flyvevåbnet? Ældreplejen?«
Politikerne over en bred kam mangler at svare klart på det spørgsmål. Vi mangler en kur mod dyr medicin.

