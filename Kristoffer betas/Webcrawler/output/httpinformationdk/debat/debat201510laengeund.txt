Hvor længe vil vi underprioritere psykisk syge?
Min søster slog en politibetjent, begik indbrud og udøvede skade på sig selv, på kæledyr og på mig. Jeg kan selvfølgelig ikke sige med sikkerhed, om en bedre psykiatri havde hjulpet hende, om et andet syn på psykiatriske lidelser havde gjort hendes liv enklere – men det er tragisk, at vi ikke forsøger at gøre mere
Det er de facto nærmest umuligt at få afgjort en psykisk sygdom som en varig sygdom, og behandlingsusikkerheder udnyttes til at spare penge. Det er ikke anstændigt at blive ved at underkaste mennesker prøvelser og trusler om fratagelse af livsgrundlag og samtidig fastholde dem på et usselt forsørgelsesgrundlag et forkert sted i systemet, skriver dagens kronikør.


 En dag forsvandt min søster. Vi ledte alle steder og fandt hende til sidst under den store stokrose lige foran huset. Hvor kunne vi være dumme. Stokrosen var fuld af insekter, især dem vi kaldte blomsterbier, og vi var så bange for den stokrose. Alligevel sad hun lige under den, som for at opsøge en ulykke.
I min familie var vi meget optaget af at være helt normale. Vi skammede os over min søster, der skar sig selv i kroppen, min søster, der stak af og blev misbrugt af mænd.
På børne- og ungdomspsykiatrisk afdeling blev hun spændt fast og overtog alle de andres adfærd, skiftede diagnoser og medicin, satte ild til sig selv og kunne snyde de fleste systemer. Hun var på så meget forskellig medicin, at jeg ikke kunne følge med. Hun blev kortvarigt lykkelig af Cipramil og var ved at dø bare af sorgen over, at det ikke virkede alligevel efter nogle måneder.
Hendes bevidsthed om, hvad hun var midt i, var meget større end vores. Som familie var vi mere selvoptagede end omsorgsfulde. Min mor kørte fra Nyborg til afdelingen i Odense to gange om dagen. Jeg overtog husholdningen, som min far havde gjort, da han havde været barn og ældste i en flok på ni. Hans søskende ser stadig på ham på en særlig måde. Ikke som en bror, men som en, der har reddet dem.
Min søster var min eneste rigtige ven dengang, og jeg fik aldrig sagt noget godt til hende, før hun blev syg, før hun blev til det menneske, der pinte sig selv. Jeg tror ikke, hun kunne holde mit held ud. Det med at være den førstefødte. At jeg slap godt fra det. Jeg tror ikke, hun kunne holde min kontrol og min moralisering ud. Alt hvad hun gjorde blev en protest imod alt det, jeg var, når jeg ryddede op efter hende, så vores far ikke blev rasende på hende igen.
Ikke fucking godt nok
Hvis du får en eller anden sygdom, der ændrer på din adfærd, som en hjernebetændelse f.eks., så ser de fleste på dig som grundlæggende det samme menneske, der er påvirket af en tilstand. Har du en psykiatrisk diagnose, så ser folk på dig som et helt andet menneske. Du morfer og bliver til noget helt andet lige foran øjnene af folk. Og det er svært at håndtere.
De psykisk syge mennesker, jeg har kendt – herunder min søster – har også været dét menneske plus en tilstand. Ja, altså, jeg er ingen ekspert, men for pokker, det er jo stadig mennesket, lige dér. Men jeg må også indrømme, at jeg var det samme sted i starten. Jeg var bange for min søster, var mistænksom og endda kølig og måske også ond. Men jeg opdagede hende. Så jeg ved, at det er svært. Jeg forstår, at det ikke er nemt for et helt samfund at lære det.
Men det er ikke fucking godt nok, det der sker. Psykisk sygdom er underprioriteret og misforstået. Det er både en politisk og en medmenneskelig udfordring.
Der står kun »psykisk sygdom« i en sidebemærkning i regeringsgrundlaget. Psykiatrien er underfinansieret, og for hver krone, psykiatrien får, får somatikken 17 kroner. Hvis bevillingen til psykiatrien skulle følge antallet af patienter set i forhold til somatikken, mangler der to milliarder kroner årligt, og en stor del af psykiatrien er kun finansieret midlertidigt via satspuljemidler. Regeringens finanslovsforslag for 2016 indebærer et løft til sundhedsvæsnet fra 2015 til 2016 på 2,4 milliarder, men med fokus på kronikere, kræft og demens. Psykiatrien er ikke et fokusområde.
Et hurtigt nedslag i forslaget viser desuden besparelser på mindst 15 millioner kroner på selvmordsforebyggelse. Det betyder blandt andet, at initiativet Livslinjen alligevel ikke kan holde døgnåbent, hvilket ifølge rådgivningstjenestens egne undersøgelser kan betyde, at 5.000 mennesker årligt ikke har nogen at kontakte på et livskritisk tidspunkt.
Et stort antal psykisk syge, der vitterligt ikke har udsigt til at få det bedre, og som tidligere ville have opnået førtidspension, bliver i dag parkeret på lave ydelser i det sociale system uden mulighed for hverken at opnå ressourceforløb eller førtidspension, fordi alle behandlingsmuligheder skal være udtømt først.
Ny diagnose, ny medicin
Min søsters forløb har lært mig, at behandlingen forløber cirka sådan her: En slags diagnose skrives forsigtigt med en blyant, så gives der medicin, der passer til det gæt. Så venter du først tre uger eller mere på, at medicinen virker. Så venter du lidt mere, indtil der er et grundlag for at vurdere virkningen af medicinen. Ser den ikke ud til at virke, så prøver man med noget andet medicin eller en kombination af medicin. Ventetid igen. Hvis det stadig ikke virker, så kombineres der på nye måder, dosis øges. Og så længe der kan kombineres eller øges, bliver du udsat for alle medicinens bivirkninger, og for sorgen over den manglende virkning, tabet af håbet. Du udredes i forhold til arbejdsmarkedet. Ikke alle behandlingsmuligheder er afprøvet, diagnoser skitseres og drøftes og forhandles i forhold til medicinering.
Det er de facto nærmest umuligt at få afgjort en psykisk sygdom som en varig sygdom, og behandlingsusikkerheder udnyttes til at spare penge. Det er ikke anstændigt at blive ved at underkaste mennesker prøvelser og trusler om fratagelse af livsgrundlag og samtidig fastholde dem på et usselt forsørgelsesgrundlag et forkert sted i systemet.
Det er kompliceret
De historier, vi hører om psykisk sygdom, er domineret af kriminalstoffet, hvor psykisk sygdom mellem linjerne forbindes kausalt med vold og mord og gør psykisk syge til farlige forvaringspersoner, der går imellem almindelige mennesker og til hver en tid kan detonere og blive voldelige.
Min søster slog en politibetjent, begik indbrud og udøvede skade på sig selv, på kæledyr og på mig. Jeg kan selvfølgelig ikke sige med sikkerhed, om en bedre psykiatri havde hjulpet hende, om et andet system eller syn på psykiatriske lidelser havde gjort hendes liv enklere. Det er kompliceret. Men det er tragisk, at vi ikke forsøger at gøre det bedre.
Hvor der givet er en statistisk svag øget korrelation mellem eksempelvis skizofreni og voldsdomme, så er korrelationen mellem nedlæggelse af psykiatriske sengepladser og kriminalitet begået af psykisk syge i hvert fald ganske velbeskrevet.
Jeg skader mig selv
Jeg blev ringet op fra hospitalet, og en sygeplejerske sagde, jeg skulle sætte mig ned, men det ville jeg ikke. Hun sagde, at jeg skulle komme derud nu, og det ville jeg ikke. Men jeg kørte alligevel derud, og så sagde de, at hun ikke ville overleve, min søster. Og så døde hun. Vi syntes, det var bedst for hende. Et fint lille narrativ.
Min søster havde ikke et særlig godt liv. Det var heller ikke særlig langt. Da hun blev kørt fra kapellet, sagde min mor: »Tænk, at man står her med sit barn.«
Jeg bliver så lykkelig af at tænke på mine børn, at de har pudekamp i skolen i dag. Min søn, der er lidt pyntesyg og reder sit hår med vand for at få det til at ligge pænt på hovedet, og min datter, der er så følsom og så udadvendt på samme tid.
Nu kommer det hele tilbage i mig. Vi var egentlig ikke så forskellige, som det kunne se ud – min søster, min mor og jeg.
Efter min søster døde, blev min mor og far skilt. Jeg husker, at min mor ringede og sagde, at hun var træt af, at folk gik ind i hendes nye lejlighed, når hun ikke var hjemme, at vi skulle holde op med at overvåge hende i hendes hjem, at der var nogen, der puttede noget i hendes cigaretter, så hun blev syg af dem, og vi blev uvenner på grund af paranoiaen og xenofobien og hendes uvilje mod at tale om det, der var sket.
Nu må jeg indrømme, at jeg skader mig selv hele tiden. Jeg ødelægger de ting, der gør mig lykkelig. Jeg holder kun lige fast i det allervigtigste. Jeg er så bange for at skade mine børn, at jeg græder over det.
Joachim Lykke er forfatter

