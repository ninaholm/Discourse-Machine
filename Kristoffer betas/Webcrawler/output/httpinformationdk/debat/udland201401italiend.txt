Italien debatterer: Fri hash eller narkokapitalisme
Italienske politikere genovervejer legalisering af cannabis. Kriminaliseringen har store sociale og økonomiske omkostninger i Italien, hvor mafiaen er blandt de aktive modstandere af legalisering


 
	Legaliseringen af cannabis i Uruguay og Colorado, USA, får også italienske politikere til at genoverveje landets forbudspolitik. Gianni Fava, medlem af Deputeretkammeret for det norditalienske separatistparti Lega Nord, åbnede i sidste uge debatten på Twitter: »Jeg tror, at det er på tide at diskutere det. Forbudspolitikken har slået fejl.«

	Den udmelding blev dog straks manet i jorden af Lega Nords nyvalgte formand, Matteo Salvini: »Hvis vi skal engagere os i en kamp mod hykleriet, så vælger vi prostitutionen,« udtalte Salvini, som i stedet kræver en folkeafstemning om retten til købesex.

	Italiens venstrefløj og dele af regeringspartiet PD vil derimod gøre op med kriminaliseringen af den femtedel af Italiens befolkning, som ifølge en undersøgelse fra 2012 gør eller har gjort brug af cannabis.

	Hvorfor det forslag næppe får bred politisk opbakning, forklarer forfatteren og journalisten Roberto Saviano i avisen La Repubblica:

	»Engang fortalte mafiabossen Maurizio Prestieri, som nu samarbejder med myndighederne, mig under et interview: ’Med al den røg (cannabis, red.), de unge alternative i Napoli købte hos os, finansierede vi valgkampene for de højreorienterede politikere i provinsen.’«

	Med andre ord: Ved køb af marihuana – som sker ved mafiaens mellemkomst – modarbejder de unge altså deres egne idealer og støtter højrefløjen økonomisk.

	En tavs magt

	Forbrug af cannabis »i moderate mængder« er ikke strafbart i Italien, selv om produktion og salg er det, påpeger Federico Varese, kriminologiprofessor ved University of Oxford.

	»En ansvarlig politik bør kæmpe for at reducere uretfærdigheden, beskytte befolkningen og vedtage love, der afspejler holdningen i civilsamfundet,« skriver Varese i La Stampa, »men den italienske lovgivning gør ingen af delene. Blandt ofrene er også respekten for institutionerne.«

	Den gældende lov om euforisende stoffer skelner ikke mellem hårde og bløde stoffer. Besiddelse eller salg af mere end 12 gram cannabis og enhver form for dyrkning kan medføre fængselsstraf: 9.000 af de 65.000 indsatte i landets fængsler er havnet bag tremmer på grund af hashhandel. Det er især unge udlændinge.

	Loven er således medvirkende årsag til de vanskelige forhold i de italienske fængsler, som er Europas mest overfyldte.

	Foruden eventuelle indtægter fra salg af cannabis ville staten kunne spare knap 10 millioner kr. om dagen i fængselsudgifter, anslår Varese.

	Forbudspolitikken forværrer tilmed Italiens i forvejen store problemer med organiseret kriminalitet, hævder Saviano:

	»Legalisering er den eneste måde at standse den tavse, umådeholdne og voldelige magt, der påvirker hele verden: Narkokapitalismen.«

	 

