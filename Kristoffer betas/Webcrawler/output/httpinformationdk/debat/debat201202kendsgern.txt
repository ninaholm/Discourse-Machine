Kendsgerninger slår hårdere end droner
Frafaldne terrorister fortæller kompromitterende sandheder om al-Qaedas og Talebans ledelse — sandheder, som er langt mere afskrækkende end de fjerndirigerede og målrettede likvideringer, der i dag er blevet den vigtigste antiterrorstrategi


 WASHINGTON — I de seks år, hvor jeg var forbundsstatslig anklager i Washington, afhørte jeg mere end hundrede radikale og terrormistænkte, der alle oprindeligt mente at have kæmpet i islams navn.
Et fællestræk hos flere af disse ekstremister var, at mange af dem valgte at forlade voldens vej, når de blev konfronteret med den korruption og det magtmisbrug, som kendetegner Talebans og al-Qaedas ledelse.
Ahmad al-Shayea, en 19-årig saudiaraber, tog til Irak for at kæmpe mod amerikanerne på grund af de billeder af torterede fanger i Abu Ghraib, han havde set på internettet. Hans historie er en fortælling om en fremadskridende desillusionering. Dermed ligner den de historier, mange andre unge muslimske mænd fortalte mig.
Straks han var kommet til Irak sammen med omkring 45 nye jihadaspiranter fra hele den arabiske verden, formanede en al-Qaeda-leder Ahmad og hans medrekrutter om, at de skulle melde sig frivilligt til at udføre selvmordsbombeaktioner. Men ikke én trådte frem. Som Ahmad senere forklarede mig, var han kommet til Irak for at forsvare islams ære mod Abu Ghraib og amerikansk tortur — »ikke for at dø med det samme i et selvmordsangreb, før jeg selv kunne nå at hjælpe en sjæl«.
Al-Qaedas løgne
Men al-Qaeda havde andre planer med ham. Efter fire måneder, som han måtte tilbringe under jorden i total isolation — uden at modtage uddannelse af nogen art — narrede al-Qaedas ledelse en dag Ahmad til at påtage sig en tjans som chauffør på en lastbil, der var lastet med sprængstoffer. Lastbilen bragte de herefter til eksplosion i Bagdad via fjernstyring.
Mirakuløst nok overlevede Ahmad aktionen, som forårsagede flere drab. Hvad han vågnede op til, var med hans egne ord: »Den løgn, der er al-Qaeda.« Nu var der ikke noget, han hellere ville, end afsløre, hvordan »al-Qaeda ikke er for islam og menneskeheden. Jeg er selv et levende eksempel i al-Qaedas helvede ... Jeg ønsker, alle skal vide, hvordan al-Qaeda narrede mig til at dræbe uskyldige mennesker«.
Ahmad er ikke alene. En anden ung saudiaraber, Abdullah, ville kæmpe i Irak, fordi han så det som eneste udvej til at kunne gifte sig med sin kæreste i himlen, da han ikke havde råd til at betale medgift for at gifte sig med hende på jorden. Men da Abdullah på første hånd oplevede dobbeltspillet, korruptionen og den sekteriske magtfuldkommenhed hos al-Qaedas ledere, indså han, at deres kamp var alt andet end en ’hellig krig’.
Også Malik — en afghansk flygtning, der voksede op i Pakistan, sluttede sig til Taleban og blev endda sat til at tolke Taleban-lederen Mullah Omars drømme. Han blev førstehåndsvidne til, hvordan Taleban-ledere konfiskerede olie og andre kostbarheder for personlig vindings skyld.
Potent afskrækkelse
Disse historier udgør overbevisende vidnesbyrd om, hvordan al-Qaeda og Taleban manipulerer idealistiske unge muslimske mænd til at følge en hadefuld ideologi, der dræber utallige uskyldige — herunder mange muslimer.
Det måske mest potente våben mod Osama bin Laden ville måske have været igen og igen at udsende et berygtet videoklip fra december 2001. Her ler bin Laden hjerteligt, da han fortæller sit publikum, at nogle af de menige al-Qaeda-medlemmer fra Asir i den sydlige del af Saudi-Arabien, som deltog i kapringerne den 11. september, først fik at vide, at de deltog i en selvmordsaktion, da den bitre ende var uafvendelig.
Anwar al-Awlaki — al-Qaedas leder i Yemen, der blev dræbt i et amerikanske droneangreb september 2011 — blev arresteret hele tre gange for at have taget kontakt til prostituerede i San Diego og Washington D. C. At udbrede offentlighedens kendskab til hans uislamiske skørlevned kunne have skadet hans sag mere end det droneanslag, der endte med at tage livet af ham.
Sandhed som våben
Meget taler altså for, at USA kan svække terrorgrupperne ved hjælp af oplysningskampagner, der bygger på kompromitterende kendsgerninger om al-Qaeda og Talebans ledere. Det er langt mere effektivt end at satse på etisk og juridisk betænkelige dronelikvideringer.
Den islamistisk inspirerede terrors ultimative fare udgøres i langt mindre grad af dens mere eller mindre forvildede medløbere, end af selve de ekstremistiske budskaber.
USA bør investere langt flere ressourcer i de modige muslimer, der kan vise vejen væk fra det radikale had. Den nuværende politik, der alene lægger vægt på drab, risikerer derimod at styrke beslutsomheden hos de mest forhærdede. I op til en tredjedel af angrebene dræbes helt uskyldige civile, og det puster til vreden, og de potentielt desillusionerede ikke skrælles fra.
Mere fokus på sandheden om terrorlederne, kan blive et langt mere potent afskrækkelsesmiddel end de målrettede fjerndirigerede likvideringer.
 
Ken Ballen er forfatter til bogen ’Terrorists in Love: The Real Lives of Islamic Radicals’. Han arbejdede i tyve år for den føderale anklagemyndighed og førte sager mod mafiabosser og internationale terrorister. I dag er han direktør for organisationen Terror Free Tomorrow, der forsker i alternative metoder til terrorismebekæmpelse
© Common Ground News og Information
Oversat af Niels Ivar Larsen

