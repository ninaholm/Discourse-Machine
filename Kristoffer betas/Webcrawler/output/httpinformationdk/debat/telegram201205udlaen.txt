Udlændingedebatten er blevet mere stueren
De skarpt optrukne fronter i debatten om indvandrere er faldet fra hinanden, ifølge undersøgelse.


 Den hårde tone i debatten om muslimer er aftagende, og synet på muslimske indvandrere er blevet mere nuanceret i de senere år. Det skriver Morgenavisen Jyllands-Posten lørdag.
Avisen har foretaget en optælling af, hvor meget 12 forskellige ord fra udlændingedebatten har været brugt i de landsdækkende aviser.
Eksempelvis optræder "muslim" i 2011 i 38 procent færre artikler og læserbreve end i 2001 - og hele 68 procent mindre end i 2006, da Muhammed-krisen rasede. Et ord som "fundamentalist" bruges 70 procent mindre end for 10 år siden.
Der er også en stor nedgang i brugen af ord som blandt andet "imam", "halal" og "danskhed".
Ifølge kultursociolog Mehmet Ümit Necef fra Syddansk Universitet er de skarpt optrukne fronter, der var i udlændingedebatten, faldet fra hinanden.
- De stærke anti-indvandrerkredse blev for skingre. Og på indvandrerfronten gik det op for mange, at deres stærke pro-indvandrer-holdninger ikke holder, for blandt muslimerne er der også nogle Hizb ut-Tahrir-typer, siger Ümit Necef.
Han mener, at der er opstået konsensus om de brede linjer i udlændingepolitikken "og så falder temperaturen".
Muslimernes Fællesråd glæder sig over, at synet på indvandrere er blevet mere nuanceret.
- Der er kommet større forståelse for, at indvandrere har forskellig kulturel og religiøs baggrund, og det betyder, at man i dag møder indvandrere som individer og ikke som grupper, siger talsmand Mustafa Gezen.
Pia Kjærsgaard fra Dansk Folkeparti er enig.
- Debatten har været meget polariset, og nu er den ved at finde et mere normalt leje, siger hun.
Social- og integrationsminister Karen Hækkerup ser tendensen som en fordel for Danmark.
- Hvis vi skal have vækst og velstand, bliver vi nødt til at tiltrække dygtige udlændinge, så jeg hilser det velkomment, at debatten er bleve mere nuanceret, siger hun til Jyllands-Posten.
