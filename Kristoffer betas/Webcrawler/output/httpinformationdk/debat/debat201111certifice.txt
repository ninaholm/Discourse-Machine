Certificering til modebranchen



 Etik er det nye sort, og det er bare om at holde sig til. I England har Londons modeuge og fagforeningen Equity skabt konkrete forbedringer for modellerne, og for tre år siden stiftede en engelsk model ngo’en Models’ Sanctuary (Helligt rum for Modeller).
Også herhjemme er vi i gang. I 2007 skrev Danish Fashion Institute og Landsforeningen Mod Spiseforstyrrelser et etisk charter, hvis formål er at øge modellers trivsel. Desværre har de færreste læst charteret, men det blev skrevet, og det er en begyndelse.
Hvis den danske modebranche fortsat vil følge med inden for social bæredygtighed i forhold til modellerne, skal vi huske intentionerne fra 2007. Til den sidste modeuge i København var der indført en minimumalder for modeller samt regler om sund mad bag scenen.
Der er altså mange gode tiltag herhjemme, og jeg tror ikke, at man kan finde nogen i branchen, som ikke dybest set ønsker sunde og glade modeller. Hvorfor er det så, at nogle modeller stadigvæk er sultne og usikre?
Det vidner vel om, at branchen ikke altid efterlever de etiske intentioner i praksis.
Muligvis drukner de gode intentioner i mediemudder under modeugerne, hvor de fleste journalister pludselig mener, at alle tynde modeller er syge, og at modebranchen er meget ond. Skal vi ikke snart videre?
Synlig indsats
Vi kunne jo starte med at fortælle, hvem i branchen, der gør hvad: Hvilke designere og modelbureauer arbejder med hvilke etiske tematikker og hvordan? Branchen har brug for vedvarende vidensdeling, og jeg foreslår derfor en certificering af alle instanser i den danske modebranche.
En certificering kunne have samme værdi for modebranchen som Ø-mærket har for de økologiske produkter og landmænd. Hvor fedt er det at være økologisk landmand, hvis ingen ser det?
Vi skal formulere en stribe konkrete krav, og hvis de overholdes, er man berettiget til en certificering. Det vil hjælpe til en vidensdeling omkring modebranchen og styrke forståelsen af dens udfordringer.
Efter min overbevisning vil en sådan certificering også have et internationalt perspektiv, så den danske modebranche igen kommer op foran i bussen, hvad angår social bæredygtighed og sunde modeller.
 
Ida Burchardi, formand, Danske Modeller

