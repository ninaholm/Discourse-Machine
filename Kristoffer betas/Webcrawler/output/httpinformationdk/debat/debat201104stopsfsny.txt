Stop SF's nye militante stil
SF's nye krigeriske stil bør stoppes, før Villy Søvndal bliver udenrigsminister, og Holger K. Nielsen bliver forsvarsminister


 Rettelse: I forbindelse med denne kommentar fremgik det den 8/4 2011, at Steen Folke er seniorforsker ved Dansk Institut for Internationale Studier. Steen Folke oplyser at dette ikke er korrekt. Han gik på pension fra DIIS for to år siden. - red
Omkring tidspunktet for det militære angreb på Libyen bragte Information et interview med mig (»Endnu et af SF's politiske skred«, bragt 19. marts), hvor jeg tillod mig at kritisere SF's krigeriske udmeldinger  herunder at man var rede til at gå i aktion uden FN-mandat.
Siden har avisen forsøgt at få et debatmøde op at stå, hvor jeg skulle debattere med en af de SF'ere, der har ansvaret for SF's politik på dette felt. Men trods ihærdige forsøg har ingen af dem kunnet afse tid hertil. Hvorfor mon ikke?
Ud over problematikken med FN-mandatet  som jo kom i hus i 12. time med lodder og trisser  har den militære aktion flere dybt problematiske aspekter. Den blev orkestreret for at afværge en umiddelbart forestående massakre, og det var udsigten hertil, som også i sidste øjeblik fik Enhedslisten til at gå med på det militære eventyr. En række ledende politikere, heriblandt udenrigsminister Lene Espersen og SF's Ole Sohn, har strammet retorikken yderligere for at legitimere krigen ved at tale om 'folkedrab'. Man har ledt tankerne hen på folkedrabet i Rwanda i 1994, hvor 800.000 overvejende tutsier i løbet af tre måneder blev slagtet af militante hutuer.
En massakre
Situationen i Libyen er en ganske anden. Her er der tale om et væbnet oprør mod en brutal diktator, som givetvis har betydelig folkelig opbakning (oprøret altså), men som tydeligvis også indeholder elementer af modsætninger mellem forskellige klaner, og som klart er forankret i den østlige del af landet omkring Benghazi, mens det er mere uklart, hvordan styrkeforholdet mellem Gaddafi og hans modstandere er i den vestlige del af landet omkring Tripoli.
Da det militære angreb blev startet, så det ud til, at Gaddafis styrker stod umiddelbart over for at indtage oprørernes højborg Benghazi. Hvis ikke det vestlige militære angreb var sat ind, tvivler jeg ikke på, at det ville være lykkedes Gaddafi at slå oprøret ned, herunder at indtage Benghazi. Hans militære overlegenhed over for de slet bevæbnede og utrænede oprørere var tydeligvis overvældende. Man ville sikkert også med rette kunne tale om en 'massakre'. Først og fremmest ville mange oprørere være blevet slået ihjel men sandsynligvis også en del civile. Formentlig ville det  styrkeforholdet taget i betragtning  være ret hurtigt overstået. Sandsynligvis ville de dræbte skulle tælles i hundreder, men jeg kan naturligvis ikke udelukke, at det ville blive endnu mere blodigt. Under alle omstændigheder uhyggeligt. Med folkedrab ville det dog ikke have noget at gøre.
Aldrig folkelig opbakning
Som med de påståede masseødelæggelsesvåben i Irak skulle udsigten til massakre/folkedrab bruges til at legitimere det egentlige formål med krigen, nemlig at skaffe sig af med Gaddafi og orkestrere et systemskifte. Det er det, der nu lidt sent er gået op for Enhedslisten og har fået dem til at trække deres støtte til krigen.
De toneangivende NATO-lande, især Frankrig og Storbritannien, har ellers ikke gjort noget for at lægge skjul på det. Efter at de i årevis havde støttet Gaddafis undertrykkende regime, bl.a. med salg af våben, var han nu  efter de folkelige oprør i Tunesien og Egypten  blevet en for stor belastning og måtte væltes. Olieforsyningerne skal jo også sikres på længere sigt. Måske lykkes det faktisk at slippe af med Gaddafi, men hvad der så kommer i stedet, er meget mere tvivlsomt (inklusive overløbere og islamister). Og en omvæltning med vestligt militær som spydspids vil aldrig opnå den folkelige legitimitet, som revolutionerne i Tunesien og Egypten.
En smule realisme
Nu bølger krigen så frem og tilbage, og der bliver slået mange mennesker ihjel, nu også af oprørerne og også uskyldige civile. Der indgår givetvis også massakrer, ikke kun når den angribende koalition ved en fejl slår en større gruppe oprørere ihjel. Det kan på ingen måde udelukkes, at antallet af krigsofre vil blive betydeligt større end det antal Gaddafi ville have slået ihjel. I hvert fald regner bomberne ned over Libyen, og Danmark er med i front, som vi dagligt kan læse om i den opgejlede presse og se på tv. Den amerikanske militærhistoriker og rådgiver for Pentagon Ed Luttwak slog hovedet på sømmet med følgende citat: »Medmindre vi er svineheldige, bliver vi trukket ind i en langvarig konflikt. Vi får hurtigt araberne i regionen på nakken, og islamisterne i hele Nordafrika får en undskyldning for at kalde til jihad. Den eneste gode grund til disse angreb er at give danske piloter skydetræning. Det er en udmærket grund, for danskerne er nok den mest krigeriske allierede vi har haft.« (Martin Krasnik interview i Weekendavisen 25. marts).
Jeg håber stadig, at der vil være kræfter i SF, som vil forsøge at forhindre, at SF's nye krigeriske stil skal videreføres af Villy Søvndal som udenrigsminister eller Holger K. Nielsen som forsvarsminister. Jeg argumenterer ikke for pacifisme, blot for en smule realisme og nedtrapning af militariseringen af dansk udenrigspolitik.
Steen Folke er tidligere seniorforsker ved Dansk Institut for Internationale Studier og forhenværende MF for VS

