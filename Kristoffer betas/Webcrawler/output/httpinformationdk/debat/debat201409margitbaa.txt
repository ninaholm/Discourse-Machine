Margit Baaner, 67: Mit liv ligner mere og mere min mors
»Pensionister snakker om børnebørn, fjernsyn og sygdom og drikker kaffe. Der er knald på – en slags ’efter skoletid’ for ældresegmentet«


 Jeg er pensionist. Det blev jeg for to år siden. I starten var jeg en novice på området. Nu er jeg ved at være en erfaren rotte. Først var der beruselsen – friheden. Efterhånden skulle en ny hverdag fungere.
Yoga, vandgymnastik, styrketræning - you name it. Men også med fridage i ugens løb. Omsorg for børnene og de gamle. Kunstforening og forfatterforedrag. Der er arrangementer alle vegne. Pungen op af lommen – med reduktion til seniorerne, hvis man er heldig.
Pensionister snakker om børnebørn, fjernsyn og sygdom og drikker kaffe. Der er knald på – en slags ’efter skoletid’ for ældresegmentet. 
68’erne bliver en ældrebyrde, siger de Tja, måske - hvis vi bliver gamle nok? Støvets år nærmer sig. Mange falder fra, bliver syge uventet og chokerende - eller snigende. De efterladte sørger og evaluerer de frafaldnes livsforløb. 
Mit liv ligner mere og mere min mors, som det var dengang – sociale udfoldelser i eget tempo. At skabe mening er eget ansvar. Tradition og modernitet. Op på hesten!
Hvordan oplever du den alder, du er nået til? Del dine helt personlige overvejelser, oplevelser, frustrationer og glæde ved din alder via linket her. Så publicerer vi de bedste på journalen ‘10, 20, 30...‘

