Ugen derpå
Mens den nye præsident forbereder magtovertagelsen er danske kommentatorer beroligende bekymrede


 Reaktionerne på valget af Barack Obama var selvsagt ugens dominerende pressefænomen. Borgerlige kommentatorer og politikere stod i kø for at finde grimassen, der ikke gjorde dem helt til grin. 
Forrest statsministeren, der kreativt bogførte sig gennem overspringet fra George W. Bush til dennes diamentrale modsætning. Jo, jo, hans forhold til Bush havde været fint, fint, men det bliver det også til Obama, forsikrede han, uden at man ligesom kunne se det for sig, han og den sofistikerede nye præsident på hver sin mountainbike i bare knæ. Men Rasmussen kan selvfølgelig begynde at spille kurvebold.
Samtidig afsendte Obama en mindre bulle mod Danmark for ikke at leve op til elementær anstændighed over for flygtninge fra Irak. Hvor mange er det nu, vi har taget imod: 38? En ny amerikansk ambassadør af faget, som det ofte er, når demokraterne bestemmer, får sikkert en notits med i inderlommen: "Spørg fra mig derhjemme, hvorfor disse danskere opfører sig så rædsomt i forhold til svenskerne, der tager imod deres andel af flygtninge fra en krig, de ikke engang selv har været så åndssvage at være med i? Spørg! kh B.O". 
Lene Espersen, de konservatives bud på en dansk Sarah Palin, mener i øvrigt at høre et ekko af sig selv, når Obama sætter retorikken på turbo. 
Man mindes i den forbindelse en af de klassiske Anders And-historier, hvor folk i Andeby på udflugt i Ekko-dalen mod betaling kan få det ønskede ekko udført af Rip, Rap og Rup. Hvad skal man ellers sige til den danske vicestatsministers bemærkninger andet end at fryde sig over det høje intellektuelle niveau i dansk politik!
Obama må bøje sig
Ellers var det bekymringerne der hobede sig op: Om mon nu også den nye præsident kan leve op til forventningerne. Underforstået, må man gå ud fra: Det var nu alligevel bedre, hvis amerikanerne havde valgt en aldrende argumentresistent halvkonfus reaktionær klovn, til hvem der ikke kunne stilles andre forventninger end vedkommendes åbenlyse begrænsninger. Samt selvfølgelig underholdningsværdien i at få et hul i permafrosten til vicepræsident. 
Og så kom også den gamle sang om, at præsidenten i virkeligheden ikke bestemmer ret meget, men at der er en lovmæssighed i den amerikanske realpolitik, som selv en Obama må bøje sig for, og der ikke bliver den store forskel fra forgængeren til efterfølgeren. 
Man kan hertil spagfærdigt indvende at en hel del af den slags realpolitisk nødvendighed som for eksempel hensyn til menneskerettigheder, torturkonventioner, traktater og De Forenede Nationer lå præsident Bush ikke specielt under for. 
Ej heller det politiske rationale og almindelig forstandig statsmandsvirksomhed. Så helt ens behøver det nu heller ikke blive. 
For magen til ringe amerikansk regering, som langsomt er under afvikling, og mens Bush fortsat laver ulykker med øget CO2-udslip, olieboringer i Utah osv., har USA lykkeligvis sjældent oplevet. Man skal, som jamret før her i klummen, tilbage til 1800-tallets værste blindskud for at finde noget der matcher i gennemført uduelighed og moralsk korruption. 
De værste præsidenter
I bogen Star-Spangled Men (1999) af Nathan Miller gennemgås hudløst de værste præsidenter. Flere historikere mener i samme åndedrag allerede nu at Bush med lidt held på falderebet kan opnå en 2. eller 3. plads fra neden. Den forsamling af neokonservative nuller, hentet ind fra de såkaldte tænketanke, under Bush befolkede regeringskontorerne - ofte uden anden solid baggrund end ideologisk fanatisme - fik på otte år sønderlemmet USA's institutioner og selve det stolte land. Og store dele af verden med. 
Frimarked i løs vægt har overbevisende demonstreret tankegangens eller tankespindets fundamentale brist. Markedet kan ikke regere alene, men må og bør reguleres langt mere og yderligere, jo mere kompliceret de finansielle mekanismer har udviklet sig. Selvfølgelig. 
Selv Alan Greenspan, den tidligere nationalbankchef i USA, har erkendt hullerne i sine før så skråsikre forestillinger. Det gjorde den gamle mand i Kongressen, hvor han reelt bad om undskyldning. 
Gud ved om CEPOS har jammet deres tv-apparater og opsagt aviserne, så de slipper for denne anmassende erkendte virkelighed og sorgløst kan fable videre i deres drengedrømme og fantasier om nul skat og hyperliberalismens gyldne by på bakketoppen. 
Tankevækkende i forbindelse med Obamas sejr var hans egen fortsatte neddæmpning af forventningerne, der som sagt bekymrer hykleriet. Det afdæmpede har rent faktisk og bortset fra sædvanlig amerikansk retorik været kendetegnende for en temmelig ufanatisk kampagne. Obamas tour de force i det enorme land med de mange modstridende interesser har været præget af issues, af politiske emner - også en amerikansk tradition trods alt. Konsekvensen af det håbefulde: Yes, we can, som Obama rationerede en del, er mildt sagt ikke det samme som Führer befehlt wir folgen.
En motor giver frihed
I toppen af al tilgængelig smagfuldhed lå utvivlsomt Berlingerens humørbombe Kastholm Hansen med dennes sammenligning af de glade demokraters jubel på valgaftenen, med de nazistiske horder i Berlin i 1933. 
Hvad der får folk ved deres sansers fulde brug til at levere en sådan vurdering, kan i betragtning af sammenligningens enestående originalitet kun forklares som et udslag af den rene skinbarlige anti-amerikanisme. Hvilket forekommer noget forbløffende i betragtning af skribentens ellers erklærede sympatier. 
De, der husker den republikanske modparts optræden i valgkampen, husker måske også blandt flere minderige stunder, da kandidaten og fru Palin var talere ved et stævne for firhjulstrækkere og særligt seje motorcykler. Disse robuste trafikanter med hjelme, rygmærker, kæder og mærkelige tegn hilste McCain og gassede på samme tid med et øresønderrivende drøn samtlige deres benzinhungrende maskiner op i åbenbar konkurrere med Kinas samlede CO2-udslip. McCains råbte begejstret: That is the sound of freedom!
Obamas mund lugter
Hvis republikanerne havde vundet, kan man give sig til at gætte på, hvordan det havde lydt i forhold til den påståede 1933-stemning i New York. 
"Det er lidt uhyggeligt, for hvor vil den længsel [efter Messias] vende sig den dag, da Messias-glansen går af Obama," spørger Kastholm Hansen finurligt og underforstår: At så bliver de da nok nazister hele banden af demokrater, der tillod sig, uforsigtigt og uden at tænke på, hvordan kommentatoren på Berlingeren ville have det med det at være glade på valgnatten. 
Til Kastholms og andres oplysning har Obamas kone sagt at hendes mand ikke er den genkomne Jesus, men lugter ud af munden når han ikke har børstet tænder. Heil Colgate!
Det begav sig, da det endelig så ud til at landets lange mareridt under et underlødigt regime knap nok valgt i første omgang, nu er overstået. 
Der kommer ikke noget værre - i hvert fald ikke foreløbigt; og USAs og verdens skæbne hænger ikke i de næste fire år i en tynd tråd over en afgrund i Alaska. Det ene med det andet. 
Bekymringen for at Obama vil skuffe deles ikke af oplyste amerikanere, af hvilke demokraterne sædvanligvis tæller mange. De ved, han skuffer. Det kan ikke undgås for præsidenter i et gigantisk, mangfoldigt land med en forældet og uhensigtsmæssig forfatning og alt for mange valg uafbrudt året rundt. 
Men et flertal ville denne gang hellere skuffes over tingenes forudsigelige ufuldstændighed end bekræftes af den kroniske uduelighed.

