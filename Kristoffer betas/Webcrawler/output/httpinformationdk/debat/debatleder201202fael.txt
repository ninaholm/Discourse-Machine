Det fælles bedste



 Med gårsdagens udspil til en socialreform repeterer regeringen formlen for borgerlig reformpolitik. Der skal gøres op med bureaukratiet, og der skal skæres i befolkningens ydelser og rettigheder.
Under overskriften ’En del af fællesskabet’ vil beskæftigelsesminister Mette Frederiksen (S) fjerne permanent førtidspension til danskere under 40 år. Fleksjobordningen skal beskæres kraftigt, og fleksjob gøres tidsbegrænset i fem år for alle under 40 år. Det er pisken, og den skal på lang sigt give det offentlige 3,5 milliarder kroner. De penge skal ifølge Helle Thorning-Schmidt »udelukkende gå til at lukke hullet« i statskassen.
Vi kender melodien: I 2003 gennemførte V, K, S, R og SF en reform af førtidspensionen, der netop havde til formål »at sikre, at personer, der har en arbejdsevne« også «reelt får mulighed for at bruge ressourcerne gennem et arbejde«. Reformen skulle skabe et mere rummeligt arbejdsmarked med fokus på det enkelte individ. Har vi hørt det før?
Siden er bureaukratiet blot vokset, og flere unge er havnet på passiv forsørgelse. I går erkendte regeringen, at 2003-reformen ikke har haft den ønskede effekt; forudsætningerne er skredet, lød det.
Målet er altså stadig det samme i 2012 som i 2003: Færre på førtidspension og flere i beskæftigelse. Det kan ingen være uenige i. Men regeringen leverer ingen svar på, hvordan arbejdsmarkedet bliver mere rummeligt. Til gengæld adopteres Fogh-regeringens idé om såkaldte ressourceforløb. Det kræver er opgør med det, socialminister Karen Hækkerup (S) kalder ’silotænkning’, hvor eksempelvis jobcentre i dag helt ser bort fra sociale forhold. Opgaven er bestemt ikke nem. Mange af førtidspensionisterne er psykisk syge, andre har ingen uddannelse. Deres problem løses ikke af nyslebne arbejdsgange blandt sags­behandlerne. Endnu mere relevant er det, om regeringens politik i en tid med stigende arbejdsløshed kan føre til relevante job. Til de unge og det fællesskab, de gerne skulle blive en del af. 

