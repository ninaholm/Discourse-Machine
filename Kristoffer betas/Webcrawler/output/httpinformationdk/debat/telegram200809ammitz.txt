Ammitzbøll-angreb medfører heftig R-debat



 Folketingsmedlemmet Simon Emil Ammitzbøll har sat gang i en heftig debat i Det Radikale Venstre. Med sin kronik om De Radikales udlændingepolitik og nederlag ved det seneste folketingsvalg genåbner Ammitzbøll en penibel, intern diskussion få dage før partiets landsmøde i Nyborg.
 På De Radikales åbne debatside, Radikale.net, væltede det torsdag ind med indlæg om Ammitzbølls kritik af Margrethe Vestager og den øvrige R-ledelses dispositioner under valgkampen i 2007. De Radikale debattører er delt i to lejre.
 - Simons meget hårde ordvalg - især over for Margrethe - er simpelthen tåbeligt og derudover også uklædeligt, skriver Karsten Kristoffersen, der er formand for Det Radikale Venstre på Frederiksberg.
 Andre mener, at Ammitzbøll viser mod ved at kritisere den nuværende ledelse.
 - Jeg har været medlem af Det Radikale Venstre hele mit voksenliv. Hvor er det dog befriende, at der er en, der tør give udtryk for den i øvrigt helt berettigede kritik, som også bobler i mig, skriver Jonathan Nielsen fra København.
