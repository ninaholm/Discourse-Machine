Uroligt sind – risikabel medicin
LEDER


 Foruroligende tal: På 10 år er der sket en 20-dobling af antallet af 20-64-årige, der får recept på medicin mod ADHD. Det skriver MetroXpress på baggrund af tal fra Sundhedsdatastyrelsen. 21.288 i denne aldersgruppe fik i 2014 medicin mod ADHD. Som andre lægemidler kan denne medicin have bivirkninger, tilmed risikable. Sundhedsmyndighederne har frem til juli 2015 fået 845 indberetninger om formodede bivirkninger fra ADHD-medicin; de 103 handler om hjerte-kar-problemer og tre af dem om dødsfald. Noget af den anvendte medicin kan også være vanedannende.
ADHD (Attention Deficit Hyperactivity Disorder) er en lidelse, der består i manglende opmærksomhed og overdreven aktivitet.
Det svære ved at stille en ADHD-diagnose er, at manglende opmærksomhed og overdreven aktivitet er noget, langt de fleste har i kortere eller længere tid. Center for ADHD uddyber symptomerne således: Om opmærksomheden: »Koncentrationsproblemer; let afledelighed; problemer med at organisere; manglende overblik; glemsomhed.« Om aktiviteten: »Fysisk uro; rastløshed og indre uro; manglende evne til at slappe af; tendens til at snakke for meget; manglende initiativ; opgivende adfærd; tendens til at falde hen i egne tanker.« Som yderligere et element nævnes impulsivitet: »Utidige reaktioner; tendens til at afbryde eller forstyrre; svarer før spørgsmålet er færdigt; svært ved at vente.«
Også disse beskrivelser kan dække en ret stor del af befolkningen. For at det skal kaldes en egentlig sygdom, kræver de psykiatriske lærebøger, at adfærden skal være gentaget over flere perioder, og at den skal være mere udpræget end hos andre. Heller ikke dette er uproblematisk. ADHD kan ikke konstateres ved en laboratorieprøve eller en scanning, men kun i adfærden, som den iagttages af omverdenen og patienten selv. Der er tale om et skøn og dermed også mulighed for fejlskøn.
Center for ADHD anslår, at sygdommen forekommer hos op mod fem procent af en børneårgang. Det hedder videre: »Forekomsten hos voksne er mindre dokumenteret, men det anslås, at vanskelighederne fortsat vil være til stede i et eller andet omfang hos ca. to tredjedele af dem, der opfyldte kriterierne i barnealderen.«
Det svære ved voksnes ADHD er, at den kan ytre sig mindre påfaldende. De vilde bevægelser kan blive til indre uro og rastløshed. Sygdommen kan også væves sammen med misbrug af alkohol eller stoffer. ADHD optræder ofte som »komorbiditet«, lægevidenskabens ord for, at samme patient har flere sygdomme. Symptombeskrivelserne på ADHD kan være sammenfaldende med andre psykiske sygdomme, f.eks. depression. Samlet tegner sig et billede af et sindets grænseland.
Emnekredsen om ADHD er ikke ny. De gamle myter og litteraturen har hentet stof i det evindeligt rastløse sind, der drives til at såre de nærmeste, og som udarter til en dumdristighed, der bringer død og ulykke. Hvorfor skulle antikkens Ikaros egentlig baske op mod solen, så den smeltede den voks, der bandt hans vinger, og han styrtede ned og gav navn til den vandoverflade, han knustes mod, Det Ikariske Hav? Havde det ikke været bedre, hvis nogen havde fået ham snakket tilbage i glideflugt til jorden og dernæst fået medicineret ham mod selvdestruktivt vovemod?
Når ADHD først fik sit navn så sent som i 1987, har det sammenhæng med en tidsalder, der er optaget af at finde sygdomme som forklaring på besværlig menneskelig adfærd, og med en stedse ekspanderende lægevidenskab, der gerne vil diagnosticere og behandle – og med en medicinindustri, der hellere end gerne vil udvikle og sælge produkter, helst til langvarige behandlinger.
Utvivlsomt er der mennesker, der har gavn af behandling mod ADHD, ligesom ADHD kan være forklaring på den utilpassethed, der er med til at fylde fængsler.
Men en eksplosiv vækst i ADHD-medicinering kan også ses som et udslag af det patientgjorte samfund: ’Giv mig en diagnose, så jeg forstår, hvorfor jeg er, som jeg er.’
Patientgørelsen er følgesvend til den lønsomhedsbetragtning, der i stigende grad anlægges på mennesker i den produktive alder: ’De skal yde i top hele tiden. Og magter de ikke det, må der jo være noget i vejen med dem. De er syge. Giv dem medicin.’ Måske er det på tide med en nyvurdering af det sygdomsbillede. 

