14 forskere: Børnedebatten er kørt af sporet
Ole Henrik Hansens kritik af forholdene i vuggestuerne har sat sindene i kog. Som forskere på området betragter vi kritikken som ensidig og utilstrækkeligt dokumenteret. Vi er bekymrede for, at den får uheldige politiske konsekvenser


Vuggestuebørn lukker følelsesmæssigt ned, fordi de bliver mødt med ligegyldighed og afvisning af pædagogerne. Således er en stor del af de danske vuggestuer så elendige, at de burde lukkes,lyder advarslen fra ph.d.-studerende Ole Henrik Hansen i Berlingske Tidende den 28. april. Planer og mål er det, der skal til, siger han.Som forskere på børneområdet er vi stærkt bekymrede over de meget voldsomme og entydige konklusioner, der nyder stor mediemæssig bevågenhed. De kan give anledning til alvorlig bekymring blandt forældre og mistillid til pædagoger som gruppe.Situationen er prekær, fordi Ole Henrik Hansen endnu ikke har afleveret og offentliggjort sin ph.d.-afhandling, der er grundlaget for konklusionerne. Derfor er det ikke muligt, at gå den kritisk efter i sømmene. Der fremhæves generelle konklusioner og entydige årsagsforklaringer, og da dette kan danne grundlag for anbefalinger fra Taskforce for Fremtidens Dagtilbud, hvor Ole Henrik Hansen er medlem, vurderer vi, at det er væsentligt at forholde os til sagen.Mange facetterEn vuggestue er en offentlig institution og er som sådan noget andet end hjemmet. Den er et sted, hvor små børn er sammen med flere andre børn og færre voksne, end de typisk er i hjemmet. I vuggestuerne opbygges og arbejdes der med relationer, der ikke kan sættes lig med dem, der findes i familien. I vuggestuerne drages der omsorg for børnene, og den omsorg kan og skal ikke erstatte børnenes tilknytning til forældrene. Pædagogerne har nødvendigvis en anden betydning for børnene. De skal som professionelle arbejde gennem relationen til det enkelte barn, men i ligeså høj grad med de samlede relationer i børnegruppen. De skal udføre omsorgsmæssigt arbejde og arbejde med at fremme børnenes generelle udvikling og deres trivsel i det fælles liv, som vuggestuen udgør. Nutidens vuggestuebørn lever i to miljøer med hver deres særpræg.I vuggestuerne sigter man på at udvikle et trygt og udviklingsfremmende miljø for børnene. Her inden for kan pædagoger relatere sig specifikt til enkelte børn, herunder også fokusere på den sproglige side af børnenes kommunikation, som Ole Henrik Hansen er optaget af.Arbejdet med at udvikle et godt miljø for børnene rummer imidlertid et væld af forhold – det direkte sproglige samspil er her kun et blandt mange. Derfor taler man i forskningen om vigtigheden af det samlede udviklingsmiljø.Skaber bekymringAt overlade sit barn til andre menneskers pasning, omsorg og opdragelse er en udfordring for forældre, der vil deres børn det allerbedste. Derfor skal der ikke ytres tvivl om vuggestuernes arbejde, før det vækker alvorlig bekymring. Det er vigtigt, at man som forsker er meget sikker i sin sag, når man anklager næsten hele standen af vuggestuepædagoger.Det er påfaldende, at forskningen ikke tidligere har tegnet et så negativt billede af vuggestuepædagoger, som Ole Henrik Hansen hævder at finde. Derfor er det interessant at få kendskab til, hvordan han er nået frem til sine resultater og entydige konklusioner.I pædagogisk virksomhed er det vanskeligt at opstille entydige kriterier og kvaliteter for, hvad der er rigtigt og tilstrækkeligt. Pædagogik er i høj grad et normativt anliggende. Det handler om de værdier, vi ønsker at gøre til grundlag for og give videre til den næste generation. Kriterier og kvaliteter afhænger derfor af, hvilke normer man vælger at lægge til grund for sine vurderinger.Man kan undersøge pædagogiske forhold videnskabeligt, og det kan være med til at tilvejebringe vigtig ny viden. Men hverken den psykologiske, pædagogiske eller andre videnskaber kan i sig selv fortælle os, hvad der er rigtigt og forkert, hvad der er godt og dårligt. Det er bestemt muligt, at der eksisterer problemer med nogle af de danske vuggestuer, men hvorvidt der gør det, afhænger af hvilke normer og idealer der lægges til grund for sådanne vurderinger.Man må derfor spørge, om de præmisser og normer, der ligger til grund for undersøgelsen, er blevet tydeligt fremlagt og kan diskuteres som en mulig position at indtage blandt mange andre. Det er de, så vidt vi er orienterede, ikke.Usædvanlig skråsikkerhedIagttager man vuggestuebørns dagligliv indgår det enkelte barn i en større gruppe af børn og voksne pædagoger. Små børn søger at interagere med såvel de voksne som med de andre børn. Det foregår sprogligt og kropsligt. Kun i begrænset omfang reageres der eksplicit og målrettet på alle disse forslag til kontakt. Det har meget daginstitutionsforskning afdækket igennem de seneste årtier. Hvornår er det skadeligt ikke at blive hørt og set? Hvordan adskiller relationerne sig fra de mere eksklusive forældre/barn-relationer?Man kan diskutere det ud fra mange forskellige argumenter og præmisser. Men Ole Henrik Hansen fremtræder forbavsende skråsikker, på måder der sjældent ses inden for videnskabeligt arbejde.Der er tendens til, at kun de målrettede og ekspliciterede aktiviteter i en daginstitution betragtes som rigtigt pædagogisk arbejde. Når det anbefales at opsætte mål og arbejde med planer for det pædagogiske arbejde, indsættes her et årsag-virkningsforhold mellem systematiseret pædagogik på den ene side og følelsesmæssig tilknytning på den anden side.Dette er der ikke belæg for. Pædagogisk arbejde er mere dynamisk og kan vanskeligt beskrives ud fra et mekanisk årsag-virkningsforhold. At mere målorientering, evaluering, dokumentation mv. således skulle øge pædagogers investering og engagement i samspillet med børn, er der næppe belæg for at hævde. Voksne menneskers motiver for at engagere sig udgør en kompleks problemstilling, som styrkede mål og planer ikke nødvendigvis influerer positivt på.I forhold til det, der af Ole Henrik Hansen fremstilles som elendige forhold i de danske daginstitutioner, udpeges det manglende engagement fra pædagogernes side som kernen i problemet. Så vidt vi er orienterede, har Ole Henrik Hansen ikke undersøgt engagement videnskabeligt. Dette betyder ikke, at det ikke kan være væsentligt at undersøge det. Som alle andre fænomener man underkaster et videnskabeligt studie, må fænomenet engagement imidlertid analyseres, forstås og forklares, så det løftes ud af hverdagsopfattelsen. Hvad er det for forhold og tematikker, der indvirker på medarbejdernes engagement?Vi er selvfølgelig positive over for, at livet i daginstitutioner er et offentligt og politisk debatemne. Vi mener, det er overordentlig væsentligt, at vi på et samfundsmæssigt plan forholder os til de værdier og rammer, der skal præge børnenes institutionaliserede liv. Vi er imidlertid foruroligede, når denne debat føres på et ensidigt grundlag.Som forskere er vi bekymrede for, at der aktuelt foregår en offentlig meningsdannelse, som bygger på utilstrækkelige, forenklede og muligvis fejlbehæftede analyser. Vi er også bekymrede for, at der vil blive taget politiske initiativer, der bygger på utilstrækkelige og udokumenterede forudsætninger og derfor vil kunne føre til problematiske tilstande.Kronikken er en forkortet udgave af et åbent brev sendt til beslutningstagere og interesseorganisationer på børneområdet. Uddraget er forkortet af Information.Peter Østergaard Andersen er lektor ved Institut for Medier, Erkendelse og Formidling, Afdeling for Pædagogik, Københavns Universitet.Tomas Ellegaard er lektor ved Institut for psykologi og uddannelsesforskning, RUCEva Gulløv er lektor ved Institut for Uddannelse og Pædagogik, Aarhus UniversitetMariane Hedegaard er professor ved Institut for Psykologi, Københavns UniversitetKatrin Hjort er professor ved Institut Filosofi, Pædagogik og Religionsstudie, Syddansk UniversitetJan Kampmann er professor ved Institut for psykologi og uddannelsesforskning, RUCBjørg Kjær er adjunkt ved Institut for Uddannelse og Pædagogik, Aarhus UniversitetBirger Steen Nielsen er professor ved Institut for psykologi og uddannelsesforskning, RUCKlaus Nielsen er professor ved Psykologisk Institut, Aarhus UniversitetMaja Plum er adjunkt ved Institut for Medier, Erkendelse og Formidling, Afdeling for Pædagogik, Københavns UniversitetCharlotte Palludan er lektor ved Institut for Uddannelse og Pædagogik, Aarhus UniversitetKim Rasmussen er lektor ved Institut for psykologi og uddannelsesforskning, RUCCamilla Schmidt er lektor ved Institut for psykologi og uddannelsesforskning, RUCDion Sommer er professor ved Psykologisk Institut, AU
