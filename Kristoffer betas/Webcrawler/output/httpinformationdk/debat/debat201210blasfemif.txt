Blasfemiforbud skal undertrykke mindretal
Anti-blasfemilove har ikke noget at gøre med hverken ’respekt’ eller ’sensitivitet’ over for religiøse følelser, men handler alene om autoritet, kontrol og social dominans. Det ser vi igen og igen i den muslimske verden


 Få uger efter muslimske lederes spil for galleriet ved den seneste FN-generalforsamling og i Den Islamiske Konferenceorganisation i form af selvretfærdige belæringer om nødvendigheden af at indføre globale love mod blasfemi har Egyptens retssystem været så betænksom at levere os en passende demonstration af, hvordan de efterspurgte restriktioner vil komme til at fungere i praksis. I sidste uge blev to koptisk-kristne børn, den 10-årige Nabil Nagy Rizk og den 9-årige Mina Nady Farag, anholdt i Beni Suef-provinsen og anklaget for at »fornærme religionen«. De to mindreårige tilbageholdes indtil videre på ungdomsanstalt, mens politiet efterforsker sagen, og anklagemyndigheden overvejer mulig strafforfølgelse.
En imam fra en lokal moské havde anklaget børnene for at ødelægge papirer med koranvers på. Hændelsen minder i foruroligende grad om den seneste skandale i Pakistan, hvor en kristen pige blev beskyldt for angiveligt at have ødelagt et eksemplar af Koranen.
Dobbeltmoralsk
Sådanne eksempler anskueliggør nøjagtig, hvad anti-blasfemilove i realiteten vil kunne føre til: arrestation og forfølgelse af religiøse mindretal, herunder børn, med henblik på at beskytte flertallets ’religiøse følelser’. Vi ser her illustreret, hvorledes anti-blasfemilove ikke har noget at gøre med hverken ’respekt’ eller ’sensitivitet’ over for religiøse følelser, men alene handler om autoritet, kontrol og social dominans.
Fordi disse love appellerer til udenomsretslige og udenomskonstitutionelle følelser, værdier og principper, egner de sig perfekt til misbrug og diskrimination. Albert Saber, den formodede koptisk-kristne bagmand bag den bevidst krænkende anti-muslimske online-film The Innocence of Muslims, er blevet anholdt og tilbageholdt i forvaring af det egyptiske politi, angiveligt for at have uploadet videoklippet til internettet. Derimod er det ikke faldet nogen ind at tage retlige skridt imod den salafistiske tv-kanal Al-Nas, der sendte lange uddrag af videoklippet til sin seerskare i et af de første forsøg på at oppiske den hadefulde stemning, som blev den direkte udløser til de voldelige episoder, der rystede Mellemøsten for tre uger siden.
Al-Nas forsvarede selv sin handling med, at hensigten var at advare offentligheden om »en trussel« mod islam. Men faktisk blev kanalens transmission af filmen det vigtigste led i formidlingen af klippet til den arabiske verden. Havde Al-Nas’ redaktion valgt at ignorere klippet, var det efterfølgende kaos formentlig undgået. Kanalen valgte kynisk at gøre sig selv til det vigtigste pr-medie for klippets udbredelse. Den saudiskfinansierede ekstremistiske tv-station og dens radikale bagmænd havde udmærket forstået, at deres politiske allierede ville blive direkte begunstiget af den massive offentlige forargelse, som de kun var glade for at mane frem til et nyt kulminationspunkt.
Al-Nas er imidlertid ikke blevet retsforfulgt efter Egyptens love imod blasfemi, fordi kanalen drives af ekstremistiske muslimer, der påstås at handle »i forsvar for islam«. Endnu engang viser love imod blasfemi sig ikke at handle om indholdet i den påståede krænkelse, men om den sociale og politiske kontekst og om autoritet og kontrol.
Hvem har ansvaret?
Forbløffende afstedkom det stort set ikke modreaktioner, da emiren af Qatar, Sheikh Hamad bin Khalifa al-Thani, i sin FN-tale forsøgte at placere eneansvaret for volden hos videoklippets producenter og herved implicit frikendte uromagerne og de ekstremistiske organisationer bag dem for de dødsfald, som de var direkte ansvarlige for. Han hævdede, at »ytringsfriheden ikke må krydse grænserne for anstændighed og blive et redskab til at såre og fornærme andres værdighed, herunder deres religioner, trosretninger og hellige overbevisninger på den måde, som vi netop har set, og som ulykkeligvis førte til drab på uskyldige mennesker, der ikke havde begået nogen forbrydelse«.
Udtalelsen giver et glimrende indblik i tankegangen hos blasfemiforbuddets fortalere. Ifølge denne bærer de, som ytrer sig »anstødeligt« (ingen tvivl om, at videoen er åbenlyst islamofobisk og hadefuld) det fulde ansvar, hvis andre kræfter skulle vælge at udnytte deres kalkulerede provokation til at fremme egne politiske og sociale mål. Bliver folk dræbt, er det alene provokatørernes skyld, ikke mordernes. Udtalelser som den her citerede fra Qatars emir frikender implicit alle ekstremistiske og voldelige reaktioner på provokerende ytringer og lægger op til, at den rette reaktion ikke er at beskytte provokerende ytringer og eventuelt fordømme dem verbalt, men at undertrykke og forbyde dem for at forhindre voldsreaktioner.
Emiren gør hermed fælles sag med de voldelige ekstremister og udnytter deres afskyvækkende og kriminelle adfærd til at rationalisere en undertrykkelse af retten til at fremsætte provokerende ytringer.
Selvsagt er det endnu værre at arrestere børn på grundlag af falske anklager om blasfemi. Men den slags sker igen og igen i flere stater med muslimsk folkeflertal.
Her ser vi således, hvad fremstødet for et globalt forbud mod blasfemi i sidste ende går ud på: At retfærdiggøre undertrykkende restriktioner i de muslimske flertalsstater, hvor sådanne restriktioner allerede finder anvendelse. Vi ser, at i praksis betyder blasfemiforbud, at religiøse mindretal, herunder børn, bliver udsat for groteske overgreb. Hvis ikke dette får alarmklokkerne til at ringe for alle mennesker, der føler sig forpligtet på frihedens og demokratiets sag, så ved jeg ikke, hvad der skal til.
 
Hussein Ibish er forsker ved tænketanken American Task Force for Palestine
© Daily Beast og Information – Oversat af Niels Ivar Larsen

