Forebyggelse er bedre end katastrofehjælp
Kunstige bakker i lavtliggende kystområder er en billig måde at  forebygge følgerne af en tsunami. Men vi foretrækker at donere  penge til katastrofeofre, som optræder på tv
Folk donerer hellere penge til akut katastrofehjælp end til projekter, der sætter ind før katastrofen rammer. Her ses redningsarbejdere efter tsunamien, der ramte den nordlige del af Phuket i Thailand i 2004.


 PRINCETON  Da jordskælvet og flodbølgen i marts ramte Japan, opholdt Brian Tucker sig i Padang, Indonesien. Tucker arbejdede sammen med en kollega på at designe et tilflugtssted, der ville kunne redde tusindvis af menneskeliv, hvis  eller rettere når  en tsunami igen ramte kysten, som det skete i 1797, hvor bølgen kom fra et sted i Det Indiske Ocean, der ligger omkring 960 kilometer sydøst for det sted, hvor den asiatiske tsunami i 2004 havde sit udspring.
Tucker er grundlægger og leder af GeoHazard International, en nonprofit-organisation, der arbejder på at reducere dødsfald og lidelse som følge af jordskælv i verdens mest sårbare samfund.
Padang er særlig udsat. Lidt længere mod nordvest, i Banda Aceh, mistede 160.000 mennesker livet på grund af tsunamien i 2004. Geologer mener, at den forkastningslinje, der udløste tsunamien, med stor sandsynlig vil blive brudt længere mod syd, hvilket medfører en stor risiko for, at lavtliggende kystbyer som Padang med 900.000 indbyggere inden for de næste 30 år vil blive ramt af et større jordskælv og en tsunami. I Banda Aceh dræbte tsunamien mere end halvdelen af byens indbyggere. Ifølge et estimat fra lederen for Padangs kontor for katastrofehåndtering vil en lignende tsunami slå mere end 400.000 af byens indbyggere ihjel.
Bølger og bakker
Tucker fortæller, at han stod på stranden i Padang og kiggede ud på havet for at forsøge at forestille sig, hvordan det ville være at se en fem meter høj mur af vand, der fylder hele horisonten og nærmer sig byen.
Efter at vi har set optagelser af tsunamien, der ramte Japan, stiller det ikke længere så store krav til vores fantasi  bortset fra at vi er nødt til at se bort fra de bølgebrydere, som japanerne havde bygget for at mindske følgerne af en tsunami.
Bølgebryderne var ganske vist ikke så effektive, som man havde håbet, at de ville være, men Japan var ikke desto mindre meget bedre forberedt på en tsunami, end Padang er. Selv om en tsunami skulle blive forvarslet i Padang, er der for langt til højere beliggende områder, og gaderne er for tæt trafikerede til, at de fleste ville kunne nå at redde sig i sikkerhed i tide.
GeoHazard International arbejder derfor på en mere praktisk løsning, som kaldes Tsunami Evacuation Raised Earth Park (TEREP). Ideen er at bygge små bakker i lavtliggende dele af byen. Bakketoppene skal være flade, så de kan bruges som parker eller boldbaner. Når befolkningen mærker de første jordrystelser, kan de på få minutter gå til en af disse bakketoppe, som skal ligge højere, end tsunamien vil kunne nå. Sådanne hævede områder er en billig løsning på faren for en tsunami i lavtliggende kystområder. Der anvendes kun lokale materialer, anlæggene udgør en væsentlig ressource for lokalsamfundene i normale tider, og de kan potentielt redde hundredtusinder af liv, når tsunamien kommer.
Ikke desto mindre mangler GeoHazard International midler til at opføre så mange af disse TEREP-anlæg, som der er behov for. Organisationen har eksisteret i 20 år, men er stadig lille, især sammenlignet med organisationer som Røde Kors, der primært arbejder med akut katastrofehjælp. Folk er villige til at donere mange penge for at hjælpe mennesker efter en katastrofe  selv efter en katastrofe i et rigt land som Japan  men er uvillige til at investere et lignende beløb for at redde liv inden en forudsigelig katastrofe.
En af grundene til dette er, at det at forhindre katastrofer ikke er godt tv. Folk vil helst give deres penge til identificerbare ofre. Hvis vi bygger bakker i lavtliggende områder, kommer vi aldrig til at se de mennesker, der uden vores hjælp ville være døde, og heller ikke de forældreløse børn, som har så desperat et behov for at optræde i aftennyhederne. Men er det ikke meget bedre at beskytte forældrene end at skulle hjælpe de forældreløse børn, efter at deres forældre er blevet slået ihjel?
En god investering
I denne situation er vi nødt til at bruge vores fantasi for at forstå og blive motiveret af det gode, vi gør. Desværre er alle ikke i stand til det. En af grundene til, at vi ikke donerer penge til forebyggelse af naturkatastrofer, kender alle, der har udskudt en aftale med tandlægen, fordi udsigten til alvorlige smerter i de kommende uger eller måneder bare ikke er lige så motiverende som modviljen mod et mindre, men mere umiddelbart ubehag. Vi siger til os selv, at vi måske alligevel ikke får tandpine, selv om vi godt ved, at der gode chancer for det.
De fleste af os er ikke så gode til at tage fremtidige begivenheder i betragtning, især hvis de er usikre. Vi vil måske sige til os selv, at geologerne kunne tage fejl, og at ingen tsunami vil ramme Padang i løbet af de næste 30 år, og at vi så måske vil have nye og bedre teknologier til at forudsige dem og dermed vil kunne give folk bedre tid til at redde sig i sikkerhed. I stedet bør vi lade os styre af et skøn af chancerne for, at et indgreb vil kunne redde liv, af antallet af mennesker, der ville kunne reddes, og af de omkostninger, der er forbundet med at redde disse liv. Meget tyder på, at de kunstige bakker i byer som Padang faktisk er en rigtig god investering.
Peter Singer er professor i bioetik ved Princeton University. Hans seneste bog er The Life You Can Save.
© Project Syndicate og Information 2011
Oversat af Mads Frese

