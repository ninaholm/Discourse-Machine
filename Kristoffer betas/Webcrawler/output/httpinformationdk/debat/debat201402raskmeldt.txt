Raskmeldt i sygedagpengelovens forstand
Den nye sygedagpengereform skal sikre, at man ikke må gå fra hus og hjem, fordi man er langtidssygemeldt. Men reelt tvinger kommunerne i visse tilfælde syge til at raskmelde sig, selv om de stadig er for syge til at arbejde
Beskæftigelsesminister Mette Frederiksen (S) har tidligere betegnet reformen af sygedagpengene som ’solide skridt hen imod et bedre sygedagpengesystem’. Men reformen er blevet kritiseret, fordi den fremrykker revurderingen af sygedagpengeretten, så den skal foretages allerede efter fem måneders sygdom.


 
	Når den nye sygedagpengereform træder i kraft senere i år, forsvinder den såkaldte varighedsbegrænsning. Netop den regel har længe været udskældt, fordi den betyder, at sygemeldte kun har ret til sygedagpenge i et år – en ret, der dog kan forlænges under specielle omstændigheder. Beregninger fra Beskæftigelsesministeriet viser, at varighedsbegrænsningen betyder, at cirka 1.400 hvert år helt mister deres offentlige forsørgelse, selv om de stadig er for syge til at arbejde. De risikerer derfor at måtte gå fra hus og hjem.

	Med reformen sikrer man altså, at denne gruppe undgår at miste sit forsørgelsesgrundlag. Konkret sker det ved at indføre en forlængelsesregel, som giver ret til en såkaldt jobafklaringsydelse. Denne ydelse er på niveau med kontanthjælpen, men gives uafhængigt af formue og gensidig forsørgerpligt.

	For at finansiere jobafklaringsydelsen fremrykkes revurderingen af sygedagpengeretten, så den skal foretages allerede efter fem måneders sygdom. I dag sker det først efter et år. Ifølge Beskæftigelsesministeriets beregninger vil cirka 15.000 efter fem måneder overgå til jobafklaringsydelsen. En større gruppe sygemeldte betaler derfor for, at en mindre gruppe ikke helt mister deres offentlige forsørgelse senere i sygedagpengeforløbet.

	Selv om 15.000 sættes ned i ydelse, må man umiddelbart sige, at reformen lever op til det bærende princip i forligsteksten om, at »sygedagpengemodtagere skal have økonomisk sikkerhed under et sygdomsforløb. Frem for at bekymre sig om økonomi skal sygemeldte i stedet kunne bruge deres kræfter på at komme tilbage i arbejde«.

	På den anden side ændrer sygedagpengereformen ikke på, at det er jobcentret, der skal vurdere en som uarbejdsdygtig, for at man kan modtage sygedagpenge. Den fjerner derfor heller ikke risikoen for, at jobcentret raskmelder sygedagpengemodtagere, selv om de reelt er for syge til at arbejde. Sygemeldte, som det sker for, vil også fremover stå i en økonomisk meget usikker situation. Min ph.d.-handling viser, at den statslige styring af kommunerne og den kommunale ledelse af sagsbehandlerne risikerer at bidrage til for tidlige raskmeldinger.

	Sagerne skal lukkes

	Kort fortalt baserer styringen og ledelsen af sygedagpengeindsatsen sig i høj grad på en grundlæggende idé om, at jo længere en person modtager sygedagpenge, des større er risikoen for, at vedkommende ender på permanent offentlig forsørgelse. Dette skaber et stort fokus på at raskmelde hurtigst muligt, mens man skæver mindre til, om de sygemeldte reelt er raske nok til at påtage sig et arbejde.

	Den statslige styring af kommunerne fokuserer primært på at nedbringe antallet af langvarige sygedagpengeforløb. Det sker ved, at kommuner, som forlænger mange sygedagpengeforløb, straffes økonomisk. Samtidig bortfalder det statslige tilskud til sygedagpenge (den statslige refusion), når sygedagpengeforløbet bliver længere end 52 uger.

	Staten overvåger samtidig kommunernes resultater nøje gennem blandt andet beskæftigelsesregionerne. Nedbringelsen af antallet af langvarige sygedagpengeforløb anses i den sammenhæng for at være den vigtigste målsætning på sygedagpengeområdet. Kommunalpolitikerne hverken kan eller vil modsætte sig denne styring, eftersom overholdelsen af det kommunale budget på beskæftigelsesområdet blandt andet er afhængigt af, hvor mange langvarige sygedagpengeforløb man har om året.

	Den kommunale ledelse af sagsbehandlerne bliver derfor i høj grad indrettet med henblik på at sikre, at kun et vist antal sygedagpengesager bliver forlænget om året. Sagsbehandlerne i min undersøgelse fortalte, at de primært blev målt og vurderet på, om de kunne »lukke sygedagpengesager«.

	I samklang med dem forklarede jobcenterledelsen, at man i de senere år havde ansat sagsbehandlere, der var »robuste«, når det gjaldt om at udføre denne myndighedsopgave, da den kunne medføre, at borgeren helt mistede sin forsørgelse. Hvad angik forlængelsen af sygedagpengeretten, blev kompetencen taget fra sagsbehandlerne. De skulle i stedet overbevise ledelsen om, at den enkelte sag skulle forlænges. På den måde indrettede sagsbehandlerne sig efter, at de skulle opnå nogle på forhånd fastlagte budgetterede måltal, uden at det direkte fremstod, som om de gik på kompromis med den individuelle vurdering.

	Sagsbehandlere leger doktor

	Det store fokus på at afslutte sygedagpengesagerne havde uheldige konsekvenser for sagsbehandlernes syn på sygdom.

	F.eks. blev diagnoser, der var understøttet af objektive fund, såsom et røntgenbillede, anset som meget mere troværdige end diagnoser, hvor man ikke kunne påvise årsagen direkte – det er typisk tilfældet med psykiske lidelser.

	Derudover stolede man ikke altid på de praktiserende lægers vurderinger. De blev ofte anset for at være den sygemeldtes advokat. Det betød, at det var vanskeligt for sygemeldte med diffuse lidelser og uklar diagnose og behandling at forblive på sygedagpenge. Man kan derfor til dels sige, at sagsbehandleren påtog sig en prioritering af lægelig dokumentation, som de ikke havde de faglige forudsætninger for.

	Samtidig blev der lagt stor vægt på den sygemeldtes motivation i vurderingen af deres arbejdsevne. Sagsbehandleren talte om sygedagpengemodtagere med en stærk og svag arbejdsidentitet og sygdomsidentitet. Havde man en stærk sygdomsidentitet, blev det opfattet som tegn på en svag arbejdsidentitet.

	Denne klassificering var udtryk for, at der underliggende foregik en vurdering af den sygemeldtes ’indre rådighed’ eller ’frie vilje’ til at blive raskmeldt hurtigst muligt. Flere sygemeldte oplevede, at der indirekte blev stillet spørgsmålstegn ved, om de reelt var syge eller blot ikke var motiverede for at blive raskmeldte. Flere af dem blev på forskellig vis presset til at indvilge i en raskmelding eller endte med at blive raskmeldt uden deres eget samtykke. Det skete især for personer med diffuse lidelser, eftersom de havde vanskeligere ved at bevise, at de reelt var syge.

	Retssikkerhed i fare

	Motivationsvurderingen foregik ofte skjult for sygedagpengemodtageren. Det var ikke noget, som sagsbehandleren talte åbent med borgeren om. Det må opfattes som et retssikkerhedsproblem. Dels fordi sygedagpengemodtageren ikke fik reel mulighed for at medvirke ved eller få indsigt i sagsbehandlingen. Dels fordi ’motivationsvurderingen’ ikke skete på baggrund af faste arbejdsgange eller metoder.

	Intentionerne i sygedagpengeloven, retssikkerhedsloven og forvaltningsloven om, at indsatsen skal tilrettelægges med inddragelse af sygedagpengemodtageren og på baggrund af vedkommendes behov og forudsætninger samt sygdommens karakter, lader i det hele taget til at blive underprioriteret. Og selv om arbejdsevnemetoden har haft til formål at sikre, at arbejdsevnen vurderes på baggrund af et helhedssyn – ikke kun på baggrund af objektive fund og motivation – er det langtfra altid sket.

	I jobcentrene taler man ofte om, at sygemeldte skal være syge ’i sygedagpengelovens forstand’. Spørgsmålet er dog, om sygedagpengemodtagere også skal raskmeldes i overensstemmelse med loven, eller om det i for høj grad sker, for at kommunale budgetter kan overholdes og offentlige udgifter holdes nede.

Claus Brygger Jacobi er cand.scient.anth. og har for nylig forsvaret sin ph.d.-afhandling om den kommunale sygedagpengeindsats og den statslige styring af den

