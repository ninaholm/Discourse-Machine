Information undersøger freelanceartikler
Information har iværksat en undersøgelse af freelanceskribents nyere artikler bragt i avisen. Læs her hvorfor


 Christian Jensen, chefredaktør:
Som avis anser vi det for en af vores vigtigste opgaver at holde øje med, om andre lever op til det ansvar, de er blevet betroet. Grundlæggeren af denne avis, Børge Outze, formulerede det nogenlunde sådan her: Journalistik handler om at påvise afstanden mellem det talte ord og den faktiske handling. Vi holder os jo bestemt ikke tilbage fra at udstille andres afstand i stort og småt.
Men denne sandhed bør selvsagt også gælde os selv, og i de seneste dage er vi på Information kommet i offentlighedens fokus, fordi en af vores freelanceskribenter igennem adskillige år, Annegrethe Rasmussen, er centrum i en sag, der handler om mangelfuld kildeangivelse og sproglig afsmitning fra udenlandske artikler.
Konkret opsagde altinget.dk onsdag samarbejdet med Annegrethe Rasmussen, fordi hun i en analyse viderebragte væsentlige dele af en leder fra tidsskriftet The Economist uden nærmere kildeangivelse.
Den slags strider mod, hvad vi betragter som fair og ordentlig citatskik. Er der noget at komme efter? Ja, det må vi sige, og det handler både om artiklen på altinget.dk og om andre sager, vi er blevet gjort opmærksom på, og som vi på grund af vores ansvar som arbejdsgivere er afskåret fra at gå i detaljer med. Men det har gjort, at vi desværre ikke længere har den nødvendige tillid til Annegrethe Rasmussen, og derfor har vi valgt at opsige samarbejdet.
Læsere skal altid kunne stole på, at de altid bliver gjort behørigt opmærksom på, hvor oplysninger og udsagn i Information stammer fra.
Det er aldrig hverken nemt eller behageligt som medie selv at være centrum for den slags medieomtale, men det er vores ambition at behandle os selv, som vi normalvis behandler andre.
Derfor har vi valgt at iværksætte en intern undersøgelse af Annegrethe Rasmussens nyere produktion i Information. Undersøgelsen vil blive foretaget af journalist på Information Morten Frich, der har fået frie hænder til bl.a. at granske kildegrundlaget for artiklerne. Annegrethe Rasmussen vil naturligvis få lejlighed til at kommentere eventuel kritik.
Vi vil offentliggøre resultatet af undersøgelsen, når arbejdet er tilendebragt.
Vi har taget skridtet med den interne undersøgelse, fordi der ikke skal kunne drages tvivl om troværdigheden af artikler bragt i Information. Og hvis der kan, skal vi være de første til at undersøge og eventuelt beklage det over for vores læsere.
Vi lever af troværdighed, og vi forsøger dagligt at gøre os fortjent til vores læseres – og den øvrige offentligheds – tillid.
Forudsætningen for den tillid er, at vi formår at gå kritisk til enhver. Også når det handler om os selv.
Svar fra  Annegrethe Rasmussen:
»Efter 15 år på Information – en avis jeg elsker og fortsat vil elske også efter denne uge – var jeg fuldkommen uforberedt, da jeg af Christian Jensen i forgårs fik at vide, at avisen agtede at opsige samarbejdet med mig i Washington, D.C. Ikke på basis af konkrete kritikker (som jeg ville kunne forholde mig til), der bunder i mit arbejde på avisen, men en fejl, som jeg havde begået i en klumme et andet sted, på netmediet, Altinget, hvor jeg havde glemt at kreditere en kilde. Kilden kom på senere, og Altinget beklagede den manglende henvisning, men alt i alt var det ikke en fejl af en størrelse, som jeg troede ville have fået konsekvenser for mit arbejde andre steder.
Jeg er selvsagt meget ked af det og har fortsat endog meget svært ved at forstå, at Informations ledelse ikke afventer den interne undersøgelse, som Christian Jensen nu bebuder, avisen vil foretage.
Den imødeser jeg med sindsro – ikke fordi jeg er fejlfri, og jeg har ingen problemer med at erkende eventuelle fejl, hvis der findes sådanne. Men muligvis havde jeg naivt håbet på, at dom uden rettergang ville være utænkelig på Modstandsbevægelsens gamle avis. Heri tog jeg fejl. «

