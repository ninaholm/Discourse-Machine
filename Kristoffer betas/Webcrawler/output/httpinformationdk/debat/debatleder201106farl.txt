Det farlige våbenkapløb i cyberspace
Nyheden fra sidste uge, at USA i en ny strategisk doktrin påkalder sig retten under FN-pagten til at bruge alle magtmidler til forebyggelse af cyberangreb og gengældelsesaktioner - også med konventionel militær magt - illustrerer, hvor tornet stien til kontrol med cybervåben kan blive


 USA var i 2003 tæt på at være den første nationalstat til at benytte cybervåben under angrebet på Irak. Inden invasionen overvejede Bush-regeringen alvorligt at lamme Iraks finansielle system og blokere Saddam Hussein-styrets adgang til bankkonti, uden hvilken regeringen ikke kunne betale sine soldater og købe våbenudstyr og brændsel. Selv om USA havde teknologien til at gennemføre cyberangrebet og utvivlsomt ville have kunnet spare amerikanske soldaters liv og nedbragt krigsomkostningerne, valgte man at holde igen.
Nyheden blev først rapporteret af websitet Newsmax.com i 2003. I 2009 skrev The New York Times, at Bush-regeringen undlod at iværksætte cyberangrebet mod Irak af frygt for »utilsigtede skadevirkninger«. Til disse hørte fremfor alt en risiko for at lamme andre landes banksektorer; måske ville virkningerne sprede sig til hele Mellemøsten, Europa og videre til USA og skabe en international finanskrise.
Det ville ydermere påføre civilbefolkningen ikke alene i Irak, men også i andre lande skader, hvis karakter og omfang var umulige at forudse. Et rudimentært kendskab til Genéve-konventionerne tilsagde, at truslen fra de formodede masseødelæggelsesvåben i Iraks besiddelse ikke kunne berettige et cyberangreb med så uforudsigelige effekter for civilbefolkningen og civilsamfundet i Irak og andre lande. Det ville være en klar overtrædelse af konventionens påbud om proportionalitet.
En anden god grundtil at holde tilbage i 2003 var en frygt for at danne præcedens. Hvis USA kunne tillade sig at benytte computersabotage som et offensivt våben, ville andre stormagter eksempelvis Kina og Rusland utvivlsomt begynde at ruste sig til at føre krig i et nyt rum: Cyberspace.
Det irakiske eksempel fremdrages, fordi der siden er gået otte år, uden at nogen af stormagterne synes rede til at indgå i en meningsfuld dialog om, hvordan man på internationalt plan kan afværge et våbenkapløb i cyberrummet med uforudsete følger. Vi ved, hvor dødbringende alverdens konventionelle våben kan være. Vi har gennem seks årtier lært, at en atomkrig kan tilintetgøre hele menneskets civilisation. Vi ved, at udsigten til kollektivt selvmord afskrækker selv de mest utilregnelige diktatorer fra at trykke på knappen.
Den amerikanske politolog Joseph Nye har sagt, at begyndelsen på cyberæraen i allerhøjeste grad minder om atomdebatten i 1950'erne og 1960'erne. Måske, måske ikke. Forskellene er til at tage og føle på. Dengang havde verden oplevet det forfærdende udfald af de amerikanske atomangreb mod Hiroshima og Nagasaki; endnu kender vi ikke de utilsigtede virkninger af cybervåben.
Dengang som i dag vidste vi, hvem der havde kastet en atombombe fra en flyvemaskine eller affyret den med et missil. At kunne identificere angriberen gjorde det muligt at true med massiv gengældelse.
Det førte til terrorbalancen, ifølge hvilken USA's og Sovjetunionens evne til at tilintetgøre hinanden udslettede det ene lands militære overlegenhed over det andet. I dag og i den overskuelige fremtid vil vi ingen absolout vished have om, hvem der står bag et cyberangreb. Det skaber en potentiel farlig ustabilitet, som kun kan udbedres gennem en international cybervåbentraktat.
Det er her, parallellenmellem på den ene side de nye cybervåben og på den anden side atombomber, kemiske og biologiske våben bliver tydeligere. Gennem årtier har det internationale samfund søgt at begrænse adgang til og anvendelse af disse masse-ødelæggelsesvåben gennem aftaler og traktater både i FN-regi og på bilateralt plan. Hvorfor ikke prøve at gentage disse eksempler på skal vi sige næsten uforbeholden succes?
Nyheden fra sidste uge, at USA i en ny strategisk doktrin påkalder sig retten under FN-pagten til at bruge alle magtmidler til forebyggelse af cyberangreb og gengældelsesaktioner - også med konventionel militær magt - illustrerer, hvor tornet stien til kontrol med cybervåben kan blive.
Det er korrekt, at USA som det mest åbne samfund i verden også er det mest sårbare og derfor har god grund til at være foruroliget. Det er ukorrekt, at de hidtil kendte cyberangreb mod USA er af krigsførende karakter. Snarere er der tale om spionage. Gårs- dagens nyhed, at amerikanske sinologers googlemailkonti er blevet infiltreret af kilder i Kina (formentlig den kinesiske hærs cyberafdeling), og at der også har været forsøg på at skaffe adgang til højtstående regeringsmedlemmers email, retfærdiggør ikke oprustning. Tværtimod bør det være et incitament til at styrke computeres forsvar mod angreb.
I stedet synes et kapløb allerede at være i gang, hvor stormagterne i hemmelighed udvikler offensive cyber- våben efter devisen, at det bedste forsvar er et angreb. Det er som om, de nægter at tage ved lære af fortidens våbenkapløb. Nogle af dem endte desværre tragisk. burch

