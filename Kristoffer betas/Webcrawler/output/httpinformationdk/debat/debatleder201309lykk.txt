Sig os, lykke: Er du gods & guld?



 
	 

	Lykkeligvis har de folkevalgte i Danmarks Region Syd haft modet til at kaste sig over en svær, men livsnødvendig opgave: at få en slags klarhed over, hvad der er ’det gode liv’.

	 

	Som det fremgår af gårsdagens Information, arbejder Region Syd med et indeks, hvor samtlige regionens kommuner vurderes ud fra borgernes opfattelse af, hvor godt deres liv er.

	En af de ansvarlige politikere, den konservative Lasse Krull, der privat er bankmand, er overrasket over, hvad tallene siger om en kommune som Tønder: »Ser vi kun på økonomi og job, så får vi negative tal over hele paletten. Det, vi ikke får med, er, at det viser sig, at borgerne er tilfredse med at bo i Tønder.«

	Aha! Det kan altså være andet end penge, der gør livet værd at leve i Tønder: et stærkt foreningsliv eller en storslået natur. Det tiltrækker én slags borgere, mens andre drages af lønsomme jobmuligheder. Når folk er så forskellige, er det fjollet, at landets kommuner hyppigst slår på økonomien, når de lokker tilflyttere. Som Lasse Krull siger:

	»Der bliver brugt rigtigt mange penge på dødssyge reklamer for den ene og anden kommune, men sådan er virkeligheden jo ikke. Vi vil jo ikke nødvendigvis have det samme.«

	Her passer tiltrækningen fra Tønder ind i et globalt mønster. Som Aalborgs statskundskabsprofessor Jørgen Goul Andersen forklarer: For Jordens fattige er livskvalitet flere penge. »Men når man op på et vist materielt niveau, er oplevelsen netop, at det ikke er større velstand, der gør folk mere tilfredse.«

	Sørgmodigt er det derfor, at toppolitikere i den rige del af verden, indbefattet vort eget land, ser vækst i BNP, BruttoNationalProduktet, som målet for alle de virkelighedspåvirkende beslutninger, de træffer.

	Denne BNP-benovelse lader hånt om, at kritikken af BNP som ledetråd er så gammel, at den også er udtrykt af BNP-indikatorens ophavsmand, den russisk-amerikanske økonom Simon Kuznets. Han advarede i 1934: »En nations værdi kan næppe udledes af målingen af dens nationalindkomst.«

	Det stupide ved BNP er, at BNP kun måler menneskers pengebaserede værdiskabelse. Skader på helbred, natur og miljø bliver ikke fradraget i BNP. Tværtom. De bliver oftest lagt oveni, så BNP tager sig endnu mere imponerende ud. Hvis et sprøjtegiftudslip fra landbruget ryger i åløb og drikkevand, så fisk dør, og folk bliver syge – ja så ryger udgifterne til oprensning, nyudsætning af fisk og lægebehandling af mennesker vups op som endnu mere BNP.

	Forståeligt, at kloge hoveder arbejder med et finde et andet indeks for velbefindende end BNP. Et foregangsland har været det buddhistiske Himalaya-kongedømme Bhutan, hvor den daværende konge allerede i 1972 efterlyste en målestok for BruttoNationalLykke, hvilket på engelsk giver forbogstaverne GNH. Den sag har Bhutan arbejdet med lige siden – også med bistand fra udefrakommende lykkeforskere.

	Et resultat var i 2012 udgivelsen af A Short Guide to Gross National Happiness Index, der fylder 96 tætskrevne sider, heraf 23 sider fodnoter. Det korte af det lange i den lange korte guide er, at den inddrager menneskers fysiske og psykiske helbred, hvordan de fordeler deres tid mellem arbejde og søvn, hvor aktive de er i lokalsamfundet, hvordan de opfatter myndighedernes rolle i deres liv, og hvilken tilstand deres ydre omgivelser befinder sig i. Bhutans eksempel har inspireret tilsvarende bestræbelser verden over. Bl.a. fik den daværende franske præsident Nicolas Sarkozy i 2009 den amerikanske økonom Joseph Stiglitz og den indiske nobelpristager Amartya Sen til at lave en rapport om emnet. Rapporten anbefaler, »at fokus skifter fra målinger af økonomisk produktion til målinger af menneskers velbefindende«.

	Senest er der i Bhutan sket det, at det kongenære regeringsparti DPT, der energisk støttede lykkeindekset, blev smidt af taburetterne ved parlamentsvalget i juli. Det sejrende PDP-partis nyindsatte premierminister, Tshering Tobgay, har nu sat lykkeindekset i skammekrogen. Hans begrundelse: »Det er overudnyttet og skjuler problemer med korruption og lav levestandard.«

	Jovist, lykken er ikke bare lunefuld. Den er også svær at sætte tal på. Men vi må blive ved med at forsøge. Sådan som de gør i Region Syd. Måtte indsatsen krones med held.

