Hvad vil Løkke med Danmark?



 I går overtog Lars Løkke Rasmussen så kongeriget og posten som Danmarks statsminister. Tillykke med det og tillykke til Venstre for et gnidningsfrit og veltilrettelagt magtskifte. De er sjældne. To et halvt år har Lars Løkke Rasmussen til næste valg, indtil da sidder han ikke på noget folkeligt mandat. Han har ikke været igennem en valgkamp, hvor han er blevet aftvunget svar på, hvad der er hans politiske projekt. Han er udpeget af sin forgænger, som indtil for få dage siden lovede at blive siddende, så længe vælgerne ville have ham. Derfor må man med rimelighed spørge: Hvad vil Lars Løkke Rasmussen med magten? Hvad vil han udrette for Danmark? Og hvilket samfund ser han for sig? Løkkes projekt er indtil videre ubeskrevet og holdt i den dybeste hemmelighed, hvis der overhovedet er noget. 
Det, vi ved om ham, er, at han, siden han var ung kommunalpolitiker i Græsted Gilleleje, har været optaget af at markedsgøre og strømline den offentlige sektor. Det er det projekt, der har tegnet hans politiske virke fra den nordsjællandske kommune over Frederiksborg Amt til gennemførelse af kommunalreformen som sundheds- og indenrigsminister fra 2001. Fritvalgsordninger og konkurrence mellem offentlige og private udbydere er tankegods fra 90'erne, som Løkke Rasmussen har taget med sig hele vejen. På stort set alle andre områder er Løkke Rasmussens ideologiske bagage ubeskrevet - udlændingepolitik, udenrigspolitik, miljø og klimapolitik?
 De mange ubekendte kan skyldes, at han ikke har tænkt sig at ændre det store i den kurs og den retning for Danmark, som Anders Fogh Rasmussen har udstukket de seneste syv et halvt år. Og det er der mindst en god grund til - nemlig at hans flertal er det samme som hans forgængers, og de bindinger, der ligger i et tæt bloksamarbejde med Dansk Folkeparti, har ikke ændret sig det mindste. Med den snævre skatteaftale for nylig har han for en rum tid afskåret sig fra at skabe brede forlig. Oppositionen er tværtimod tømret sammen som aldrig før og parat til at tampe løs på Løkke Rasmussen frem til næste valg. 
I sidste uge, hvor alle vidste, hvor det bar hen, benyttede Dansk Folkepartis leder Pia Kjærsgaard overraskende lejligheden til at kræve en ny begyndelse af Løkke Rasmussen. Det kan der være megen fornuft i, når man ser på regeringens dalende popularitet, men det, Kjærsgaard mente med en ny begyndelse, var en tilbagevenden og en styrkelse af grundlaget fra 2001. Altså en endnu strammere retspolitik, en endnu strammere udlændingepolitik og en videreførelse af den sundhedspolitik, som man tog fat i de første regeringsår. Så uanset hvor meget Løkke Rasmussen har brug for at præsentere en ny begyndelse, så vil han have Dansk Folkeparti siddende og kræve mere af det samme - mere Fogh i virkeligheden. Derfor er Løkke Rasmussens råderum meget lille og hans Danmark vil ligne hans forgængers til forveksling. 
Men den nye statsminister er naturligvis også interesseret i at vinde næste valg, og til det har han et meget stort behov for at signalere, at man nu begynder på en frisk med nye ministre og et nyt politisk indhold. Efter syv et halvt år er regeringen slidt ned, dens dagsordener er udtømte, og dens retorik fremkalder kun skuldertræk. En vigtig forskel på den nye og den gamle Rasmussens udgangspunkt er, at den nye skal administrere syv års VK-regeringers Danmark, Løkke Rasmussen har ikke samme mulighed for at skyde skylden for al dårligdommen på socialisterne, pladderhumanisterne eller rundkredspædagogerne. Han har selv været med hele vejen i regeringens inderkreds. Han har medansvaret for, at kriminaliteten ikke falder, at ventelisterne er lige så lange som før, at integrationen er lige så ringe som før 2001 og så videre. Venstre har tabt de fire seneste valg og er ikke længere landets største parti i meningsmålingerne. Et rødt flertal ser ud til at blive mere og mere robust. Så analysen må nødvendigvis hos en intelligent strategisk tænkende politiker som Lars Løkke Rasmussen være, at han har brug for en betydelig revitalisering af det gamle VK.
En ny selvbevidst opposition har for længst lugtet blod. Lars Løkke Rasmussen er meget lidt populær - ikke kun fordi han har været igennem formiddagsavisernes vridemaskine og fået alle sine fadøls- og frokostbilag endevendt, men også fordi hans karakter har vist sig at indeholde sider, som kan virke uforenelige med at være bredtfavnende statsminister. Til gengæld besidder han en folkelighed og en jovialitet, som hans forgænger manglede. Han er en politisk begavelse ud over det sædvanlige, han har en lang erfaring med at styre maskinrummet i velfærdsdanmark og sætte sit ideologiske præg på det. Dertil kommer, at når først han sidder i stolen, vil vælgerne se på ham på en anden måde. Hans ord og gerninger vil blive tillagt større vægt og som leder af et stort embedsapparat, et stort parti og som Danmarks repræsentant på de internationale bonede gulve, vil Løkke Rasmussen have mulighederne for at vokse til både en respekteret leder og en statsmand. Men hvad han vil bruge det til, mangler vi fortsat svar på. 

